<doc id="93425" url="https://af.wikipedia.org/wiki?curid=93425" title="Lemmetjie">
Lemmetjie

'n Lemmetjie (of lime in Engels) is 'n groen sitrusvrug, naverwant aan die suurlemoen, met 'n soet smaak wat veroorsaak word deur sitroensuur wat ook aanwesig is in alle ander sitrus.

Die lemmetjieboom ("Citrus aurantifolia") is 'n klein immergroen boom inheems aan Asië.

Lemmetjie is 'n term wat verwys na 'n sitrusvrug wat tipies rond is, groen, 3–6 cm in deursnee en met 'n soet smaak en 'n bitter pulp. Daar is verskeie spesies van sitrusbome wat se vrugte lemmetjies genoem word, insluitend die sleutellemmetjie, Persiese lemmetjie, kafferlemmetjie, en woestynlemmetjie. Lemmetjies is 'n goeie bron van vitamien C, en word dikwels gebruik om die smaak van kos en drank te aksentueer. Hulle word regdeur die jaar verbou en is gewoonlik kleiner as suurlemoene, hoewel die variëteite verskil in suiker- en suurinhoud. Daar heers groot verwarring tussen die term lemmetjie (lime) en suurlemoen (lemon). Alhoewel daar geen ondeskeid is in kleur en vorm van die twee vrugte nie is die smaak uiteenlopend met suurlemoene wat suur is en lemmetjies wat soet is met 'n bitter pulp.


</doc>
<doc id="93428" url="https://af.wikipedia.org/wiki?curid=93428" title="Hampstead Heath">
Hampstead Heath

Hampstead Heath (plaaslik ook kortweg "the Heath" genoem) is 'n uitgestrekte ou park en openbare groen ruimte in die noorde van Londen wat oor 'n oppervlakte van sowat 790 akkers (320 hektaar) strek. Die park bestaan hoofsaaklik uit oop grasvelde en bosse en is op 'n sanderige heuwel geleë. Dié heuwel - een van die hoogste punte in die Britse hoofstad - strek van Hampstead tot Highgate.

Die heuwelagtige parkterrein behels naas historiese en nuut aangeplante bosse enkele vywers, 'n openbare swembad, speelterreine en 'n oefenpad. Die park grens in die noorde aan Kenwood House, 'n herehuis. Parliament Hill, 'n heuwel in die suidweste van die park, bied 'n uitsig oor Londen wat as natuurmonument beskerm word.

Hampstead Heath word deur die "City of London Corporation" bestuur en behoort administratief grotendeels aan die stadsdistrik London Borough of Camden, met uitsondering van Hampstead Heath Extension en Golders Hill Park wat in die London Borough of Barnet geleë is.


</doc>
<doc id="93432" url="https://af.wikipedia.org/wiki?curid=93432" title="Meliese dialoog">
Meliese dialoog

Die Meliese dialoog is 'n dramatiese debatopstel wat Thukydides voeg by sy "Geskiedenis van die Peloponnesiese Oorlog", sy verslag van die rampsalige, 27-jaar lange (431–404 v.C.) stryd tussen die magtige Griekse stadstate Athene en Sparta. Dit is een van die beroemde instansies van denkbeeldige toesprake in die boek (die ander synde die apologie vir die Atheense demokrasie in die begrafnisrede van Perikles aan die begin van die werk). Hierdie toesprake is nie noodwendig neergepen soos dit gelewer is nie, maar is vir literêre effek bygevoeg, vir wat volgens Thukydides se oordeel "deur die situasie genoodsaak sou wees".

Die Meliese dialoog vind plaas vyftien jaar na die aanvang van die Peloponnesiese oorlog, tydens die konfrontasie van 416 tot 415 v.C. tussen die Atheners en die inwoners van Melos, 'n klein eiland geleë in die suidelike Egeïese See, 'n afstand oos van Sparta. Die Atheners het geëis dat die Meliërs hulle stad oorlewer en skatting betaal of die uitwissing van hul stad in die gesig staar. Die Meliërs het volstaan by hulle reg om neutraal te bly, en hulle beroep op die Atheners se sin vir betaamlikheid en mededoë jeens 'n klein, vreedsame en weerlose stad. Die Atheners het onverbiddelik geantwoord dat kwessies van geregtigheid nie ter sprake was tussen ongelyke magte nie en het begin om beleg te lê op Melos soos hulle gedreig het om te doen. Hulle het begin om die bevolking uit te honger tot oorgawe, die mans van dienspligtige ouderdom om die lewe te bring, en die vroue en kinders in slawerny te plaas. Hierdie daad het "berug geword as die ergste gruweldaad gepleeg deur 'n andersins welvoeglike gemeenskap, en trouens as een van die mees berugde stellings in die geskiedenis rakende die regte van ongebreidelde mag," volgens die historikus Alan Ryan, wat skryf, "Die Atheners se aandrang dat 'regspleging dit is wat besluit word wanneer gelyke magte mekaar opponeer, terwyl die opsies is wat die meerderes oplê en waarby die swakkes berus' is sedertdien deurdringend deur praktiese waarnemers en filosowe bespreek, en nie almal het die Atheense saak verwerp nie.". Ryan wys ook uit dat alhoewel Thukydides die Meliërs uitbeeld as deurgaans streng neutraal en oortuigd om so te bly, dit in werklikheid nie die geval was nie. Melos was 'n Spartaanse kolonie, en het Sparta aan die begin van die oorlog bygestaan. In die algemeen, egter, is "die Dialoog nie formeel omtrent die moraliteit van die uiteindelike voltrekking nie, maar omtrent die Meliërs se weerwoord op die Atheners se eerste eis, dat Melos moet toegee."

Die Atheners, op 'n vrymoedige en saaklike wyse, bied die Meliërs 'n ultimatum aan: gee oor en betaal skatting aan Athene, of word vernietig.

Die Meliërs argumenteer dat hulle stad neutraal staan en nie 'n vyand is nie, sodat Athene geen rede het om hulle uit te wis nie. Die Atheners se repliek is dat hulle soos swakkelinge sal lyk as hulle die Meliërs hul neutraliteit en onafhanklikheid sou gun: ander sal dink dat hulle Melos gespaar het, bloot omdat hulle nie sterk genoeg was om dit in te neem nie.

Die Meliërs argumenteer dat 'n inval die ander neutrale Griekse state sal veronrus, wat dan Atheense vyande sal word weens die vrees dat hulle self binnegeval sal word. Die Atheners weerlê dit deur te sê dat die Griekse stadstate van die vasteland na alle waarskynlikheid nie so sal optree nie. Dit is die meer volatiele eilandnasies en hul reeds oorwonne onderdane wat eerder die wapen teen die Atheners sal opneem.

Die Meliërs voer aan dat dit oneerbaar en lafhartig van hulle sal wees om toe te gee sonder 'n geveg. Volgens Thukydides se verslag, "Indien sodanige risiko's deur julle geneem word om julle ryk te behou, en deur julle onderhoriges om daarvan te ontsnap, sal ons wat nog vry is, ons as groot lafaards en swakkelinge uitmaak as ons sou versuim om alles wat gebeur die hoof te bied, eerder as om aan slawerny onderwerp te word." Die Atheners antwoord dat die debat nie gaan oor eer nie, maar oor selfbehoud.

Die Meliërs beweer dat alhoewel die Atheners baie sterker is, daar nogtans 'n kans bestaan dat hulle kan wen. Die Atheners antwoord dat slegs die sterkes 'n reg het om hul kanse op hoop te vestig; die swak Meliërs daarenteen het 'n hopelose gebrek aan getalle.

Die Meliërs sê verder dat hulle ook weier omdat hulle kan vertrou op die bystand van die gode. Thukydides deel ons mee, "Ons vertrou dat die gode ons guns sal skenk gelyk aan jul eie, omdat ons staan vir wat reg is, teenoor dit wat verkeerd is." Die Atheners antwoord dat gode en manne insgelyk krag respekteer bo morele argumente, en som dit in die beroemde "dictum" op, "die sterkes doen wat hulle kan en die swakkes berus waarby hulle moet."

Die Meliërs hou vol dat hulle Spartaanse volksgenote tot hulle hulp sal kom. Die Atheners voer egter aan dat die Spartane niks daarby sal baat nie, en tewens baie het om in te boet as hulle tot die stap sou oorgaan om die Meliërs te hulp te kom – blote verwantskap sal nie voldoende motivering wees nie.

Die Atheners sluit dan die argument af deur te sê dat daar geen skande daarin is om aan 'n sterker vyand toe te gee nie. Die Meliërs verander egter nie van mening nie en die afgesante word beleefd verdaag.


</doc>
<doc id="93434" url="https://af.wikipedia.org/wiki?curid=93434" title="Protoplaneet">
Protoplaneet

Protoplanete is groot planetêre embrio's wat in die protoplanetêre skyf van ’n ster ontstaan en interne versmelting ondergaan om gedifferensieerde binnekante te vorm. Hulle vorm vermoedelik van planetesimale van sowat 1 km in deursnee wat mekaar deur swaartekrag aantrek en dan bots. Protoplanete bots dan weer om eindelik planete te vorm.

In die geval van die Sonnestelsel word geglo botsings tussen planetesimale het ’n paar honderd planetêre embrio's gevorm. Sulke embrio's was soortgelyk aan Ceres en Pluto, met massas van sowat 10 tot 10 kg en ’n deursnee van ’n paar duisend kilometer. Oor honderdmiljoene jare het hulle met mekaar gebots en ’n tweede geslag gevorm van minder maar groter embrio's. Hulle het weer gebots en ’n derde geslag van nog minder en nog groter embrio's gevorm. Eindelik was daar net ’n hand vol embrio's oor wat weer eens gebots en eindelik die planete gevorm het.

Verhitting vanweë radioaktiwiteit, botsings en swaartekragdruk het dele van protoplanete gesmelt terwyl hulle planete gevorm het. In die gesmelte sones het hul swaarder chemiese elemente na die middel afgesak, terwyl die ligter elemente na die oppervlak gestyg het. So ’n proses is bekend as planetêre differensiasie. Die samestelling van sommige meteoriete wys differensiasie het in sommige asteroïdes plaasgevind.

Volgens die reuse-impakhipotese het die Aarde se Maan vroeg in die geskiedenis van die Sonnestelsel gevorm ná ’n botsing met ’n hipotetiese protoplaneet.

Daar is drie protoplanete wat min of meer ongeskonde oorleef het in die binneste Sonnestelsel: die asteroïdes 1 Ceres, 2 Pallas en 4 Vesta. Die asteroïde 21 Lutetia toon ook eienskappe wat ooreenstem met dié van ’n protoplaneet. Daar word soms na dwergplanete in die Kuiper-gordel verwys as protoplanete. Omdat ystermeteoriete op Aarde ontdek is, word geglo daar was eens ander protoplanete met metaalkerns in die Asteroïdegordel wat sedertdien ontwrig is en die bron van die meteoriete is.

In Februarie 2013 het sterrekundiges die eerste regstreekse waarneming gedoen van ’n protoplaneet wat in ’n skyf stof en gas om ’n ster vorm.




</doc>
<doc id="93440" url="https://af.wikipedia.org/wiki?curid=93440" title="Evelyn Waugh">
Evelyn Waugh

Arthur Evelyn St. John Waugh ([ˈɑrθər ˈiːvlɪn ˈsɪndʒən wɔː]; * 28 Oktober 1903, † 10 April 1966), algemeen bekend as Evelyn Waugh, was 'n Engelse roman-, biografie- en reisverhaalskrywer wat hom ook as joernalis en resensent bekwaam het. Evelyn Waugh is een van die bekendste 20e-eeuse skrywers van satiriese romans. 

Baie van sy werke bevat skerp kommentaar op die waardes en gewoontes van die rykes. Soos die meeste goeie satiriese werke, het Waugh sŉ 'n moraliserende motief; in sy geval die Katolisisme, wat na 1930 ŉ steeds belangriker tema in sy werk geword het. Hy het aan Hertford College, Oxford, gestudeer en was een van die "bright young things", 'n groep ryk, ligsinnige jongmense, wat hy later ongenadiglik skerp in sy romans ontleed het. 

Hy het in die dertigerjare wyd gereis, onder meer as korrespondent van "The Daily Express", en in die Tweede Wêreldoorlog in Joego-Slawië en in die Midde-Ooste geveg. Helder taal en beskrywings van groteske wreedheid kenmerk Waugh se vooroorlogse romans. "Decline and fall" (1928) en "Vile bodies" (1930) beskryf sy ervarings in die twintigerjare en die holle, amorele bestaan van die "bright young things". 

Sy reise, veral in koloniale Afrika, vind neerslag in die satiriese romans "Black mischief" (1932) en "Scoop" (1938). Waugh se bekendste werke is die oorlogstrilogie "Men at arms" (1952), "Officers and gentlemen" (1955) en "Unconditional surrender" (1961), wat later saamgevat is onder die titel "Sword of honour" (1966). 

Sy ernstigste roman is "Brideshead revisited" (1945), waarin hy die tweespalt tussen godsdienstige gevoelens en wêreldse belewenisse saamvat. y het in 1930 lidmaat van die Rooms-Katolieke Kerk geword en die spanning tussen die profane en die geestelike is 'n hooftema in sy werk. Hy is op 10 April 1966 in Combe Florey in die graafskap Somerset oorlede. 



</doc>
<doc id="93441" url="https://af.wikipedia.org/wiki?curid=93441" title="Schrödinger se kat">
Schrödinger se kat

Schrödinger se kat is ’n gedagteproefneming uit 1935 deur die Oostenrykse fisikus Erwin Schrödinger. Dit illustreer wat hy beskou het as die probleem van die onbepaaldheid van kwantummeganika, en hoe dit nie sin maak as dit op alledaagse voorwerpe toegepas word nie. Die gevolg van die proefneming is ’n kat wat óf dood óf lewend is, na gelang van ’n vroeëre lukrake gebeurtenis. Daar word dikwels na die proefneming verwys in teoretiese besprekings van die vertolking van kwantummeganika.

Werner Heisenberg het in 1926 sy onsekerheidsbeginsel gepubliseer wat impliseer dat jy nie tegelykertyd die presiese posisie en die presiese snelheid van ’n gegewe deeltjie kan weet nie omdat die meting van die een grootheid die ander grootheid versteur. Dit het ’n einde gebring aan die denkrigting van fisici soos Laplace, volgens wie dit moontlik sou moes wees om ’n model van die heelal te bou wat die toestand van die hele heelal op elke oomblik kan voorspel.

As ’n plaasvervanger vir die onsekerheidsbeginsel het Heisenberg en Niels Bohr in 1927 die Kopenhaagse interpretasie van kwantummeganika gepubliseer waarvolgens elke deeltjie hom in ’n sogenaamde kwantumtoestand bevind. Dit is ’n kombinasie van posisie en snelheid, en is dus geen presiese beskrywing van die gedrag van die deeltjie nie. Dit is in kwantummeganika ook nie moontlik om sodanige gedrag presies te beskryf nie – die kwantummeganika beskryf die heelal in terme van ’n gegewe begintoestand en die "moontlike" toestande waarin die heelal uit dié gegewe toestand verder kan ontwikkel.

Volgens die Kopenhaagse interpretasie is dit eers wanneer ’n deeltjie waargeneem word dat dit nie meer in ’n kwantumtoestand voorkom nie, maar verval in óf die een óf die ander moontlike toestand.

In reaksie op die Kopenhaagse interpretasie het Schrödinger sy proefneming gebruik om aan te toon wat sal gebeur as ’n mens dié beginsel op grootskaalse stelsels van toepassing maak. Hy het voorgestel ’n mens sit ’n kat in ’n verseëlde staalhouer saam met ’n fles gif en ’n radioaktiewe bron. As ’n monitor in die houer radioaktiwiteit waarneem (dus ’n enkele atoom wat verval), word die fles gebreek, die gif word vrygestel en maak die kat dood. Volgens Schrödinger dui die Kopenhaagse interpretasie daarop dat die kat lewend én dood is (vir die heelal buite die houer) tot die houer oopgemaak word. Eers dan sal ’n mens kan sien of die kat lewe of nie. Dit laat die vraag ontstaan presies wanneer ’n kwantumtoestand verval in die een of die ander moontlikheid.

Sedertdien het ander interpretasies van kwantummeganika ontstaan, waarin die "dooie of lewende" kat soms as ’n werklikheid beskou word. Die proefneming bly ’n bepalende toets vir moderne interpretasies. Fisici gebruik dikwels die manier waarop ’n interpretasie Schrödinger se kat behandel om die swak en sterk punte daarvan te illustreer.



</doc>
<doc id="93442" url="https://af.wikipedia.org/wiki?curid=93442" title="Pale lager">
Pale lager

Pale lager is 'n baie ligte tot goudkleurige bier met 'n goeie tekstuur en 'n wisselende mate van edele hopsbitterheid.

Die brouproses vir hierdie bier het in die 19de eeu in Europa ontwikkel, toe Gabriel Sedlmayr die "pale ale" tegnieke na die Spaten Brouery in Duitsland teruggebring het, en dit op sy bestaande lagerbroumetodes toegepas het. Hierdie benadering is deur ander brouers nageaap, veral deur Josef Groll van Beiere wat "Pilsner Urquell" in die stad Pilsen in die Tsjeggiese Republiek vervaardig het. Die gevolglike pilsner – ligbruin, dun en stabiele bier was baie suksesvol en het geleidelik oor die hele wêreld versprei; dit is die mees algemene vorm van bier wat vandag in die wêreld verbruik word.


</doc>
<doc id="93443" url="https://af.wikipedia.org/wiki?curid=93443" title="Aal">
Aal

Aal is 'n tipe bier gebrou van moutgort met behulp van 'n warm fermentasieproses en 'n stam van brouersgis. In vergelyking met lagergis, fermenteer aalgis vinniger, en dikwels produseer dit 'n soeter, voller liggaam en vrugtige smaak van bier. Die meeste bier bevat hops, wat help om die bier te bewaar en verleen 'n bitter of kruiegeur wat die soetheid van die beslag balanseer.

Aal is gebrou voordat die brouers instrumentasie gehad het om die proses fyn te beheer, as gevolg daarvan is daar verskeie effekte op die finale produk, soos donker kleur en vrugtesmake. Ale verskil van tradisionele biere deurdat die stysel heeltemal omgesit is na suikers en dus is die bier gewoonlik helderder.

Die gis wat vir fermentasie gebruik word, fermenteer teen temperature van 18 °C tot 20 °C. Alhoewel aalgis tydens fermentasie aan die bokant van die fermentasiehouer dryf, daal die gis na onder na fermentasie en kan dit in 'n daaropvolgende brousel gesit word.

As gevolg van die hoër temperature van gisting word meer esters gevorm, dit veroorsaak dat aal 'n vrugtesmaak het.

Alhoewel die meeste ale in Brittanje en België voorkom, is daar ook Duitse ale soos Altbier.


</doc>
<doc id="93445" url="https://af.wikipedia.org/wiki?curid=93445" title="Dassault Falcon 8X">
Dassault Falcon 8X

Die Dassault Falcon 8X is 'n grootkajuit, langreikafstand, besigheidstraler vervaardig deur Dassault Aviation. Dit is afgelei van die Dassault Falcon 7X, met groter reikafstand wat deur enjinverfyning, aerodinamiese afronding en 'n toename in brandstofkapasiteit bereik is.

Die 8X se kajuit is ongeveer 3,2 m langer as sy voorganger, die 7X. Dit het 'n enjinopgradering ontvang wat dit moontlik maak om op te styg vanaf korter aanloopbane, asook 'n verbeterde brandstofverbruik van 35% teenoor sy mededingers.


</doc>
<doc id="93446" url="https://af.wikipedia.org/wiki?curid=93446" title="Air Madagascar">
Air Madagascar

Société Nationale Malgache de Transports Aériens, Société Anonyme, wat as Air Madagascar sake bedryf, is 'n lugredery gebaseer in Antananarivo, Madagaskar. Dit is die nasionale lugredery van Madagaskar wat dienste bedryf na Europa, Asië en naburige Afrika- en Indiese Oseaaneilandbestemmings. Dit bedien ook 'n uitgebreide plaaslike netwerk. Die belangrikste basis is Ivato Internasionale Lughawe, Antananarivo.

Die lugredery is in 1947 gestig om vlugte van "Transports Aériens Intercontinentaux" en Air France te voed, en ná Madagaskar se onafhanklikheid word dit die nasionale lugredery. Aanvanklik bedryf dit slegs dienste op binnelandse roetes, maar met die lugredery se uitbreidings in die laat 1960's en 1970's is begin om internasionale vlugte na bestemmings soos Frankryk en Suid-Afrika te onderneem.

In meer onlangse jare ondergaan die lugredery 'n reeks mislukte privatiserings. Die pogings is sedertdien gestaak en die lugredery is nou in meerderheidsbesit van die regering van Madagaskar.


</doc>
<doc id="93449" url="https://af.wikipedia.org/wiki?curid=93449" title="Raad van Verteenwoordigers van Suid-Afrika">
Raad van Verteenwoordigers van Suid-Afrika

Die Raad van Verteënwoordigers van Suid-Afrika (Engels: "House of Representatives of South Africa") was 'n 80-sitplek liggaam in die Driekamerparlement van Suid-Afrika vanaf 1984 tot 1994. Dit was gereserveer vir Kleurlinge. Die liggaam is twee keer verkies: in 1984 en 1989.

In 1984 is die huis deur die Arbeidersparty oorheers, wat 76 van die 80 setels gewen het.

In 1989 verloor die Arbeidersparty ondersteuning, maar behou steeds 'n meerderheid van 69 setels. Ander partye wat verteenwoordig is, sluit in die Demokratiese Hervorming Party, Verenigde Demokratiese Party, Vryheidsparty en 2 onafhanklikes. Die 1989-huis is byna heeltemal deur mans oorheers, met slegs een vrou wat verkies is.


</doc>
<doc id="93451" url="https://af.wikipedia.org/wiki?curid=93451" title="Raad van Afgevaardigdes van Suid-Afrika">
Raad van Afgevaardigdes van Suid-Afrika

Die Raad van Afgevaardigdes van Suid-Afrika (Engels: "House of Delegates of South Africa") was 'n 40-sitplek liggaam in die Driekamerparlement ​​vanaf 1984 tot 1994. Dit was gereserveer vir Indiese Suid-Afrikaners. Die liggaam is twee keer verkies: in 1984 en 1989. Dit was die tweede keer in Suid-Afrika se geskiedenis wat Indiërs op nasionale vlak verteenwoordig was, die eerste wat die Suid-Afrikaanse Indiese Raad.

Uitslag van verkiesings:


</doc>
<doc id="93452" url="https://af.wikipedia.org/wiki?curid=93452" title="Noersoeltan Nazarbajef">
Noersoeltan Nazarbajef

Noersoeltan Abisjewitsj Nazarbajef (Kasaks: "Nursultan Ábishuly Nazarbaev"; gebore 6 Julie 1940) is die president van Kasakstan. Nazarbajef is sedert Kasakstan se onafhanklikheid van die Sowjetunie in Desember 1991 die president, maar is al vanaf 1989 die land se leier. Hy was aanvanklik die Eerste Sekretaris van die Kommunistiese Party van die Kazachstanse Sosialistiese Sowjetrepubliek. In April 2011 is Nazarbajef vir 'n verdere vyf jaar herkies. In Februarie 2014 het hy voorgestel dat Kasakstan se naam na ""Kazakh Eli"" verander word.
Op 20 Maart 2019 het Noersoeltan Nazarbajef as president van Kasakstan bedank en is deur sy partygenoot Kassym-Jomart Tokajef opgevolg. Gelyktydig is die land se hoofstad Astana na Noersoeltan hernoem.


</doc>
<doc id="93454" url="https://af.wikipedia.org/wiki?curid=93454" title="Stadstatus in die Verenigde Koninkryk">
Stadstatus in die Verenigde Koninkryk

Stadstatus word in die Verenigde Koninkryk deur die Britse monarg aan sekere munisipaliteite verleen. In 2014 was daar altesaam 69 nedersettings met stadstatus in die land, waarvan 51 in Engeland, 6 in Wallis, 7 in Skotland en 5 in Noord-Ierland. Stadstatus behels geen besondere regte nie, behalwe dat 'n nedersetting hom amptelik "city" (stad) mag noem. Nogtans is dit 'n gesogte titel vanweë die aansien wat 'n nedersetting met stadsregte geniet.

Daar is geen besondere kriteria vir die toekenning van stadsregte nie, alhoewel stadstatus in Engeland en Wallis tradisioneel aan nedersettings met diosesaankatedrale verleen is. Hierdie tradisie gaan terug tot die vroeë 1540's toe koning Hendrik VIII dioseses in ses Engelse nedersettings met katedrale gestig en stadsregte aan hulle toegeken het.

In Ierland is stadstatus net aan 'n betreklik klein aantal nedersettings verleen. So was daar in die gebied van die huidige Noord-Ierland voor die 19de eeu slegs twee stede. In Skotland het stadstatus nog tot in die 19de eeu geen besondere erkenning deur die staat geniet nie. In dié tyd het die tradisie om stadsregte aan bepaalde nedersettings toe te ken herleef. Engeland het die voortou in dié verband geneem deur stadstatus aan nedersettings met nuutgeboude katedrale te verleen. Skotland en Ierland het die Engelse voorbeeld later gevolg.

Vanaf die 20ste eeu was stadstatus nie langer tot katedraalstede beperk nie. Stadsregte is sedertdien volgens 'n verskeidenheid van kriteria, waaronder die inwonertal, aan nedersettings toegeken.


</doc>
<doc id="93456" url="https://af.wikipedia.org/wiki?curid=93456" title="Townland">
Townland

'n Townland (Iers: "baile fearainn") is die kleinste geografiese eenheid waarin grondgebied in Ierland administratief ingedeel word. Die "townland"-stelsel is van Gaeliese oorsprong (soos onder meer uit die grotendeels Gaeliese name blyk) en dateer uit die tydperk voor die Noormanne-invalle. "Townlands" was oorspronklik landerye wat deur groot families bewerk is, en sommige geskiedkundiges vermoed dat hierdie stelsel die vorming van groter landelike nedersettings teengewerk het. 

Volgens die sensus van 1911 was daar 60 679 bewoonde "townlands" in Ierland. Moderne databasisse soos "Irish Place Names" het in 2014 altesaam 61 098 erkende "townlands" gelys, waaronder ook onbewoonde eenhede soos klein eilande.


</doc>
<doc id="93457" url="https://af.wikipedia.org/wiki?curid=93457" title="Newry">
Newry

Newry [ˈnjʊəri] (afgelei van die Ierse "An Iúraigh") is 'n stad en "townland" in Noord-Ierland. Die Clanrye-rivier, wat deur die stad vloei, vorm die historiese grens tussen die graafskappe Armagh en Down.

Newry, wat sowat 55 km van Belfast en 108 km van Dublin af geleë is, het (saam met Bessbrook, 'n dorp in die omgewing) volgens die sensus van 2011 'n bevolking van 26 893 gehad.

Geskiedkundiges neem aan dat Newry in 1144 vlakby 'n Cisterciënse-klooster gestig is, alhoewel daar ook historiese verwysings na ouer nedersettings in die kloostergebied is. Die eerste godsdienstige instelling in die gebied word met Sint Patrick verbind. Newry is een van die oudste nedersettings in Ierland wat - onder meer vanweë sy ligging tussen Belfast en Dublin - later as markdorp en handelsentrum vinnige groei ervaar het. In 1742 is dit deur 'n kanaal met die grootste meer in Noord-Ierland, Lough Neagh, verbind en het sedertdien as hawe gedien. In Maart 2012 het koningin Elizabeth II ter geleentheid van haar Goue Jubileum as Britse monarg stadstatus aan Newry en Lisburn verleen.

Newry is een van die belangrikste nedersettings in die sogenaamde Dublin-Belfast-korridor en naby die ingang tot die "Gap of the North" en die grens met die Republiek van Ierland geleë.


</doc>
<doc id="93458" url="https://af.wikipedia.org/wiki?curid=93458" title="Tweede heilige oorlog">
Tweede heilige oorlog

Die Tweede heilige oorlog het plaasgevind tussen 449 v.C. en 448 v.C. en het 'n onregstreekse konfrontasie tussen Athene en Sparta ten gevolg gehad, tydens die sogenaamde Eerste Peloponnesiese oorlog.

Die oorlog het uitgebreek toe Sparta vir Delphi afgestig en onafhanklik van Phokis verklaar het, deur dit aan die Delphiërs terug te besorg. Die Atheners was egter kampvegters vir die Phokiërs. Gevolglik het Perikles in 448 v.C. met 'n Atheense weermag teen Delphi opgeruk, met die oogmerk om Phokis se voormalige alleenregte op die orakel van Delphi te herstel. Onmiddellik nadat die Spartane verdaag het, het die Atheners Delphi herower en dit aan die Phokiërs terugbesorg.

Volgens M. Dillon, was die militêre aksies van Sparta sowel as Athene vinnig en effektief, en bestaan daar geen getuienis dat hulle die pelgrims in hul raadpleging van die orakel geaffekteer het nie.

In teenstelling met die Derde heilige oorlog, was hierdie oorlog kort en nie so bitter bestrede nie.


</doc>
<doc id="93459" url="https://af.wikipedia.org/wiki?curid=93459" title="Kaapspoor">
Kaapspoor

Spoorweë met 'n spoorwydte van 1067 mm (3 voet 6 duim) is die eerste keer gebou vir waens wat deur perde getrek is. Vanaf die middel-negentiende eeu word veel meer 3 vt 6 dm netwerke gebou in die Britse kolonies (ook die Kaapkolonie) en Japan. Teen die begin van die twintigste eeu het talle 3 voet 6 duim tramnetwerke die lig gesien.

Daar is ongeveer 112 000 kilometer (70 000 myl) van 3 vt 6 dm se spore oor die wêreld gelê.

Die hele nasionale spooruitleg in Suider-Afrika bestaan uit Kaapspoorwydte, met die uitsondering van 3 trajekte:


</doc>
<doc id="93460" url="https://af.wikipedia.org/wiki?curid=93460" title="Ian Paisley">
Ian Paisley

Ian Richard Kyle Paisley, Baron Bannside, PC (* 6 April 1926 in Armagh, † 12 September 2014 in Belfast) was 'n unionistiese politikus en Protestantse godsdienstige leier, predikant en evangelis in Noord-Ierland.

Paisley het vanaf 1946 tot en met sy afsterwe in 2014 as predikant gedien. In 1951 was hy 'n medestigter en tot en met 2008 ook die leier van die fundamentalistiese Vrye Presbiteriaanse Kerk ("Free Presbyterian Church"). Paisley het bekendheid verwerf as die stormvoël van Noord-Ierse politiek en radikale Protestantisme. In sy vurige toesprake en preke het hy steeds weer skerp kritiek op Roomse Katolisisme, die ekumeniese beweging en homoseksuele leefwyses gelewer. Na sy aanhangers is as "Paisleyites" verwys.

In die laat 1950's het Paisley as Ulster-unionis en lojalis tot die Noord-Ierse politiek toegetree. Vanaf die middel- tot die laat 1960's was hy die aanstigter en organiseerder van felle Protestants-lojalistiese opposisie teen Noord-Ierland se Rooms-Katolieke burgerregtebeweging. Hy het eskalerende invloed op die politieke situasie uitgeoefen wat in die laat 1960's uiteindelik 'n soort burgeroorlog, die sogenaamde "Troubles", laat uitbreek het. Die gewelddadige konflik tussen Noord-Ierse polisie, Britse troepe en radikale Protestantse en Katolieke groeperings sou drie dekades lank voortduur en meer as 3 000 menselewens eis.

In 1970 is Paisley as parlementslid vir die kiesafdeling North Antrim verkies. In die volgende jaar het hy die Demokratiese Unionisteparty (DUP) gestig en vervolgens byna veertig jaar as dié party se leier gedien. In 1979 het hy 'n lid van die Europese Parlement geword.

Gedurende die "Troubles" was Paisley die spreekbuis van Noord-Ierland se mees radikale Protestante wat enige vreedsame politieke skikking en magsdeling met Rooms-Katolieke republikeine en nasionaliste of enige betrokkenheid by Noord-Ierse politieke aangeleenthede van die kant van die Ierse regering af gedwarsboom het. So kon twee belangrike politieke ooreenkomste, die Sunningdale-ooreenkoms van 1974 en die Anglo-Ierse Ooreenkoms van 1985, uiteindelik nie in werking tree nie.

Paisley se pogings om 'n paramilitêre beweging tot stand te bring het hul hoogtepunt in die vorming van die "Ulster Resistance" gevind. Paisley en sy politieke aanhangers het jare lank die Noord-Ierse vredesproses en die Goeie Vrydag-ooreenkoms van 1998 gedwarsboom. 

In 2005 het die DUP die grootste unionistiese party in Noord-Ierland geword en sodoende die "Ulster Unionists (UUP)", wat sedert die 1920's die oorheersende unionistiese party was, verdring. In sy latere lewe het Paisley se poltieke standpunte steeds gematigder geword. In 2007 het die DUP ná die ondertekening van die St Andrews-ooreenkoms uiteindelik politieke magsdeling met die Iers-republikeinse Sinn Féin-party aanvaar. Paisley en die republikeinse Sinn Féin-politikus Martin McGuinness het vanaf Mei 2007 die ampte van respektiewelik eerste minister en vise-premier in die Noord-Ierse regering beklee.

In 2008 het Paisley as eerste minister en DUP-leier afgetree en hom in 2011 aan die politieke lewe onttrek. In 2010 het hy 'n lewenslange peer as Baron Bannside geword.


</doc>
<doc id="93461" url="https://af.wikipedia.org/wiki?curid=93461" title="Beyer, Peacock and Company">
Beyer, Peacock and Company

Beyer, Peacock and Company was 'n Engelse spoorlokomotiefvervaardiger met 'n fabriek in Gorton, Manchester. Dit het handel gedryf van 1854 tot 1966 nadat dit deur Charles Beyer en Richard Peacock gestig is. Dit aanvaar beperkte aanspreeklikheid in 1902 en word Beyer, Peacock & Co. Limited.

Belangrike ontwerpe was die Garratt geartikuleerde lokomotiewe wat wyd gebruik was in Afrika, veral op die Suid- en Oos-Afrikaanse Spoorweë en Australië en die 4-4-0 tenklokomotiewe wat op die Metropolitan and District Railways in Londen diens gedoen het vanaf 1864 tot elektrifisering in 1905. Hulle het ook 2-4-0 tenklokomotiewe gebou vir 3 voet 6 duim (1067 mm) lyne in Noorweë en die beroemde Manx Peacock-ontwerp vir die 3 vt (914 mm) lyne op die Eiland Man Spoorweg. 
Die eerste Garrattlokomotief wat gebou is, was 'n TGR K klas vir die Tasmaanse Regeringspoorweë op die westelike Tasmanian North East Dundas Tramway; K1 word nou bewaar op die Walliese Highland Railway saam met die laaste Garratt wat deur Beyer Peacock gebou is, SAR NGG 16 Klas No.143. Vier Nieu-Suid-Wallis Regeringspoorweë AD60 Klas Beyer-Garratt Patent lokomotiewe word bewaar as die kragtigste stoomlokomotiewe in die Suidelike Halfrond tydens hul bekendstelling.


</doc>
<doc id="93463" url="https://af.wikipedia.org/wiki?curid=93463" title="Klas MJ1 Mallet-stoomlokomotief">
Klas MJ1 Mallet-stoomlokomotief

Die Klas MJ1 Mallet-stoomlokomotief is 'n tipe lokomotief wat deur die Suid-Afrikaanse Spoorweë op taklyne gebruik is. 

Klas MJ-1 is soortgelyk aan die Klas MJ. Die lokomotief is ontwerp deur die "Montreal Locomotive Company", gebaseer op die spesifikasies vir die Klas MJ Mallet wat ontwerp is deur DA Hendrie, die Hoofmeganiese Ingenieur van die Suid-Afrikaanse Spoorweë vanaf 1910 tot 1922. Agt lokomotiewe is bestel by die "Montreal Locomotive Company" in Kanada, omrede die Britse verskaffers se produksie tydens die Eerste Wêreldoorlog tot stilstand gekom het. Die lokomotiewe is deur MLW afgelewer in November 1918 en genommer in die reeks 1666-1673.

Hulle stoomketels was ietwat groter en daar was 'n sandkas op die stoomketel geïnstalleer; 'n tipiese Noord-Amerikaanse styl. Die lokomotiewe was superverhit en toegerus met Walschaerts-klepratwerk. Hulle is uit diens gestel in 1960. 


</doc>
<doc id="93464" url="https://af.wikipedia.org/wiki?curid=93464" title="Klas MC1 Mallet-stoomlokomotief">
Klas MC1 Mallet-stoomlokomotief

Die Klas MC1 Mallet-stoomlokomotief is gebruik deur die Suid-Afrikaanse Spoorweë in die vorige eeu. Vyftien lokomotiewe is in diens gestel in 1914 om swaar vragte op die KwaZulu-Natal hooflyn te trek. 

Klas MC1 is dieselfde lokomotief as Klas MC maar is toegerus met superverhitters wat hulle vermoë aansienlik verbeter het. Daar is 12 lokomotiewe toegerus met Walschaerts-klepratwerk gebou deur die Britse maatskappy "North British Locomotive Company" in 1914, en genommer in die reeks 1634 - 1648. Hulle het diens gedoen op die KwaZulu-Natal hooflyn, Kaapse Middellande en die Hexrivier Spoorwegpas.

Die lokomotiewe is in 1939 uit diens gestel.


</doc>
<doc id="93465" url="https://af.wikipedia.org/wiki?curid=93465" title="Klas GH Garratt-stoomlokomotief">
Klas GH Garratt-stoomlokomotief

Die Klas GH Garratt is 'n tipe stoomlokomotief van die Suid-Afrikaanse Spoorweë-era. In 1928 het die Suid-Afrikaanse Spoorweë twee Klas GH 4-6-2+2-6-4 "Double Pacific"-tipe passasiersweergawes van die Klas U Unie Garrattstoomlokomotief in diens geplaas. 

Die Klas GH, 'n swaar passasiersweergawe van die Klas U Unie Garratt, is ontwerp en gebou deur Maffei in München, Duitsland vir die Suid-Afrikaanse Spoorweë. Twee lokomotiewe is gelewer in 1928, genommer 2320 en 2321, en is by die Soutrivierwerke in Kaapstad in diens gestel. Hulle was verhit en het Walschaerts-klepratwerk en staaframe gehad. 

Dit word vermoed dat, indien dieselfde klassifikasiepraktyk as vir die Garratt en Mallet lokomotiewe gevolg is, dat die Klas U en die Klas GH moes aangewys gewees het as Klas UA en Klas UB onderskeidelik.

Die feit is dat tydens die ontwerpfase van die twee Unie Garratt tipes, hulle aangewese klassifikasieletters in die gereelde Garrattreeks was as Klas GH en GJ. Toe bestellings by die vervaardigers geplaas is, het hulle die klasaanwysing van die Klas GH behou, terwyl dié van die Klas GJ 2-6-2 + 2-6-2 "Double Prairie"-tipe verander is na Klas U Unie Garratt.

Die Klas GH was 'n gemengde lokomotief, deels Gewysigde Fairlie en deels Garratt. Die voorkant van die lokomotief was van 'n tipiese Garrattuitleg, met 'n watertenk gemonteer op die voorste enjineenheid se raam, terwyl die agterkant gebou is in die Gewysigde Fairlie-styl, met die steenkoolbunker gemonteer op 'n stewige verlenging van die lokomotief se hoofraam, en met die draaibare agterste enjineenheid onder die groot steenkoolbunker geplaas.

Aangesien die agterste bunker slegs steenkool gedra het, het 'n bykomende groot onderbuikwatertenk (onder die ketel) vergoed vir die verminderde waterkapasiteit van die kolewa.

Al sy water is in die voorste bunkertenk en die onderbuikwatertenk gedra, met 'n gesamentlike kapasiteit van 27 000 liter, terwyl die agterste bunker 'n steenkoolkapasiteit van 14 ton gehad het. Die hoofraam het daarom die rookkas, stoomketel, vuuroond, bemanningskajuit, steenkoolbunker, sowel as die onderbuikwatertenk gehuisves.

Dit was groot en kragtige lokomotiewe en aangesien hulle ontwerp is vir passasiersdiens, is hulle vir spoed gebou met hul groot 1520 mm (60 duim) dryfwiele. Om hul 5.574 vk. meter vuuroonde van brandstof te voorsien, is hulle toegerus met meganiese stokers van die duplekstipe. Een van die redes vir die konstruksie van die agterkant van die Unie Garratts op die gewysigde Fairlie-beginsel was vir hul steenkoolbunkers om in 'n reguit lyn met hul vuuroonde te wees, 'n noodsaaklikheid vir die installering van meganiese stokers.


</doc>
<doc id="93470" url="https://af.wikipedia.org/wiki?curid=93470" title="Klas GM Garratt-stoomlokomotief">
Klas GM Garratt-stoomlokomotief

Die Klas GM Garratt-stoomlokomotief is 'n tipe stoomlokomotief wat deur die Suid-Afrikaanse Spoorweë gebruik is op 60-pond spoorlyne. Sestien van die lokomotiewe is gebou deur "Beyer, Peacock and Company" en afgelewer van 1938 tot 1939. Die Klas GM kon 10.2 ton steenkool en 7 300 l (1 600 gelling) water dra en was toegerus met Walschaerts-klepratwerk.

Teen 1938 het die vinnigtoenemende verkeer op die lyn van Johannesburg via Krugersdorp en Zeerust na Mafikeng gelei tot die ontwerp van 'n Garratt-stoomlokomotief wat gelyk sou wees aan twee Klas 19D-lokomotiewe, deur W.A.J. Day, hoofmeganiese ingenieur van die Suid-Afrikaanse Spoorweë van 1936 tot 1939. Die aanvanklike ontwerp van die Klas GM is deur die Siviele Hoofingenieur verwerp omrede die gewig op die voorste en agterste onderstel die aanvaarbare beperking van 60 pond per tree (30 kilogram per meter) spoor ver oorskry het.

Om dit te bowe te kom, is die waterkapasiteit van die voorste watertenk verminder tot 7 300 liter, terwyl die agterste bunker herontwerp is om geen water te dra nie, met 'n steenkoolkapasiteit van 10 ton. Die karige water, wat eintlik net genoeg was vir rangeerdoeleindes, is toe aangevul deur 'n semi-permanentgekoppelde, spesiaal geboude tipe X-17 hulptenkwa met 'n 31 000 liter vermoë, om die lokomotief van genoeg water op lang, moeilike trajekte te voorsien.


</doc>
<doc id="93471" url="https://af.wikipedia.org/wiki?curid=93471" title="Klas GL Garratt-stoomlokomotief">
Klas GL Garratt-stoomlokomotief

Die Klas GL Garratt-stoomlokomotief is 'n tipe stoomlokomotief wat deur die Suid-Afrikaanse Spoorweë gebruik is op 60-pond spoorlyne en 8 van die lokomotiewe is afgelewer van 1929-1930. Die lokomotief was toegerus met Walschaerts-klepratwerk en kon 31 800 liter water voor en agter dra.


</doc>
<doc id="93472" url="https://af.wikipedia.org/wiki?curid=93472" title="Klas GK Garratt-stoomlokomotief">
Klas GK Garratt-stoomlokomotief

Die Klas GK Garratt-stoomlokomotief is 'n tipe stoomlokomotief wat deur die Suid-Afrikaanse Spoorweë gebruik is op 60-pond spoorlyne en 2 van die lokomotiewe is afgelewer in 1923. Die lokomotief is gebou deur "Beyer, Peacock and Company". Die lokomotief was toegerus met Walschaerts-klepratwerk.


</doc>
<doc id="93473" url="https://af.wikipedia.org/wiki?curid=93473" title="Oeigoere">
Oeigoere

Die Oeigoere (Oeigoers: ئۇيغۇر, Уйғур, "Uyghur", [ʔʊjˈʁʊː]; Chinees: 维吾尔族; pinyin: "Wéiwúěr zú") is 'n Turkse etniese groep inheems aan Sentraal-Asië. Hulle woon hoofsaaklik in Xinjiang, 'n outonome gewes van die Volksrepubliek China. Hulle is aan ander Turkse volke soos Azerbeidjanners, Kasakke, Kirgisiërs, Oesbeke, Turke en Turkmene verwant. Daar word derhalwe soms na die gebied as Oos-Turkestan, Oos-Turkmenistan of Oeigoeristan verwys.

Wêreldwyd leef omtrent 20 miljoen Oeigoere, waarvan tussen 10 en 15 miljoen in Xinjiang. In die Volksrepubliek China behoort die Oeigoere tot een van die 56 amptelik erkende etniese groepe ("nasionaliteite"). Hulle leef veral in die Wes-Chinese outonome gewes van Xinjiang saam met ander verwante etniese groepe soos Kasakke, Oesbeke en Kirgisiërs. Oeigoere is naas Han-Chinese, Zhuang, Hui-Chinese en Mantsjoes die vyfde grootste etniese groep in die Volksrepubliek China. Nes Hui-Chinese is Oeigoere een van die grootste groep Moslems in die Volksrepubliek China.

Massale immigrasie van etniese Han-Chinese is egter besig om die inheemse bevolking te verdring en hulle kultuur te vernietig.

Daar is diasporagemeenskappe van Oeigoere in Pakistan, Kasakstan, Kirgisië, Mongolië, Oesbekistan, Duitsland, die Verenigde Koninkryk en Turkye; asook 'n kleiner een in Taoyuan in die Hunan-provinsie van China. Oeigoerse woonbuurte kan in die groot Chinese stede soos Beijing en Sjanghai gevind word. Daar is ook klein, maar aktiewe Oeigoerse gemeenskappe in die Verenigde State van Amerika, veral in Los Angeles, San Francisco, New York Stad en Washington, D.C.; sowel as Toronto en Vancouver in Kanada.



</doc>
<doc id="93474" url="https://af.wikipedia.org/wiki?curid=93474" title="Pieter Neethling-fonds">
Pieter Neethling-fonds

Die Pieter Neethling-fonds se doelstelling was die opheffing van die armblanke Afrikaners wat in die 1930's en 1940's op die Witwatersrand gewerk het.

Pieter de Waal Neethling, 'n oom van dr. Albert Hertzog, het met sy boerdery op die hellings van Vlaeberg (by Stellenbosch) skatryk geword. As vrygesel was hy vrygewig, word 'n weldoener van sy medemens en sy kerk en verskaf finansiële steun met die stigting van Die Burger, Voortrekkerpers en Die Transvaler en aan verskeie studente. By sy dood op 9 Julie 1939 is sy boedel aan 'n trust oorgedra met as doelstelling steun aan die minderbevoorregtes van sy eie mense. Hierby is veral bedoel die veronregte Afrikanerwerker se stryd teen die onderdrukkende en voksvreemde mynbase en vakbondleiers. Sonder die fonds sou die oorwinning van die arbeiders nooit moontlik gewees het nie. Ook het dit indirek 'n beduidende bydrae gelewer tot die Nasionale Party se sege in die verkiesing van 26 Mei 1948.



</doc>
<doc id="93475" url="https://af.wikipedia.org/wiki?curid=93475" title="El Viejo">
El Viejo

El Viejo is 'n klein stad, met ongeveer 84 duisend inwoners, in westelike Nicaragua. El Viejo is 'n susterstad van Norwich, Engeland.


</doc>
<doc id="93478" url="https://af.wikipedia.org/wiki?curid=93478" title="Arnold Schwarzenegger">
Arnold Schwarzenegger

Arnold Schwarzenegger Alois (Engelse uitspraak: [ˈʃvɑːrtsənɛɡər]; Duits: [ˈaɐ̯nɔlt ˈʃvaɐ̯tsn̩ˌʔɛɡɐ]; gebore 30 Julie 1947 in Thal, Stiermarke) is 'n Oostenryks-Amerikaanse akteur, rolprentvervaardiger, entrepreneur, belegger, skrywer, filantroop, aktivis, politikus en voormalige professionele liggaamsbouer. Hy het twee ampstermyne lank, tussen 2003 en 2011, die amp van 38ste goewerneur van die Amerikaanse deelstaat Kalifornië beklee. Hy woon tans in Los Angeles, Kalifornië.

Schwarzenegger het in die Oostenrykse weermag gedien, waarna hy na München in Duitsland verhuis het. Daar het hy dikwels in 'n gimnasium geslaap, omdat hy nie 'n huis gehad het nie.

In 1968 verhuis Schwarzenegger na die Verenigde State van Amerika, waar hy later 'n akteur word. Hy het in verskeie rolprente opgetree, insluitend die "Terminator"-reeks.

In 1971 sterf Schwarzenegger se halfbroer aan moederskant, Meinhard, in 'n motorongeluk. Meinhard het dronk bestuur.

Nadat Gray Davis in 2003 herroep is (van sy amp onthef is), word Schwarzenegger die goewerneur van Kalifornië. Hy het die pos tot Januarie 2011 beklee, waarna hy deur Jerry Brown opgevolg is.

Gedurende sy tyd as goewerneur het hy gesê dat Ronald Reagan sy rolmodel is. Hy het Ronald Reagan-dag as 'n vakansiedag in Kalifornië geproklameer. Hy het ook Reagan se begrafnis bygewoon nadat hy in 2004 oorlede is. Hy was 'n goeie vriend van Nancy Reagan.

Schwarzenegger is in 1986 met Maria Shriver getroud, maar hulle skei in 2011. Hulle het twee dogters, Katherine en Christina, en twee seuns, Patrick en Christopher. Hy het ook 'n seun by 'n ander vrou.

Voor sy loopbaan as 'n akteur was Schwarzenegger 'n kragman en liggaamsbouer. Hy het die "Mister Olympia"-titel sewe keer gewen. Schwarzenegger het ook sy eie kompetisie, die "Arnold Classic" ingestel.

In 2003 het Arnold Schwarzenegger die ampseed as 38ste goewerneur van Kalifornië afgelê. Sy verkiesing het in buitegewone omstandighede plaasgevind nadat Kaliforniese kiesers in 'n stemming, 'n sogenaamde "recall election", die ampstermyn van sy voorganger Gray Davis voortydig beëindig het. Dit was die tweede van slegs drie "recall elections" in die geskiedenis van die Verenigde State. Gray, wat aanvanklik baie gewild was by kiesers, is later geblameer vir Kalifornië se ernstige energiekrisis waartydens beurtkrag toegepas moes word asook die ekonomiese insinking en begrotingskrisis wat op die Dot-comvoorspoedgolf gevolg het. Daarnaas het Kaliforniers ook hul misnoeë oor 'n nuwe belasting op motors, Davis se fondsinsameling en negatiewe verkiesingsveldtog getoon.

Gedurende sy ampstermyn het Schwarzenegger op vernuwende leierskap en buitegewone openbare dienslewering gefokus. Sy belangrikste prestasies sluit in:





</doc>
<doc id="93479" url="https://af.wikipedia.org/wiki?curid=93479" title="Finsbury Park">
Finsbury Park

Finsbury Park is 'n publieke park met 'n oppervlakte van 46 hektaar (110 akkers) in die Londense stadsdistrik Borough of Haringey. Die park maak amptelik deel uit van die distrik se naamgewende buurt Haringey, maar is ook digby die buurte Stroud Green, Finsbury Park en Manor House geleë. Finsbury Park was een van die eerste groot Londense parke wat in die Victoriaanse tydperk aangelê is.


</doc>
<doc id="93481" url="https://af.wikipedia.org/wiki?curid=93481" title="Holland Park">
Holland Park

Holland Park is 'n buurt en openbare park in die stadsdistrik Royal Borough of Kensington and Chelsea in Sentraal-Londen.

Die buurt, een van die mees gesogte en welvarendste woonkwartiere in die Britse hoofstad, staan bekend vir sy groot Victoriaanse stadhuise en sy eersterangse restaurante en winkelstrate. Van Londen se gewildste winkelbestemmings word in en naby die buurt aangetref, waaronder Kensington High Street, Notting Hill, Holland Park Avenue, Portobello Market, Westbourne Grove, Clarendon Cross en Ledbury Road.

Alhoewel daar geen amptelike grense vir die buurt bepaal is nie, word dit rofweg begrens deur Kensington High Street in die suide, Holland Road in die weste, Holland Park Avenue in die noorde en Kensington Church Street in die ooste.


</doc>
<doc id="93484" url="https://af.wikipedia.org/wiki?curid=93484" title="Klas GO Garratt-stoomlokomotief">
Klas GO Garratt-stoomlokomotief

Die Suid-Afrikaanse Klas GO 4-8-2+2-8-4 is 'n Suid-Afrikaanse stoomlokomotief uit die Suid-Afrikaanse Spoorweë-era.
Dit was die laaste nuwe stoomlokomotiefsoort wat deur die Spoorweë aangekoop is, hierna het diesel en elektriese trekkrag die toneel oorgeneem.

Die Klas GO 4-8-2+2-8-4 Garrattlokomotief was ontwerp om op ligter spore te werk. Die ontwerp is in 1952 onder toesig van L.C. Grubb, die Hoofmeganiese ingenieur van die SAR 1949-1954, voltooi. 'n Bestelling vir vyf-en-twintig van hierdie lokomotiewe is by 
Henschel & Son in Duitsland geplaas, wat onmiddellik gevolg het op die Klas GMA Garratt wat deur dieselfde vervaardiger gebou is. Hulle is in 1953 gebou en is gelewer en in diens geplaas in 1954, genommer in die reeks 2572-2596.


</doc>
<doc id="93486" url="https://af.wikipedia.org/wiki?curid=93486" title="Koeksistermonument">
Koeksistermonument

Die Koeksistermonument in Orania is opgerig as 'n eerbetoon aan dié vrouens wat oor dekades heen koeksisters gebak het om by basaars geld in te samel vir kerke, skole, kinder- en ouetehuise. Hierdie gedenkteken is opgerig deur Orania se Kaalvoet-vrouevereniging en in September 2003 onthul deur Anna Boshoff, die dogter van dr. H.F. Verwoerd. Dit is 2 m hoog en bestaan uit polistireen bedek met glasvesel. Jan-Otto du Plessis van Kaapstad was die beeldhouer.



</doc>
<doc id="93488" url="https://af.wikipedia.org/wiki?curid=93488" title="Katoognewel">
Katoognewel

Die Katoognewel of NGC 6543, is 'n planetêre newel in die sterrebeeld van die Draak. Struktuurgewys is dit een van die mees komplekse newels bekend, met hoëresolusiefoto's van die Hubble-ruimteteleskoop wat ongelooflike strukture soos knope, strale, borrels en seningrige boogagtige kenmerke onthul het. In die middel van die newel is daar 'n warm en helder ster; ongeveer 'n duisend jaar gelede het die ster die buitenste laag afgestoot, om die newel te vorm.

Ontdek deur William Herschel op die 15de Februarie 1786, was dit die eerste planetêre newel wie se spektrum ondersoek was deur die amateur sterrekundige William Huggins in 1864. Die resultate van die ondersoek het vir die eerste keer getoon dat planetêre newels uit warm gasse, en nie sterre nie, bestaan. Die newel is oor die volle elektromagnetiese spektrum beskou, vanaf diep-infrarooi tot by x-strale.

Moderne studies het verskeie raaisels opgelewer. Die ingewikkeldheid van die struktuur kan moontlik deels toegeskryf word aan materiaal wat vanaf 'n sentrale binêre ster uitgewerp is, maar daar is nog geen aanduiding dat die sentrale ster 'n metgesel het nie. Metings van chemiese komponente het ook 'n groot verskil tussen metings van twee verskillende metodes aangetoon, met die oorsake van die verskil steeds onseker. Waarnemings vanaf die Hubble-ruimteteleskoop het 'n paar dowwe ringe rondom die newel getoon. Dit is sferiese skille wat lank gelede deur die sentrale ster uitgewerp is. Hoe dit gebeur het bly egter onduidelik.

NGC 6543 is 'n bekende planetêre newel. Dit is redelik helder met 'n skynbare magnitude van 8.1, gekoppel met 'n hoë oppervlakte-helderheid. Dit is geleë by regte klimming en deklinasie +66°37'59″. Die hoë deklinasie beteken dat dit maklik sigbaar is vanaf die noordelike halfrond, waar meeste groot teleskope geleë is.

Toevallig is NGC 6543 amper presies by die skynbare posisie van die noordelike ekliptiese pool geleë binne 1,5° vanaf die as van die onveranderlike platvlak van die Sonnestelsel, sodat dit nuttig is as 'n 'baken' vir die pool se posisie, soortgelyk aan die Suiderkruis vir die Suidpool.

In 1994 het Hubble vir die eerste keer ooit NGC 6543 se verbasend ingewikkelde strukure onthul, insluitende konsentriese gasskille, hoëspoed-gasstrale en ongewone skok-veroorsaakte gasknope.

Die helder binneste newel is redelik klein – die groot as van die binneste ellips is 16.1 boogsekondes, terwyl die afstand tussen die kondensasies 24.7 boogsekondes is. Dit het egter 'n uitgespreide stralekrans van materie wat deur die sentrale ster uitgewerp is tydens die rooireus-fase. Hierdie stralekrans het 'n diameter van meer as 300 boogsekondes (5 boogminute. Die Katoognewel lê ongeveer 3 000 ligjaar vanaf die Aarde.

Waarnemings toon dat die hoofnewel 'n digtheid van ongeveer 5 000 deeltjies/cm³ en 'n temperatuur tussen 7 000–9 000 K. Die buitenste stralekrans het 'n hoër temperatuur van ongeveer 15,000 K en 'n baie laer digtheid.
Die sentrale ster van NGC 6543 is 'n O7 + [WR]-tipe ster, met 'n temperatuur van ongeveer 80 000 K. Dit is ongeveer 10 000 keer helderder as die son, en dit het 'n radius van 0,65 keer die van die son. Spektroskopiese analise wys dat die ster massa verloor deur 'n vinnige sterwind teen 'n tempo van ongeveer 3.2×10 sonmassas per jaar – omtrent 20 miljoen ton per sekond. Hierdie sterwind het 'n spoed van amper 1 900 km/s. Berekeninge toon dat die sentrale ster tans net meer as een sonmassa materie bevat, maar teoretiese evolusionêre berekeninge impliseer dat dit oorspronklik om en by 5 sonmassas bevat het.

Die newel is ontdek deur William Herschel op 15 Februarie 1786, en is beskryf as 'n planeetagtige skyf. Die Katoognewel is die eerste planetêre newel wat met 'n spektroskoop ontleed is, en naamlik deur die pionerende William Huggins op 29 Augustus 1864. Huggins se waarnemings het getoon dat die newel se spektrum diskontinu is en 'n paar helder lyne het. Dit was die eerste aanduiding dat planetêre newels uit ylverspreide gasse bestaan. Sedert daardie vroeë waarnemings, is NGC 6543 regoor die elektromagnetiese spektrum waargeneem.

Waarnemings van NGC 6543 by diep-infrarooi golflengtes (omtrent 60 μm) het die teenwoordigheid van stofdeeltjies met lae temperature uitgewys. Hierdie stof is waarskynlik gevorm gedurende die laaste fases van die bronster se lewe. Die stof absorbeer lig van die sentrale ster, en straal dit weer as infrarooistrale uit. Die spektrum van die uitgestraalde infrarooistrale dui daarop dat die stof se temperatuur om en by 85 K is. Die stof se massa word geskat op 6.4 sonmassas.

Infrarooi straling het ook die teenwoordigheid van ongeïoniseerde materiaal soos molekulêre waterstof en argon. In baie planetêre newels is molekulêre straling helderder verder van die ster af, maar by NGC 6543 is die molekulêre waterstof-straling die helderste aan die binneste rand van die stralekrans. Dit mag te danke wees aan die H wat opgewek word deur skokgolwe wat ontstaan wanneer uitgeworpe materiaal van verskillende snelhede met mekaar bots. NGC 6543 vertoon oorwegend dieselde in infrarooi en sigbare lig.

NGC 6543 is intensief ondersoek by ultraviolet en sigbare golflengtes. Meeste spektroskopiese waarnemings word by hierdie golflengtes gedoen, en foto's by hierdie golflengtes vertoon die ingewikkelde struktuur van die newel.

Die Hubble-ruimteteleskoop foto (die hooffoto bo) is 'n valskleurfoto. Dit is ontwerp om areas van hoë en lae ionisasie uit te wys. Drie beelde is verkry, elkeen met 'n filter wat lig van 'n spesifieke golflengte isoleer. Eerstens enkelgeïoniseerde waterstof teen 656.3 nm, dan enkelgeïoniseerde stikstof teen 658.4 nm en dubbelgeïoniseerde suurstof teen 500.7 nm. Hierdie beelde is gekombineer as rooi, groen en blou, alhoewel die ware kleure rooi, (weereens) rooi en groen is. Die saamgestelde foto wys twee 'kappies' van minder geïoniseerde materie op die rand van die newel.

In 2001, het waarnemings by x-straal golflengtes deur die Chandra-X-straalsterrewag die teenwoordigheid van besonder warm gas met 'n temperatuur van 1,7×10 K in NGC 6543 uitgewys. Die foto heelbo in die artikel is saamgestel uit die Hubble-ruimteteleskoop en die Chandra-X-straalsterrewag se beelde. Daar word vermoed dat die baie warm gas sy oorsprong het in die gewelddadige interaksie tussen 'n vinnige sterwind en uitgeworpe materiaal. Hierdie interaksie het die binneste borrel van die newel so te sê geledig. Waarnemings vanaf Chandra het ook 'n puntbron van x-strale by die sentrale ster getoon. Hierdie bron se spektrum strek deur tot by die harde (hoë frekwensie) x-strale, nl. die x-strale met energieë van 0.5 na 1.0 KeV. 'n Ster met 'n fotosfeer-temperatuur van 100 000 K, word nie verwag om harde x-strale uit te straal nie, en gevolglik is hulle teenwoordigheid 'n raaisel. Dit kan moontlik toegeskryf word aan die teenwoordigheid van 'n warm akkresieskyf in 'n dubbelster. Die harde x-strale bly meer as 10 jaar later steeds 'n raaisel. Die newel was deel van 'n 2012-studie deur die Chandra-x-straalsterrewag van 21 sentrale sterre van planetêre newels. Die studie het bevind dat by een uitsondering al die bronne hoër frekwensie x-strale oplewer as wat by sterre met 100 000 K fotosfere verwag sou word. Dit is moontlik toeskryfbaar aan 'n hoë persentasie dubbelsterre as sentrale sterre.

Die afstande van planetêre newels was nog altyd 'n probleem tydens die studie daarvan. Baie metodes berus op aannames, wat baie onakkuraat kan wees vir die voorwerp wat bestudeer word.

Daar is egter onlangs 'n nuwe metode ontwikkel wat op waarnemings vanaf die Hubble-ruimteteleskoop berus. Alle planetêre newels is besig om uit te dy. Waarnemings 'n paar jaar uitmekaar met 'n voldoende sterk teleskoop sal die visuele uitsetting van die newel uitwys. Dit is gewoonlik min, selde meer as 'n paar milliboogsekondes per jaar. Met behulp van spektroskopie en die Doppler-effek kan die snelheid van die uitsetting bepaal word, spesifiek die uitsetting parallel met die gesigsveld van die waarnemer. Deur die visuele uitsetting te vergelyk met die berekende snelheid kan die afstand na die newel bereken word.

Hubble-ruimteteleskoop waarnemings van NGC 6543 'n paar jaar uitmekaar uit is gebruik om die afstand na die newel te bepaal. Die visuele uitsetting is 3.457 milliboogsekondes per jaar, terwyl die newel teen 16.4 km·s uitdy. Deur hierdie twee resultate te kombineer is daar bepaal dat die newel (3×10 m), of omtrent 3 300 ligjare ver is.

Die visuele uitsetting van die newel kan ook gebruik word om die ouderdom van die newel te skat. As dit teen 'n konstante tempo van 10 milliboogsekondes per jaar uitgedy het, dan sou dit geneem het om 'n diameter van 20 boogsekondes te bereik. Hierdie figuur mag 'n maksimum wees, siende dat uitgeworpe materiaal vertraag word as dit bots met ouer materiaal wat vroeër uitgewerp is, benewens wanneer dit bots met die interstellêre medium.

Soos meeste sterrekundige voorwerpe bestaan NGC 6543 meestal uit waterstof en helium, met 'n klein hoeveelheid swaarder elemente. Die presiese samestelling word deur spektroskopie bepaal. Gewoonlik word verskillende elemente se hoeveelhede verskaf relatief tot die van waterstof, die volopste element.

Verskillende studies verkry gewoonlik wisselende waardes vir elemente se voorkoms. Dit gebeur meestal omdat spektrometers wat aan teleskope gekoppel is, selde al die lig vanaf die voorwerp onder beskouing gebruik. Gewoonlik word die lig deur 'n gleuf opgevang, sodat verskillende studies lig vanaf verskillende dele van die newel selekteer.

Die resultate vir NGC 6543 is egter redelik eenvormig. Relatief tot waterstof, is helium 0,12 keer so volop, koolstof en stikstof is 3×10 en suurstof is 7×10 so volop. Hierdie waardes is tipiese waardes vir planetêre newels, met meer koolstof, stikstof en suurstof as die son. Dit is te danke aan versmelting van atome in 'n ou ster, wat die ster se atmosfeer verryk met swaarmetale, voor dit afgeskilfer word as 'n planetêre newel.

Spektroskopiese analise van NGC 6543 dui moontlik daarop dat 'n deel van die newel baie verryk is met swaarmetale.

Deels vertaal vanuit die Engelse artikel 




</doc>
<doc id="93490" url="https://af.wikipedia.org/wiki?curid=93490" title="City of London Corporation">
City of London Corporation

Die City of London Corporation, amptelik en wetlik die Mayor and Commonalty and Citizens of the City of London, is die munisipale regeringsliggaam wat die "City of London" administreer - die historiese middestad van Londen waar tans 'n groot deel van die Verenigde Koninkryk se finansiële sektor saamgetrek is.

Om verwarring met die strategiese bestuursliggaam vir Groter Londen, die "Greater London Authority (GLA)", te voorkom, is die korporasie se vroeëre naam ("Corporation of London") in 2006 gewysig. Die "City of London Corporation" maak daarop aanspraak dat dit die oudste verkose plaaslike regering ter wêreld is. Sy historiese wortels strek terug tot die 12de eeu toe Londen se belangrikheid as handelsentrum vir Engeland so groot was dat die Kroon aan Londenaars hul eie plaaslike regering toegestaan het.

Vandag het sowel bewoners van die "City of London" of "Square Mile", soos dit dikwels genoem word, asook ondernemings stemreg in plaaslike verkiesings. Naas sy funksies as plaaslike regeringsliggaam, wat min of meer met dié van ander administratiewe stadsdistrikte in Groter Londen, die "Boroughs", ooreenkom, sien die "City of London Corporation" ook na die belange van die finansiële bedryf om. Sy jaarliks verkose hoof, die Lord Mayor, tree as internasionale ambassadeur vir dié bedryf en as leier van afvaardigings van Britse sakelui in die buiteland op. Dié amp word sedert 11 November 2016 beklee deur Andrew Parmley.

Die korporasie se Latynse leuse is "Domine Dirige Nos" ("Lei U ons, o Heer!"). Sy bates is in 2012 op £1,3 miljard beraam.


</doc>
<doc id="93491" url="https://af.wikipedia.org/wiki?curid=93491" title="Pierneefteater">
Pierneefteater

Die Pierneefteater is geleë in Villieria, Pretoria, op die terrein van die Hoërskool Hendrik Verwoerd. Dit het in Maart 2003 sy eerste opvoering op die planke gebring, en was 'n voortvloeisel van "Die Teaterhuisie" in Sunnyside, wat deur die akteurspaar Petru Wessels en Carel Trichardt bestuur is. Dit het sedertdien landwyd bekend geraak, en enkele buitelandse kunstenaars het ook al by die teater opgetree.

Kunstenaars wat al by die teater opgetree het sluit in Sandra Prinsloo, Wilna Snyman, Patrick Mynhardt, Carel Trichardt, Petru Wessels, Marga van Rooy, Mathys Roets, Chris Chameleon, Rina Hugo, Manuel Escorcio, Christa Steyn, Jannie du Toit, Lucas Maree, Jannie Moolman, Anton Goosen, Dozi, Jan Blohm, Jak de Priester en die Radio Kalahari Orkes.

Die teater bied by geleentheid dagkonserte aan met die oog op mense wat nie saans wil uitgaan nie. Jong kunstenaars vind ook hier 'n geleentheid om hulle loopbane af te skop, sodat verskillende jong kunstenaars wat later bekendheid verwerf het, hul eerste optrede hier aangebied het.

Die Pierneefteater lê ook klem op kinderteater. Hierdie produksies vind elke vakansie in die oggende, en soms ook op Saterdae buite vakansies plaas. Benewens vermaak vir kinders, is die waarde daarvan om 'n volgende geslag volwasse teatergangers te kweek.

Die "Ten Spyte Van / In Spite Of"-projek van die Pierneefteater, in samewerking met Cordis Trust, bied jaarliks 'n week aan waartydens mense met gestremdhede kan deelneem om onder meer op die verhoog te verskyn. Die week het ook fondsinsameling en bewusmaking as doelwitte. 



</doc>
<doc id="93492" url="https://af.wikipedia.org/wiki?curid=93492" title="Timbavatirivier">
Timbavatirivier

Die Timbavatirivier is 'n regtersytak van die Olifantsrivier in Mpumalanga, Suid-Afrika. Die rivier vloei ook etlike kilometer deur Limpopo, en ontspring aan die buitewyke van Acornhoek naby die grens tussen dié provinsies. Hier ontspring ook die Klaserie en bolope van die Sandrivier. Die Timbavati vloei ooswaarts deur die Andover-natuurreservaat en Timbavatiwildtuin en daarna noordooswaarts deur die Krugerwildtuin.

Dit vloei die Krugerwildtuin binne aangrensend aan Maroelakaravaankamp, net noord van Orpenruskamp. Die Tamboti-tentekamp is ook naby voorgenoemde kampe op die regteroewer geleë. Die H-7 en S39 is goeie wildbesigtingsroetes wat al met die kronkelende rivier langs loop tot naby die samevloeiing met die Olifantsrivier. Die ryk wildlewe van hierdie area word toegeskryf aan 'n strook voedingsryke soetgrasveld, wat op sy beurt te danke is aan die mineraalryke en waterhoudende gabbro-substraat. Die Roodewal-boskamp is naby die samevloeiing met die Shisakashanghondo-sytak aangelê. Benewens klein damme in die bolope te Acornhoek is daar ook die Piet Groblerdam langs die S39-roete. Masalakoppie (500m) in die wildtuin is die enigste heuwelagtigheid in die rivier se opvanggebied.



</doc>
<doc id="93495" url="https://af.wikipedia.org/wiki?curid=93495" title="Villieria">
Villieria

Villieria is 'n woonbuurt in die noorde van Pretoria, die hoofstad van Suid-Afrika. Dit word omring deur woonbuurte soos Waverley en Rietfontein en is net noordoos van Pretoria se sentrale sakekern geleë. Villieria is in 1896 by Pretoria ingelyf en is dus een van die stad se oudste woonbuurte. Dit het wye strate, groot erwe en enkelverdiepinghuise met groot tuine.



</doc>
<doc id="93497" url="https://af.wikipedia.org/wiki?curid=93497" title="Jochem Willemszoon">
Jochem Willemszoon

Jochem Willemszoon het in 1692 'n heldedaad verrig deur tydens 'n swaar storm 'n groot aantal skipbreukelinge in Tafelbaai te red, deur met 'n tou om sy lyf deur die branding na die gestrande skip "Hoogergeest" te swem.

In die aand van die 4de tot 5de Junie 1692 het 'n hewige storm opgesteek in Tafelbaai. Nadat die meeste skepe, en ook die retoerskepe, die "Hoogergeest" en "Goede Hoope", van hul ankers gespoel is, het 'n paar wel die sigbare gevaar ontduik, maar hierdie twee genoemdes strand oombliklik op die rotse en die bemanning was binne 'n kort tydjie in die grootste nood.

Jochem Willemszoon, van Amsterdam, was 'n matroos in diens en voorheen kwartiermeester (matroos met die rang van 'n korporaal) op die skip "Spierdyk". Hy was met die skuit aan wal. Weens die onstuimige weer is Willemszoon deur sy skipper, Siewert de Jong, gevra om aan land te bly en na die skuit om te sien. Maar aangesien die branding hoe langer hoe hoër geraak het, het diegene dit beter geag om die skuite op die strand te sleep, om te voorkom dat hul andersins in die water aan flarde geslaan word.
Ses of sewe sloepe, wat deur die hewige see van die skepe afgeslaan is en waarvan die bemanning verdrink het, was nie ver van die Fort aan die oostekant van die hawehoof geslinger nie, en, hoewel heelwat erg beskadig, is die meeste daarvan teruggevind.

Terwyl die wind nou heeltyd toegeneem het en die see hom "hemelhoog" opgestoot het, het daar tussen 10 en 11 uur die volgende môre verskeie mense verdrink; almal afkomstig van hierdie twee skepe en van die Engelse skip "Orangie", wat, in 'n poging om hulself te red, in die see gespring het, en daarop gehoop het om na die land te swem.

Toe Willemszoon soveel van sy "spitsbroeders" (krygsmakkers) in hierdie groot gevaar sien, hoewel hulle egter tog so naby die wal was, besluit hy om hulle te red. Hy bind toe 'n loodlyn (ligte sterk toulyn, waaraan die dieplood afgelaat word) wat van 'n Engelse skip afkomstig was om sy lyf, gee die end aan party matrose om vas te hou, spring toe in die middel van die branding en swem na die denkelinge van die skip "Hoogergeest". Hy neem hul toe een na die ander by die arm, die hare of waar hy ook al vatplek kon kry en sleep hulle deur die branders na die land. Op hierdie wyse kon hy vele red, maar om hul op hierdie wyse alleen te red was volslae onmoontlik.

Omtrent 300 man het aan wal hierdie gebeurtenis gadegeslaan, maar nie een het die moed gehad om na die "Hoogergeest" te swem of 'n ander manier te bedink om die bemanning aan wal te kry nie. Onder veral die aansporing van Cornelis Verhulst, die skipper van die "Waterland", kom Willemszoon met nog 'n plan vorendag.

Hy trek toe al sy klere bo-oor sy een blou hemp en blou "laakenze hemdrok" uit en swem met die loodlyn om sy lyf deur die branders, waaronder hy menigmaal verdwyn het, en kom uiteindelik by die skip "Hoogergeest" aan. Die skip was nou geheel en al vol sand en water geslaan. Die bemanning het almal skuiling gesoek in die kajuit en dit was stampvol. Maar toe die derdewaak (derde stuurman), N. Swaar, sien hoe Jochem soos 'n seeleeu deur die branders tot hul redding bly worstel, het hy met trane in sy oë sy "beschermengel" omhels en met blydskap uitgeroep: "Mannen, gryp moed, God dank, nu zyn wy behouden" (Manne, hou moed! Goddank, nou is ons gered!).

Jochem wou nie 'n oomblik tydmors nie, en sê toe aan hierdie stuurman (wat maar net 'n sisrok aangehad en verder kaal was): "Gaat heenen, neemt de trap van 't half dek, bind die aan de loodlyn, en met eenen een touw van boord af, om daar door zoo veel menschen, als 't mogelyk is, over en na land te slepen."

Daar kon slegs twee mense gelyk na die land gehaal word, en slegs twee togte is gemaak terwyl Jochem aan boord 'n bietjie kon uitrus. Intussen het die mense op die strand 'n vlot gemaak van afgeslane planke en balke van die skepe, wat met 'n loodlyn aanmekaargebind is, waarop 'n mens 4 of 5 persone tegelyk met 'n bras deur die branding kon trek.

Jochem het egter ongeduldig geraak om heeltyd te kyk wat op die strand aangaan, en het sonder tou of lyn probeer terugswem na die land. Dit het byna sy lewe gekos, want toe hy halfpad tussen die skip en die land was, het sy kragte hom deur die geweldige branders begin begewe. Hy het om hulp geskreeu, maar niemand het die moed gehad om hom te hulp te snel nie, uit vrees om hul eie lewe in 'n sekere doodsgevaar te stel.

Toe Jochem dan verneem dat al sy geskreeu om hulp tevergeefs was en dat hy homself moes red, kry hy hernieude ywer om na die land te swem. Hy kon darem nou borshoogte in die see staan. 'n Kwaai brander het hom egter van die grond onder sy voete afgeslaan. Jochem kon sy balans herwin, weer die grond onder sy voete vind, maar is weereens deur 'n brander afgeslaan. Aangesien hy nou besef het dat hy nie weens die branders die strand sou bereik nie, swem hy terug na die skip. Vir 'n tyd lank het hy onder die fokkerust (die rus van die fokmas) vertoef, weer op die skip gekom, en is saam met drie ander, byna van die heel laastes, met die vlot aan wal gebring.

Die goewerneur, Simon van der Stel, het die dapper daad van hierdie seeheld, met die "uiterste verwondering en beweging, en met groote bekommering voor hem" aanskou. Toe Jochem aan die land kom, het Van der Stel sy eie kleed om Willemszoon gehang. Van der Stel het ook die bevel gegee dat alles gedoen sou word ter herinnering van hierdie dapper man. Van der Stel het ook by sy vertrek, nadat hy herstel het, hom nog 'n getuigskrif gegee, sodat ook die Heeren Bewindhebberen Willemszoon na verdienste kon beloon en 'n hoër bediening kon aanbied.

Jochem vaar in 1689 as matroos uit op die "Ridderschap" uit Holland en keer terug na sy vaderland in 1692 as kwartiermeester op die "Spierdyk", in watter hoedanigheid hy sy heldedaad verrig. In Januarie 1693 trou die toe 29-jarige Willemszoon in Amsterdam met Engeltie Lourens Spiers, en bly in die Gravenstraat agter die Nieuwe kerk aan die Dam. Minder as drie maande later vaar hy weer vir die VOC uit as bottelier op die "Voetboog" en keer terug na Nederland in 1697 op die "Stad Keulen". Aangesien Engeltie intussen oorlede is trou hy weer aan die begin van 1698 met Grietje Jans en woon op die Rokin. In Oktober daardie jaar vaar hy as bottelier uit op die "Peter en Paul", waarop hy in 1701 repatrieer.




</doc>
<doc id="93498" url="https://af.wikipedia.org/wiki?curid=93498" title="Klas HF Garratt-stoomlokomotief">
Klas HF Garratt-stoomlokomotief

Die Suid-Afrikaanse Klas HF 2-8-2+2-8-2 is 'n Suid-Afrikaanse stoomlokomotief uit die Suid-Afrikaanse Spoorweë-era.

Die ontwerp van die Klas HF 2-8-2+2-8-2 Garrattlokomotief is onder toesig van Kol. F.R. Collins, die Hoofmeganiese Ingenieur van die SAR van 1922 tot 1929, voltooi. 'n Bestelling vir elf van hierdie lokomotiewe is by Henschel & Son in Duitsland geplaas. Hulle is in 1927 gebou en afgelewer en in diens geplaas in 1928, genommer in die reeks 1380-1390.


</doc>
<doc id="93499" url="https://af.wikipedia.org/wiki?curid=93499" title="Kensal Green-begraafplaas">
Kensal Green-begraafplaas

Die Kensal Green-begraafplaas (Engels: "Kensal Green Cemetery") is 'n begraafplaas in Kensal Green, 'n stadsdeel in die Wes-Londense distrik Royal Borough of Kensington and Chelsea. As voorbeeld vir Kensal Green, wat deur die advokaat George Frederick Carden gestig en in 1833 geopen is, het die beroemde Paryse Père-Lachaise-begraafplaas gedien.

Vandag strek Kensal Green, wat aan 'n kanaal - die "Grand Union Canal" - grens, oor 'n oppervlakte van 72 akkers en sluit ook twee bewaringsgebiede in. Die begraafplaas is die habitat van ten minste 33 voëlspesies en ander diere. Sy grafmonumente wissel van groot mausoleums, waarin welvarende en bekende persoonlikhede ter ruste gelê is, tot 'n verskeidenheid kleiner grafte. Dele van Kensal Green is aan jong oorledenes gewy.

Kensal Green, wat oorspronklik deur die "General Cemetery Company" opgerig en bestuur is, is een van sewe tuinagtige begraafplase in Londen waarna informeel as die "Magnificent Seven" verwys word. Met drie kapelle, wat oopstaan vir aanhangers van alle gelowe en van alle sosiale agtergronde, bied Kensal Green sedert sy opening 'n waardige en rustige plek waar oorledenes herdenk kan word. Die Engelse skrywer G. K. Chesterton (1874–1936) het die begraafplaas onsterflik gemaak met enkele lyne van sy gedig "The Rolling English Road" wat in die werk "The Flying Inn" verskyn het:

Ondanks die klassieke voorkoms van sy hoofgeboue, waaronder die toegangsgeboue wat volgens die Griekse antieke styl ontwerp is, het Kensal Green 'n sterk Gotiese karakter danksy die groot aantal grafmonumente in dié styl. Die begraafplaas het vanweë sy besondere atmosfeer as coulisse vir 'n verskeidenheid rolprente gedien, waaronder "Theatre of Blood" waarin Vincent Price en Diana Rigg die hoofrolle vertolk het.



</doc>
<doc id="93500" url="https://af.wikipedia.org/wiki?curid=93500" title="Waverley">
Waverley

Waverley is 'n woonbuurt in die noorde van Pretoria, die hoofstad van Suid-Afrika. Dit word omring deur woonbuurte soos Villieria en Rietfontein, net noordoos van die sentrale sakekern geleë, en is een van die stad se oudste woonbuurte. Dit het wye strate met enkelverdiepinghuise op groot erwe, groot grasperke en mooi tuine.



</doc>
<doc id="93505" url="https://af.wikipedia.org/wiki?curid=93505" title="Brontë-familie">
Brontë-familie

Die Brontës ([ˈbrɒntiz] of [ˈbrɒnteɪz]) was 'n 19de eeuse literêre familie wat met die dorp Haworth in die West Riding of Yorkshire, Engeland verbind word. Die susters Charlotte (* 21 April 1816), Emily (* 30 Julie 1818) en Anne (* 17 Januarie 1820) het bekendheid verwerf as digters en romanskrywers. Hulle het hul literêre werke aanvanklik onder die manlike penname Currer, Ellis en Acton Bell gepubliseer, net soos baie ander vroulike outeurs in dié tyd.

Hul verhale het vanweë hul oorspronklikheid en passie onmiddellik aandag getrek, maar ook negatiewe publisiteit gekry. Charlotte se roman "Jane Eyre" was die eerste werk wat sukses behaal het, terwyl Emily se "Wuthering Heights", Anne se "The Tenant of Wildfell Hall" en ander romans later as literêre meesterwerke beskou is.

Die drie susters en hul broer Branwell het 'n in hegte verhouding met mekaar geleef en het reeds in hul kinderjare hul verbeeldingskrag deur die gesamentlike skryf van toenemend meer ingewikkelde verhale gestimuleer en ontwikkel. Die ontydige afsterwe van hul moeder en later dié van die twee ouer susters was 'n verlies wat hul literêre werk sou beïnvloed.

Hul befaamdheid was sowel aan hul eie tragiese lot asook aan hul vroegrype volwassenheid te danke. Ná hul ontydige afsterwe is hulle deur 'n groot aanhangerskap vereer wat sedertdien steeds aanhou groei het. Hul woning, die pastorie in Haworth, Yorkshire – tans die "Brontë Parsonage Museum" – het 'n pelgrimsoord vir jaarliks honderdduisende besoekers geword.



</doc>
<doc id="93517" url="https://af.wikipedia.org/wiki?curid=93517" title="Fosterbende">
Fosterbende

Die Fosterbende was ’n groep misdadigers wat tussen 1912 en 1914 ’n reeks geslaagde rooftogte in Suid-Afrika uitgevoer het. Die vier bendelede is op 18 September 1914 in 'n grot in Kensington, Johannesburg, om die lewe gebring nadat hulle ’n skrikbewind aan die Rand gevoer het.

Genl. Koos de la Rey het omgekom in die polisie se optrede teen die bende. Dit het onvoorsiene politieke gevolge ingehou.

William Robert Clem Foster (1886-1914) beroof in 1912 'n juwelier in Kaapstad. Hy ontsnap uit die gevangenis en laat saam met die Amerikaanse avonturier John Maxim en die 19-jarige Carl Mezar 'n spoor van geweld agter. In Boksburg beroof hulle 'n bank, in Roodepoort en Vrededorp breek hulle kluise in poskantore oop en in Doornfontien val hulle 'n drankwinkel binne. Een van die gootste polisiesoektogte tot op daardie stadium in Suid-Afrika vind plaas. In 'n huis in Regent's Park (Johannesburg) is hulle gewaar, maar kom weg. Die polisie trek toe 'n kordon om sekere stadsdele en rig padblokkades op. By een van hierdie barrikades skiet die polisie per ongeluk dr. Gerald Grace dood wat haastig op pad was na 'n pasiënt. Veral is gesoek na 'n motor met drie mans. Met behulp van speurhonde is die bende in 'n grot in die heuwel by Kensington (Johannesburg) weer vasgepen. Onderhandelinge vir oorgee het plaasgevind en Foster vra dat sy vrou Peggy en hul babadogtertjie 'n ruk by hulle in die grot kan aansluit. 'n Oomblik later is die dogtertjie uit die grot, skote klap en die polisie vind die vier se lyke. Ongeveer 15 mense het deur die bende se aktiwiteite die lewe gelaat, waaronder minstens drie speurders.

Genl. De la Rey en genl. C.F. Beyers was op 15 September 1914 van Pretoria op pad na Potchefstroom om 'n moontlike rebellie teen die regering te organiseer. Die generaals was heeltemal onbewus van die polisiepatrollies en padblokkades oor die hele Witwatersrand om die bende rowers en moordenaars vas te trek. Die patrollies het opdrag gehad om alle motors te stop. Maar die generaals het gedink dat hul rebellieplanne uitgelek het en gee daarom aan hul motorbestuurder die bevel om verby die eerste padblokkade te jaag. Ook by die tweede barrikade jaag hulle verby, maar 'n polisieman skiet op die agterwiele van hul motor. 'n Opslagkoeël tref De la Rey in die hart en hy sterf.

In die Afrikanergemeenskap is geglo dat De la Rey se dood nie 'n ongeluk was nie, maar 'n opsetlike sluipmoord en 'n sameswering van die regering om die beplande rebellie in die kiem te smoor. De la Rey se dood en sy begrafnis het bygedra tot die politieke onrus in die land en tot die uitbreek van die Rebellie (die Maritz-rebellie) op 26 Oktober 1914. Met die algemene verkiesing van die volgende jaar was die dood van De la Rey en die Rebellie nog vars in die geheue van die Afrikanerkiesers en het talle hulle hul rug op genl. Louis Botha en genl. J.C. Smuts gedraai.



</doc>
<doc id="93518" url="https://af.wikipedia.org/wiki?curid=93518" title="Humanitas">
Humanitas

Humanitas is 'n Latynse term wat verwys na menslikheid, beskaafheid en geneentheid.

Die woord humanitas is deur Cicero gebruik om die vorming van 'n ideale spreker (orator) te beskryf, wat na sy mening opgelei moes wees om oor 'n spektrum van karakterdeugde te beskik wat die persoon sou toerus vir die aktiewe lewe of publieke diens; dit sou naamlik 'n grondslag van geleerdheid insluit wat opgedoen word uit die bestudering van "bonae litterae" ("goeie briewe", d.i., klassieke literatuur, veral digkuns), wat asmede 'n bron van voorgesette verfyndheid en genoeglikheid sou wees in vryetyd en ontspanning, van jou jeug af tot in bejaardheid en tydens slegte en goeie welstand.

Plinius die jongere het "humanitas" gedefinieer as die vermoë om jou minderes tot goedgesindheid aan te spoor sonder dat die hoëlui aanstoot neem (Ep. IX, 5).

By die herontdekking van die klassieke oudheid in die Renaissancetyd, is die konsep hoog aangeslaan deur die Italiaanse "umanisti", beginnend by die vermaarde Italiaanse digter Petrarca, wat Cicero se aansporing tot die aankweek van die geesteswetenskappe beaam het, wat in die Renaissancetyd verstaan is as: grammatika, retoriek, digkuns, geskiedenis en etiek (of morele wetenskap).

In 1333 het Petrarca in Liège, België, 'n manuskrip van Cicero se toespraak, "Pro Archia", opgespoor en dit in sy eie hand oorgeskryf, wat naamlik die beroemde strofe van die apologie vir digkuns en "litterae" (briewe) bevat: "Haec studia adolescentiam alunt, senectutem oblectant, secundas res ornant, adversis perfugium ac solacium praebent, delectant domi, non impediunt foris, pernoctant nobiscum, peregrinantur, rusticantur." (Vertaling: "Hierdie studies is onderhoudend in jou jeug en 'n bron van vermaak in jou bejaardheid, dit is 'n toevoeging tot jou welstand, en bied 'n toevlug en vertroosting in teëspoed; dit skep by ons behae wanneer ons tuis is, sonder om 'n beslommernis in die wyer omgang mee te bring, en is snags ook by ons, wanneer ons reis en wanneer ons die platteland besoek").
Petrarca het by hierdie aanhaling byval gevind en dikwels daarna verwys, en waar Cicero hom tot die frase ""litterarum lumen"", d.w.s. "die lig van literatuur" gewend het, het Petrarca in die kantlyn geskryf "lumen litterarum" en 'n skets van 'n lamp of kers aangebring. Die Liège-manuskrip is verlore en so ook Petrarca se afskrif daarvan, maar Petrarca se afskrif is "op een uitsondering na, aanduibaar die onderliggende manuskrip vir al die lateres" en Petrarca se kantaantekeninge het daarby behoue gebly. Vir Petrarca, wat in baie opsigte 'n Middeleeuse man was, was dit tot spyt dat Cicero nie 'n Christen was nie, en hy was van mening dat Cicero sekerlik een sou wees as hy nie voor die geboorte van Jesus te sterwe gekom het nie. Die "umanisti", wat Cicero se direkte opvolgers was, het sy humanitas nie gesien as in konflik met die Christenleer of 'n Christelike opvoeding nie.

Volgens die historikus Peter Gay, was die agtiende-eeuse Franse "philosophes" van die Verligting ontvanklik vir Cicero se selektiewe, stoïes-getinte heidenleer:Die ideaal van "humanitas" is aanvanklik na Rome gebring deur die filosofiese kring om Scipio en is verder ontwikkel deur Cicero. Vir Cicero was "humanitas" 'n denkstyl en nie 'n formele doktrine nie. Dit het die mens se belang as 'n gekultiveerde wese beaam, 'n wese in beheer van sy etiese universum. Die man wat "humanitas" uitgeleef het was selfversekerd van sy waarde, beleefd jeens andere, betaamlik in sy sosiale omgang, en het 'n aktiewe politieke bydrae gelewer. Hy was benewens ook 'n man, wat die lewe met 'n moedige skeptisisme bejeen het: hy weet dat die vertroosting van die volksgeloof vir die meer goedgelowige skepsels as hyself beskore is, dat die lewe onseker is, en dat gesonde pessimisme voorrang geniet bo selfbedrieglike optimisme. Die mens word mens volgens sy eie definisie; hy word selfs goddelik: “"Deus est mortali iuvare mortalem",” het Plinius die ouere geskryf, in sy vertaling van 'n Griekse stoïsyn, “god is die mens wat homself help.” Laastens sou die man wat "humanitas" beoefen gekultiveerd wees in sy estetiese ontvanklikheid en in die mate wat hy sy rede raadpleeg: ""Cum musis,"” het Cicero geskryf, “"id est, cum humanitate et doctrina habere commercium"". Deugsaamheid, het Cicero benadruk, is niks anders as die natuur wat ontwikkel word tot 'n toppunt van perfeksie nie, en daar bestaan gevolglik 'n gelykenis tussen mens en god: ""Est autem virtus nihil aliud quam in se perfecta et ad summum perducta natura; est igitur homini cum deo similitudio"".

Cicero se "humanitas" … het in die eerste eeu herleef in Lucius Annaeus Seneca se bewering – te midde van sy weeklag oor Romeinse brutaliteit – dat die mens iets onskendbaar vir die mens is: “"homo res sacra homini"”; en sou weereens te voorskyn kom in Kant se agtiende eeuse beroep op menslike selfbeskikking en in Voltaire se vrome opdrag: “Gedenk jou waardigheid as mens.” In die aanvang van sy "Meditasies", het keiser Marcus Aurelius uitgewei oor 'n essensiële opgawe van kwaliteite wat in samehang die verdienstelikhede uitmaak wat Cicero die "humanitas" genoem het en wat die "philosophes" gehoop het om in goeie maat te besit, naamlik: ingetoënheid, selfbeheer, manhaftigheid, weldadigheid, doelmatigheid, vrygewigheid, beredeneerdheid, verdraagsaamheid, en inskiklikheid aan natuurvoorskrifte.

Tydens die "Aufklärung" (oftewel die Duitse weergawe van die 18de-eeuse Verligting) is die term ""Humanität"" gebruik vir die intellektuele, fisieke en morele samestelling van "'n beter menseskepsel" (of Humanisme) deur immersie in die artistieke en literêre baanbrekerswerke van antieke Griekeland (wat teruggryp na die oorspronklike korrelasie van die term met die Antieke Griekse konsep van paideia). Dit is onder andere gebruik deur Johann Gottfried Herder in sy "Briefe zur Beförderung der Humanität" (Briewe ter bevordering van Menslikheid) en deur Friedrich Schiller.

"Humanitas", as welwillendheid, is 'n hoeksteen van die belydenis van Vrymesselary, en sekere ordes van Vrymesselary word "Humanitas" genoem.


</doc>
<doc id="93524" url="https://af.wikipedia.org/wiki?curid=93524" title="William Lassell">
William Lassell

William Lassell (1799 - 1880) was 'n Engelse handelaar en sterrekundige. Lassell het verskeie mane in die Sonnestelsel ontdek. Die krater genaamd "Lassell" op die Maan, 'n krater op Mars, die "asteroïde 2636 Lassell" en 'n ring van Neptunus is na hom vernoem.

Lassell is op 18 Junie 1799 in Bolton, Lancashire in Engeland gebore en is in Rochdale opgevoed. Na sy pa se dood was hy van 1814 tot 1821 'n vakleerling van 'n handelaar in Liverpool. Daarna het hy 'n fortuin as 'n bierbrouer gemaak, wat hy gebruik het om sy belangstelling in sterrekunde uit te brei.

Hy wen in 1849 die "Royal Astronomical Society" se goue medalje, en dien van 1870 vir twee jaar as president van die organisasie. Hy is ook in 1849 as 'n genoot ("fellow") van die Royal Society aangewys en wen in 1858 hulle Royal-medalje.

Lassell is op 5 Oktober 1880, op 81-jarige ouderdom in Maidenhead oorlede. Hy het 'n fortuin van £ 80 000 agtergelaat (ongeveer 8,8 miljoen Amerikaanse dollars in vandag se terme). Sy teleskoop is aan die "Royal Observatory" in Greenwich geskenk.

Op 10 Oktober 1846 ontdek hy Triton, die grootste maan van die planeet Neptunus.

Hy ontdek Huperion, een van die mane van Saturnus, in 1848. Hy het die maan onafhanklik van William Cranch Bond ontdek.

Op 24 Oktober 1851 ontdek hy Umbriël en Ariël, twee mane van die planeet Uranus.


</doc>
<doc id="93526" url="https://af.wikipedia.org/wiki?curid=93526" title="Hồ Chí Minh">
Hồ Chí Minh

Hồ Chí Minh (Nghệ An, 19 Mei 1890 - Hanoi, 2 September 1969) gebore as Nguyễn Sinh Cung en ook bekend as Nguyễn Tất Thành en Nguyễn Ái Quốc, was 'n Viëtnamese kommunistiese rewolusionêre leier. Hy het as die premier (1945-1955) en president (1945-1969) van die Demokratiese Republiek van Viëtnam (Noord-Viëtnam) gedien. Hy het 'n sleutelrol in die stigting van die Demokratiese Republiek van Viëtnam in 1945 gespeel, asook in die stigting van die Volksleër van Viëtnam (PAVN) en die Viëtkong (NLF of VC) tydens die Viëtnamoorlog. 

Hy lei die onafhanklikheidsbeweging Vietminh vanaf 1941, stig die kommunistiese Demokratiese Republiek van Viëtnam in 1945 en verslaan die Franse Unie in 1954 tydens die "Slag van Điện Biên Phủ". Hy dra sy mag in 1955 weens gesondheidsprobleme oor, maar bly tot sy dood 'n sigbare boegbeeld en bron van inspirasie vir die Viëtnamese wat vir 'n verenigde, kommunistiese Viëtnam veg. Na die oorlog is Saigon, die hoofstad van Suid-Viëtnam, na Ho Chi Minh-stad hernoem.


</doc>
<doc id="93530" url="https://af.wikipedia.org/wiki?curid=93530" title="Siembamba">
Siembamba

Siembamba is 'n Afrikaanse piekniek- en wiegeliedjie waarmee kinders aan die slaap gesus word. Die liedjie is in 2013 as een van die ""Grootste Afrikaanse Liedjies van Alle Tye"" aangewys. Verskeie kleuterskole, kinderprogramme, boeke, ens. is al na die liedjie vernoem.

Die liedjie se woorde word deur sommige as omstrede beskou, omdat dit oppervlakkig ontleed klink of 'n kind vermoor word. Dit het gissings laat ontstaan dat dit moontlik een van Louis Leipoldt se gedigte is wat oor die dood van kinders in die konsentrasiekampe handel.

Verskeie verduidelikings is egter hierteen aangebied, onder andere dat die woorde "siem bamba" Xhosa vir "ons vang hom" is. In die konteks verwys dit na 'n slang (of iets wat gevang word, en dus gevaar of onheil versinnebeeld) en dan vermorsel word.

Volgens die Etimologiewoordeboek van Afrikaans is die woord waarskynlik ’n samestelling van Portugees: "sim", ‘ja’ en "bamba", ‘dans, spring, ophang’, of minder waarskynlik Xhosa, "ukubamba" ‘gryp, vang, vashou’ of Zoeloe, "bamba" ‘vat, gryp’ of Zoeloe, "isibamba", ‘veselgordel’, of dalk bloot ’n klankmatige woord wat ’n wiegbeweging suggereer.

Die liedjie is tot in die 19de eeu gesing as "Sie(n) mamba, mama se kindjie", wat weereens na 'n slang (die bose, onheil, gevaar) verwys. Die woorde “sien die mamba" het later siembamba in die volksmond geword, soos dit vandag algemeen bekend staan.

Die eerste verwysing na die liedjie is in Joan van Niekerk se "Die groot Afrikaanse-Hollandse liederbundel" wat in 1927 verskyn het. Die oorsprong daarvan is egter nie gedokumenteer nie. Tien jaar later het dit in die eerste FAK-sangbundel verskyn.

Die eerste tradisionele vers van die liedjie:
Verdere verse, wat later deur C.J. Langenhoven geskryf is:


</doc>
<doc id="93535" url="https://af.wikipedia.org/wiki?curid=93535" title="Mamba">
Mamba

Mambas ("Dendroaspis") is 'n genus van slange wat aan die familie van koraalslangagtiges ("Elapidae") behoort. Daar is vier lewende spesies wat in die tropiese klimaat van Afrika voorkom. Hulle is almal uiters giftig en kan besonder vinnig beweeg, derhalwe word mambas as die gevaarlikste slange in Afrika beskou.

Mambas (genus "Dendroaspis") is uiters giftige slange wat net in Afrika voorkom. Die bekendste verteenwoordigers is die swartmamba en die groenmamba. Eersgenoemde kan langer as 4 m word en is so giftig dat 'n mens binne enkele minute na 'n byt kan sterf as serum nie onmiddellik toegedien word nie. Die groenmamba is minder aggressief as die swartmamba en sy gif is aansienlik swakker. Wanneer mambas aanval, rig hulle die voorste deel van die liggaam op en verbreed die nekvel.

Mambas is lang, relatief dun verteenwoordigers van die uiters giftige slangfamilie "Elapidae". Die 4 spesies behoort almal tot die genus "Dendroaspis" en kom net in die tropiese en subtropiese streke van Afrika voor. 

Mambagif is neurotoksies, dit wil sê dit tas die senuweestelsel aan, en die dood kan binne enkele minute na 'n byt intree. Voor in die bokaak is een paar groot, hol giftande, en voor in die onderkaak kom een paar verlengde, soliede tande voor gevolg deur ŉ aantal kleiner tande. Net soos kobras kan mambas die voorste deel van die liggaam oplig en 'n "bak" maak deur die nekvel sywaarts uit te stoot. 

'n Mamba se bak is egter aansienlik smaller as die van ŉ kobra. Die skubbe wat mambas se liggame bedek, is smal en glad en baie skuins gerangskik. Die skubbe het geen holtes aan die punte nie. In Suider-Afrika word 2 spesies aangetref, naamlik die swartmamba ("Dendroaspis polylepis") en die groenmamba ("Dendroaspis agusticeps").

Daar is vier lewende spesies van mambas, waarvan drie spesies groenerig is en een spesie swartkleurig is. Die woord "swart" verwys hier na die kleur van die mond en nie na die bruin of grys liggaam nie:





</doc>
<doc id="93538" url="https://af.wikipedia.org/wiki?curid=93538" title="Koraalslangagtiges">
Koraalslangagtiges

Die koraalslangaftiges ("Elapidae") is 'n familie van slange. Die familie omvat ongeveer 350 spesies wat sonder uitsondering almal giftig is. Hulle kom in tropiese en subtropiese gebiede oor die wêreld voor, en word selfs in die Indiese en Stille Oseaan aangetref. Een van hulle kenmerke is die hol, vaste slagtande waardeur hulle gif spuit. Van die slange is so kort as 18 cm (Drysdalia), maar ander (soos die koningkobra) kan tot 6 meter lank word.

Seeslange is aanvanklik as 'n aparte familie gesien (Hydrophiidae), maar tans word die groep as 'n subfamilie van die koraalslangaftiges beskou.

Die koraalslangaftiges word in twee subfamilies en tientalle genera ingedeel:

Subfamilie seeslange (Hydrophiinae)

Subfamilie Elapinae



</doc>
<doc id="93540" url="https://af.wikipedia.org/wiki?curid=93540" title="Islamitiese Staat">
Islamitiese Staat

Die Islamitiese Staat in Irak en die Levant (ISIL), ook soms die Islamitiese Staat in Irak en Sirië (ISIS) of slegs die Islamitiese Staat (IS) genoem, is 'n djihadiese militêre groep en 'n selfbenoemde staat oor dele van Sirië en Irak. Die gebied waar ISIS aktief is, het vroeër die Levant geheet. ISIS streef na 'n kalifaat, 'n staat wat deur 'n kalief, dit wil sê 'n opvolger van die Islamitiese profeet Mohammed, regeer word. Die oorspronklike Islamitiese kalifaat is in 1924 ontbind toe die Ottomaanse Ryk ontbind is.

ISIS is in 1999 as 'n splintergroep van Al-Kaïda gestig na die omverwerping van Saddam Hoesein in Irak. Al-Kaïda het hom later van die groep gedistansieer omdat dit volgens hulle te ekstremisties is. Hulle pas sjaria-wette streng toe (kap diewe se hande af, lyfstraf vir mans wat drink en vroue sonder kopdoeke). Hulle het ook verskeie video's vrygestel waarin hulle joernaliste en ander gevangenes onthoof, soos van die onthoofding van 21 Koptiese Christene in Libië.

Die organisasie is deur die Verenigde Nasies, die Verenigde State van Amerika, die Verenigde Koninkryk en verskeie ander lande as 'n terroriste-organisasie verklaar. Volgens Amnestie Internasionaal is die groep skuldig aan etniese suiwering op 'n historiese skaal. Teen Junie 2014 het meer as een miljoen Irakiërs al as gevolg van ISIS se gewelddadige aanslag uit hulle huise gevlug.

In Julie 2017 het die groep beheer oor sy grootste stad, Mosul, aan die Irakse weermag verloor. Na aanleiding van hierdie groot nederlaag het ISIL grondgebied aan die verskillende state en ander militêre magte wat daaraan gekoppel is, verloor, totdat dit teen November 2017 geen betekenisvolle grondgebied beheer het nie. Amerikaanse militêre amptenare en gelyktydige militêre ontledings het in Desember 2017 gerapporteer dat die groep net 2 persent van die grondgebied wat hulle voorheen gehad het, behou het. Op 10 Desember 2017 het Irak se eerste minister, Haider al-Abadi, gesê dat Irakse magte die laaste oorblyfsels van die Islamitiese staat van die land verdryf het, drie jaar nadat die militante groep omtrent 'n derde van die gebied van Irak gevang het. Teen 23 Maart 2019 het ISIL hul finale stukke beheerde gebied verloor en hul "tentstad" en gebiede in Al-Baghuz Fawqani aan die einde van die Slag van Baghuz Fawqani oorgegee.


</doc>
<doc id="93545" url="https://af.wikipedia.org/wiki?curid=93545" title="Sybrandis Abbema">
Sybrandis Abbema

Sybrandis (Sibrand) Abbema (Vianen, provinsie Suid-Holland, Nederland, 17 Junie 1637 — Maarssen, provinsie Utrecht, Nedederland, 4 Junie 1684) was 'n kommissaris van die VOC.

Abbema was die seun van ds. Fredericus Abbema (oorlede 1659), predikant van Polsbroek, Moordrecht en Vianen en eweneens die seun van 'n predikant, Fredericus Abbema. Abbema se vader vertrek in 1655 met die Arnhem na Oos-Indië. Hoewel die skip Tafelbaai binnevaar, kon Abbema weens stormagtige weer (24 Oktober 1655) nie land om in die Fort de Goede Hoop te preek nie. Op 14 Februarie 1656 bereik hy Batavia, gaan na Ambon, maar word in September 1656 na Ternate beroep waar hy in Julie 1659 sterf. Twee van Abbema se susters trou in die Ooste met hoë VOC-amptenare, en een van hulle, Elisabeth, weduwee van die landvoog van Ambon, tree in die huwelik met Joan Maetsuycker (1606-1678), die alombekende goewerneur-generaal van Nederlands-Oos-Indië. Sy sterf ná 'n moeilike huwelik met die prikkelbare en opvlieënde Maetsuycker in November 1674 in Batavia, maar Abbema vorder intussen vinnig in die Kompanjiesdiens, veral ná sy suster se huwelik met Maetsuycker. 

Op Ambon word hy onderkoopman en in 1662 word hy hoof van Poeloe Ai (Banda), waar hy in 1665 koopmansrang kry. Met 180 soldate neem hy op 11 Desember 1666 die eilandjie Poeloe Run van die Engelse af, en die jaar daarop word hy tot sekunde van Banda en opperkoopman bevorder. Van 16 Junie 1669 dien hy in Batavia waar hy op 15 Oktober 1669 verlof kry om te repatrieer. In die retoervloot onder Mattheus van den Brouck waarmee Abbema na Patria reis, dien hy as skout-by-nag. Tydens die verblyf aan die Kaap (9 Februarie tot 14 Maart 1670), woon hy uit hoofde van sy rang die vergaderings van die politieke raad by.

Vier jaar later gaan hy weer na die Ooste. As raad-extraordinaris van Indië vertrek hy met drie skepe van Texel, vertoef gedurende Mei 1674 aan die Kaap waar hy weer die sittings van die politieke raad bywoon, en bereik Batavia op 27 Julie 1674 met 'n vloot wat sedert sy vertrek van die Kaap tot 13 skepe aangegroei het. Abbema word in 1676 direkteur van Soerat, maar ontvang in 1678 sy ontslag in omstandighede wat verband hou met die vervanging van 'n aantal lede van die raad van Indië in wie die Here XVII vertroue verloor het.

As vermoënde man vertrek Abbema op 5 Desember 1679 uit Batavia as raad-extraordinaris van Indië en admiraal van die retoervloot na Patria. Hy besoek onderweg die Kaap as kommissaris van 20 Februarie tot 27 Maart 1680 en stel voor sy vertrek 'n instruksie op vir die kommandeur Simon van der Stel (wat net enkele maande tevore diens aan die Kaap aanvaar het) waarin hy hom onder meer opdra om die vrye ingesetenes met alle denkbare middele te help, selfs al sou die Kompanjie daardeur ook 'n weinig skade ly, en veral die landbouers soveel moontlik aan te moedig om genoeg graan vir die koloniste, die garnisoen, die slawe en die verbyvarende Kompanjieskepe te verbou.

Uit Abbema se huwelik met Catharina Burgers is vyf kinders gebore. 



</doc>
<doc id="93546" url="https://af.wikipedia.org/wiki?curid=93546" title="Beroerte">
Beroerte

'n Beroerte word gekenmerk deur 'n skielike verlies van funksie van 'n deel van die brein. Hierdie verlies is 'n gevolg van óf 'n verlies van bloedsomloop (perfusie) na 'n deel van die brein ("iskemie" genoem), of breinbloeding. Die gevolg hiervan is dat 'n deel van die brein (tydelik) nie kan funksioneer soos dit veronderstel is nie. Dit kan resulteer in verlamming van een of meer ledemate, gewoonlik aan dieselfde kant van die liggaam (hemiplegie). Ook kan dit resulteer in die verlies van spraak of visie aan een kant van die gesigsveld.

'n Beroerte is 'n mediese noodgeval wat permanente neurologiese skade, of selfs die dood, kan veroorsaak.

Beroertes ontwikkel gewoonlik skielik, gedurende 'n aantal sekondes of minute, waarna die simptome nie verder vererger nie. Die simptome hang af van watter deel van die brein geaffekteer is en die grootte hiervan. 
Die mees tipiese simptome is skielike swakte van die gesig, wegsak van die arm wanneer die persoon dit in die lug probeer te hou en abnormale spraak.

Risikofaktore vir 'n beroerte is onder andere ouderdom, suikersiekte, hoë cholesterol, die rook van tabak, atriale fibrillasie, vorige beroertes en hoë bloeddruk (die belangrikste aanpasbare risikofaktor).


</doc>
<doc id="93551" url="https://af.wikipedia.org/wiki?curid=93551" title="Atriale fibrillasie">
Atriale fibrillasie

Atriale fibrillasie (AF of A-fib) is die mees algemene vorm van abnormale hartritme. Dit word veroorsaak deurdat die normale elektriese impulse wat opgewek word deur die sino-atriale knoop in die hart (die sinusritme) oorweldig word deur impulse wat ontstaan by die wortels van die pulmonêre venes. Dit lei tot ongekoördineerde sametrekkings (fibrillasie) van die atrium. Dit het ook sy uitwerkings op die ventrikels van die hart (die belangrikste hartkamers), wat kan ly tot 'n onreëlmatige (of abnormale) hartritme.

AF kan simptoomloos wees, maar word baie gesien in kombinasie met hartkloppings, floute, borspyn of hartversaking. Die aanwesigheid van atriale fibrillasie veroorsaak 'n vyfvoudig verhoogde risiko op 'n beroerte indien dit nie behandel word nie.

Die oorsaak van AF kan nie altyd opgespoor word nie.


</doc>
<doc id="93553" url="https://af.wikipedia.org/wiki?curid=93553" title="Middeloorontsteking">
Middeloorontsteking

Middeloorontsteking (in leketaal gewoonlik net oorontsteking genoem) of otitis media is 'n ontsteking van die middeloor. Dit is 'n algemene verskynsel wat veral by kinders gevind word. Afhangend van die tipe, kan middeloorontsteking verskillende simptome hê, soos oorpyn of vloeistof wat uit die oor loop (minder gereeld), maar dit kan ook sonder simptome wees.

Die helfte van al die gevalle van oorpyn verdwyn sonder behandeling na drie dae en 90% verdwyn binne sewe tot agt dae. Daarom is die hoofbehandeling vir oorontsteking pynstillers en anti-inflammatoriese middels. Antibiotika soos penisillien VK help net in sommige gevalle en kan ernstige newe-effekte hê.


</doc>
<doc id="93558" url="https://af.wikipedia.org/wiki?curid=93558" title="Plaaslike Interstellêre Wolk">
Plaaslike Interstellêre Wolk

Die Plaaslike of Lokale Interstellêre Wolk is die interstellêre wolk met ’n deursnee van sowat 30 ligjare waardeur ons Sonnestelsel tans beweeg. Dit is nie bekend of die Son in die Plaaslike Interstellêre Wolk ingesluit is of in die streek waar die wolk in ’n wisselwerking met die naburige G-wolk is nie. Die Sonnestelsel het die Plaaslike Interstellêre Wolk vermoedelik tussen 44 000 en 150 000 jaar gelede binnegegaan en sal na verwagting nog sowat 10 000 tot 20 000 jaar daarin bly. Die temperatuur in die wolk is sowat 6 000 kelvin, min of meer dieselfde as dié op die Son se oppervlak. Die spesifieke hittekapasiteit is agter baie laag omdat die wolk nie baie dig is nie – sowat 0,3 atome per cm. Dit is minder dig as die gemiddelde interstellêre medium in die Melkweg (0,5 atome/cm), maar ses keer digter as die gas in die Plaaslike Borrel (0,05 atome/cm) wat die plaaslike wolk omring. 

In 2009 het Voyager 2-data daarop gedui dat die magnetiese krag van die plaaslike interstellêre medium sterker is as wat voorheen vermoed is. Die feit dat die Plaaslike Interstellêre Wolk sterk gemagnetiseer is, kan verduidelik hoekom dit steeds bestaan onlangs die druk wat daarop uitgeoefen word deur winde wat uit die Plaaslike Borrel waai.

Die Plaaslike Interstellêre Wolk se potensiële invloed op die Aarde word verhinder deur die sonwind en die Son se magneetveld. Dié wisselwerking met die heliosfeer word tans ondersoek deur die Interstellar Boundary Explorer (IBEX), ’n Nasa-satelliet wat die grens tussen die Sonnestelsel en die interstellêre ruimte vasstel.


</doc>
<doc id="93559" url="https://af.wikipedia.org/wiki?curid=93559" title="G-wolk">
G-wolk

Die G-wolk (of G-wolkkompleks) is ’n interstellêre wolk langs die Lokale Interstellêre Wolk. Die Son beweeg tans in dié rigting. Dit is nie bekend of die Son in die Lokale Interstellêre Wolk ingesluit is of in die streek waar dié wolk in ’n wisselwerking met die G-wolk is nie. 

Die G-wolk wolk bevat die sterre Alpha Centauri, Proxima Centauri en Altair (en moontlik ander).


</doc>
<doc id="93560" url="https://af.wikipedia.org/wiki?curid=93560" title="Heropwekkingremme">
Heropwekkingremme

Heropwekkingremme is 'n energieherwinningsmeganisme wat 'n voertuig vertraag of rem, deur sy kinetiese energie om te skakel in 'n ander vorm, wat óf onmiddellik gebruik kan word of gestoor kan word totdat dit benodig word. Dit is in teenstelling met konvensionele weerstandsremme, waar die oorskot kinetiese energie direk via wrywing of indirek via elektriese weerstand in hitte omgeskakel word, en dus vermors word.

Heropwekkingremme is die herwinning van gestoorde kinetiese energie in 'n bewegende voertuig wanneer dit vertraag. Hierdie herwonne energie word teruggelewer aan die kragbron waaruit dit gevoed word.

Heropwekkingremme word hoofsaaklik toegepas by elektriese traksie (treine, trems en metro), en by hysbakke en hyswerktuie. Moderne elektriesaangedrewe voertuie en hibriedmotors gebruik ook heropwekkingremme.

Heropwekkingremme maak gebruik van die beginsel dat 'n elektriese motor ook as kragopwekker gebruik kan word. Deur die aandryfmotor tydens die voertuig of werktuig se remming as 'n generator in te skakel, word die kinetiese energie omskep in elektriese energie. Die opgewekte energie kan dan gestoor word vir toekomstige gebruik, soos in akutreine, of teruggevoer word aan die elektrisiteitsnetwerk. Deurdat die kragopwekker 'n bykomende belasting vorm vir die voertuig sal die spoed hiervan afneem.

Hierdie stelsel is veral belangrik in België, tussen die lae Vlaandere en die hoogliggende Wallonië waar andersins baie energie verlore sou gaan deur aanhoudende remming op die trajekte van suid na noord. Die elektriese toerusting is reeds deur ACEC in die sestigerjare ingespan – die eerste in Europa – en ontwikkel vir 'n klassieke motorstel in België en die tiristorwaens van die Haagse PCCcar in Nederland en die daaropvolgende Brusselse metro. Later is baie elektriese stelle, lokomotiewe en trems, soos die groot GTL8-materieelserie met heropwekkingremme toegerus.

In motorsport se Formule 1 is die stelsel in die 2009-seisoen toegepas onder die naam "Kinetic Energy Recovery System" (KERS).


</doc>
<doc id="93561" url="https://af.wikipedia.org/wiki?curid=93561" title="Laniakea-superswerm">
Laniakea-superswerm

Die Laniakea-superswerm is die superswerm waarin die Melkweg, Sonnestelsel en Aarde hulle bevind. Dit is in September 2014 geïdentifiseer toe ’n groep sterrekundiges, onder andere R. Brent Tully van die Universiteit van Hawaii en Helene Courtois van die Universiteit van Lyon in Frankryk, ’n nuwe manier publiseer om superswerms te definieer volgens die relatiewe snelhede van sterrestelsels. Laniakea word ook die Plaaslike Superswerm genoem en die vorige Plaaslike Superswerm, Virgo, maak nou deel van die groter superswerm uit.

Die Laniakea-superswerm bevat 100 000 sterrestelsels oor ’n gebied van 520 miljoen ligjare. Dit het die geraamde bindingsmassa van sowat 10 sonmassas, of honderdduisend keer dié van die Melkweg. Dit bestaan uit drie onderdele, wat voorheen beskou is as drie aparte superswerms:


Die sterrestelselswerms met die grootste massa in Laniakea is Virgo, Hydra, Centaurus, Abell 3565, Abell 3574, Abell 3521, Fornax, Eridanus en Norma. Die hele superswerm bevat sowat 300 tot 500 bekende sterrestelselswerms en -groepe. Dit kan veel meer wees omdat baie van hulle tans aan die ander kant van die Melkweg is, waar hulle feitlik onwaarneembaar is.

Superswerms is van die grootste strukture in die heelal en hul grense is moeilik om te bepaal, veral van binne af. Die span het radioteleskope gebruik om die bewegings van ’n groot groep plaaslike sterrestelsels uit te stippel. In ’n gegewe superswerm sal al dié bewegings na binne wees, in die rigting van die massamiddelpunt. In Laniakea se geval is dié swaartekrag-fokuspunt die Groot Aantrekker, en dit beïnvloed die beweging van onder meer die Plaaslike Groep van sterrestelsels waarin die Melkweg lê.

Laniakea is self besig om in die rigting van die Shapley-superswerm te beweeg, en die twee kan dus deel wees van ’n nog groter kompleks.

Die superswerms wat Laniakea omring, is die Shapley-, Hercules-, Coma- en Perseus-Pisces-superswerm. Die grense van dié swerms en van Laniakea was nog nie presies bekend toe Laniakea geïdentifiseer is nie.

Die naam "Laniakea" beteken "onmeetbare hemel" in Hawais, van "lani" vir "hemel" en "akea" vir "ruim" of "onmeetbaar". Dit is ter ere van Polinesiese navigators wat kennis oor die hemel gebruik het om die Stille Oseaan te verken.




</doc>
<doc id="93562" url="https://af.wikipedia.org/wiki?curid=93562" title="G.K. Chesterton">
G.K. Chesterton

Gilbert Keith Chesterton (* 29 Mei 1874, † 14 Junie 1936), beter bekend as G. K. Chesterton, was 'n Engelse skrywer, teoloog, filosoof, dramaturg, joernalis, redenaar, literatuur- en kunskritikus, biograaf en Christelike apologeet. Dikwels word na Chesterton verwys as die "meester van paradoks".

As skrywer het Chesterton veral bekendheid verwerf met sy romans rondom die fiktiewe Father Brown, 'n priester wat hom naas sy kerkamp ook as speurder bekwaam, en sy beredeneerde apologetiek. Selfs diegene, wat nie met hom saamstem nie, het die aantrekkingskrag van werke soos "Orthodoxy" en "The Everlasting Man" erken. As politieke denker het Chesterton krities gestaan teenoor sowel progressiwisme asook konserwatisme: 

Chesterton het na homself gewoonlik as Ortodokse Christen verwys - 'n godsdienstige houding wat hy steeds meer met Katolisisme vereenselwig het. Uiteindelik het Chesterton, wat oorspronklik 'n lidmaat van die Angilkaanse Kerk was, die Rooms-Katolieke geloof aangeneem. George Bernard Shaw, Chesterton se "goedgesinde teenstander", het na Chesterton volgens die Amerikaanse nuustydskrif "Time" as "'n man van kolossale genius" verwys. Biograwe het Chesterton as die opvolger van Victoriaanse skrywers soos Matthew Arnold, Thomas Carlyle, John Henry Cardinal Newman en John Ruskin beskryf.


</doc>
<doc id="93563" url="https://af.wikipedia.org/wiki?curid=93563" title="Arnold Theiler">
Arnold Theiler

Sir Arnold Theiler (26 Maart 1867 - 24 Julie 1936) was 'n Suid-Afrikaanse bakterioloog en stigter van die Onderstepoort Veeartsenykundige Laboratorium en die vader van Max Theiler. Hy is in Switserland gebore en kom in 1891 in Suid-Afrika aan as raadgewende veearts vir die Johannesburgse Sanitêre Raad. Hy was in 1893 veearts vir die Zuid-Afrikaanse Republiek en tydens die runderpesepidemie het hy saam met dr. Robert Koch gewerk. Die eerste Veeartsenykundige Laboratorium is eers op Daspoort opgerig en toe later by Onderstepoort. In 1902 word hy heraangestel as Veeartsenykundige Bakterioloog. Hy het navorsing gedoen op onder andere gallamsiekte. Hy is in 1910 aangestel as direkteur van Veeartsenykundige Navorsing en in 1920 as Direkteur van Veeartsenykundige Onderwys en ook as professor in Veeartsenykundige aan die Tranvaalse Universiteitskollege - later die Universiteit van Pretoria. In 1907 is hy tot ridder geslaan. Hy het baie oorsese eerbewyse ontvang.



</doc>
<doc id="93567" url="https://af.wikipedia.org/wiki?curid=93567" title="Vla">
Vla

Die sambreelterm vla verwys na 'n verskeidenheid versoete mengsels van melk of room en eiergeel wat verhit word en waarvan die tekstuur – afhangende van hoeveel eiers of ander verdikkers gebruik word – van 'n dunnerige sous ("crème anglaise") tot 'n dikkerige mengsel kan varieer.

Die dikkerige variant of "crème pâtissière" is 'n gewilde vulsel vir terte en éclairs waarvoor soms ook ander verdikkers soos meel, stysel of gelatien gebruik word. In die Verenigde Koninkryk word dikwels 'n knippie neutmuskaat oor vlasous of -tertjies gestrooi (sien foto regs).

Dikwels word vanielje-gegeurde vla as 'n nagereg of sous vir nageregte bedien. Onversoete vla dien ook as basis vir quiches en ander pikante geregte.

Die vroegste resepte vir "custard", die Engelse variant van vla, in Brittanje dateer uit die Romeinse tydperk. In die Romeinse kookkuns is souse gewoonlik met eiers verdik. Middeleeuse Engelse kokke het 'n verskeidenheid versoete en pikante "custards" berei waarvan die laasgenoemdes, veral as Franse parfaits, ook as moderne variante van eiercustards bedien word.

In die Verenigde Koninkryk word "custard" as massaproduk verbind met Alfred Bird, 'n skeikundige uit die Midlands wat in 1837 begin het om mieliestysel in plaas van eiers as verdikker vir "custard" te gebruik nadat sy vrou 'n allergie teen eiers ontwikkel het. "Bird's Custard" is later as custardpoeier in winkels verkoop.


</doc>
<doc id="93568" url="https://af.wikipedia.org/wiki?curid=93568" title="Gould-gordel">
Gould-gordel

Die Gould-gordel is ’n gedeeltelike ring sterre in die Melkweg, sowat 3 000 ligjare breed, wat sowat 16 tot 20 grade skuins lê met die galaktiese vlak. Dit bevat baie klas O- en B-sterre, en kan die plaaslike spiraalarm verteenwoordig waarvan die Son deel is – die Son is sowat 325 ligjare van die arm se middel geleë. Die gordel is vermoedelik tussen 30 en 50 miljoen jaar oud en van ’n onbekende oorsprong. Dit is genoem na die Amerikaanse sterrekundige Benjamin Gould, wat dit in 1879 geïdentifiseer het.

Die gordel bevat baie helder sterre in baie sterrebeelde, onder meer (min of meer in ’n oostelike rigting) Kefeus, Akkedis, Perseus, Jagter, Groot Hond, Agterdek, Seile, Kiel, Suiderkruis, Sentour, Wolf en Skerpioen. Die Melkweg beweeg ook deur die meeste van hierdie sterrebeelde, maar effens suidoos van die Wolf.

Volgens ’n teorie wat omstreeks 2009 voorgestel is, het die Gould-gordel sowat 30 miljoen jaar gelede gevorm toe ’n stuk donker materie met die molekulêre wolk in ons streek gebots het. Daar is ook bewyse van soortgelyke Gould-gordels in ander sterrestelsels.



</doc>
<doc id="93571" url="https://af.wikipedia.org/wiki?curid=93571" title="Klas KM-stoomlokomotief">
Klas KM-stoomlokomotief

Die Suid-Afrikaanse Klas KM 0-6-0+0-6-0 van 1904 is 'n Suid-Afrikaanse stoomlokomotief van die pre-Unie era in die Transvaal.

In 1904 het die Sentraal Suid-Afrikaanse Spoorweë 'n enkele eksperimentele 0-6-0+0-6-0 Kitson-Meyer tipe stoomlokomotief in diens geplaas, as Klas M. In 1912, toe die lokomotief oorgeneem is deur die Suid-Afrikaanse Spoorweë is dit hernommer en herklassifiseer as Klas KM.


</doc>
<doc id="93576" url="https://af.wikipedia.org/wiki?curid=93576" title="Letteruitspraak">
Letteruitspraak

Letteruitspraak of boekuitspraak verwys na die foutiewe uitspraak van 'n woord volgens die spelwyse, wat in stryd is met die beskaaf- en natuurliksprekende moedertaalsprekers se uitspraak. Letteruitspraak kom voor wanneer 'n onbekende taal of woord, of selfs die bekende taal, baie volgens die letter uitgespreek word.

In Afrikaans was daar vanaf sy bestaan op skrif die neiging om die uitspraak te laat aansluit by die skrif. Dieselfde geld vir 'n onbekende taal soos Latyn, Duits, Nederlands of Engels, deur die uitspraak na die spelling te rig.

'n Taal wat veral maklik gebuk gaan onder letteruitspraak, is Deens. "Hundehus" moet korrek uitgespreek word as "hoenehoes". Die uitspraak van "hundehus" kan inderdaad in een opsig met die Afrikaanse "hondehok" ooreenstem: die weglating van die d. 'n Ingewikkelder voorbeeld is die woord "hundrede" (100) wat as "hoena(l)" uitgespreek moet word.

In die meeste lande, veral in die ontwikkelde wêreld, word die standaarduitspraak toegewys aan 'n bepaalde deel van 'n land. Gewoonlik is hierdie groep wat in hierdie streek woonagtig is welgesteld of geniet hoë maatskaplike aansien.
Goeie uitspraak behels dat geen persoonlike, plaaslike of maatskaplike kenmerke opvallend is nie. 'n Spreker moet dus nie slordig, onduidelik, koddig, dialekties, onnatuurlik of aanstellerig praat nie. Die aanhoorder moet ook nie kan aflei of die spreker van Nederlandse, Duitse, Engelse e.a. afkoms is nie.
Iemand wat egter skoolvosserig optree, sal wil hê dat die spelling as maatstaf moet dien, wat indruis teen die spreektaal waarmee die moedertaalsprekers grootword. Die voorrang van die gesproke vorm moet egter ook nie voor die geskrewe vorme oordryf word nie. Die geskrewe vorme in die meeste kultuurtale word deur die onderwys en die leesgewoontes van die massa beïnvloed, asook die bestendigheid van die geskrewe "woord" wat die meeste in ontvangs deur die hoorder/leser geneem word. Dit wil sê, woorde soos "fenomenologie", "oseanografie", "euritmiek", "aktuariële", ens. se invloed op papier sal tot 'n groter mate tot letteruitspraak bydra, omrede die woorde nie sonder meer in kletspraatjies gewissel word nie.
'n Mens het nou ook die neiging om by sekere geleenthede "deftiger" of "plegtiger" te probeer klink; by 'n toespraak sal die spreker nie praat van "kinners", "persent", "koperasie" of "sêlekant" vir "kinders", "present", "koöperasie" of "selakant" nie.
Nog 'n invloed wat letteruitspraak bevorder is die uitspreek van (internasionale) leenwoorde wat hoofsaaklik op skrif bekend is en waarin daar veral gepoog word om die Engelse uitspraak doelbewus te vermy.

Letteruitspraak kan selfs die hele volkstaal laat verander. So is die Amsterdamse "peers" (die uitspraak soos in Afrikaans vir die kleur pers) verdring deur "paars" teen die laaste kwart van die 19de eeu. En op soortgelyke wyse het die uitspraak in Afrikaans van die Nederlandse "rioel" na "riool" verander, heel waarskynlik as gevolg van die inmenging van die Taalkommissie in die "Afrikaanse Woordelys en Spelreëls". Scholtz verklaar in sy 1938-resensie:
In Afrikaans hoor mens wel nog "rioel" in die afleiding "riolering" ("ri-oe-le-ring").

Meer voorbeelde kan besigtig word by:



</doc>
<doc id="93579" url="https://af.wikipedia.org/wiki?curid=93579" title="Diane Awerbuck">
Diane Awerbuck

Diane Awerbuck is 'n Suid-Afrikaanse skryfster. Haar eerste roman, getiteld "Gardening at Night", het in 2004 'n paar toekennings ontvang – die 'Commonwealth Writers' Prize', Beste Eerste Boek (Afrika en die Karibiese Eilande), en was ook op 'n kortlys vir die Internasionale Dublin IMPAC Toekenning.

In 2011 is haar versameling kortverhale getiteld "Cabin Fever" deur Random Struik gepubliseer. Haar boek "Home Remedies" is ook in Augustus 2012 gepubliseer. Diane was ook op 'n kortlys geplaas vir die Caine toekenning in 2014.

Diane het skoolgehou by Hoër Meisieskool Rustenburg tot en met 2002. Voor dit was sy 'n onderwyseres by Cedar House en AFDA, albei in die Kaap.
Van haar werke het in die in die "Mail & Guardian" verskyn en sy doen ook werk vir die Sunday Times.

Haar opstelle en kortverhale word gereeld gepubliseer en van haar werke is reeds in Duits, Sweeds, Mandaryn en Russies vertaal. Haar tesis vir haar doktorsgraad met die titel "The Spirit and the Letter: Trauma, Warblogs and the Public Sphere" word tans verwerk in kreatiewe opstelle vir publikasie.








</doc>
<doc id="93580" url="https://af.wikipedia.org/wiki?curid=93580" title="Vlag van Iran">
Vlag van Iran

Die nasionale vlag van Iran is op 29 Julie 1980 amptelik in gebruik geneem. Die vlag vertoon ’n horisontale driekleur in groen, wit en rooi met die Irannese embleem in rooi op die middelste wit baan. Die takbir ( “الله اکبر”, “God is Groot”) verskyn 22 keer op die binnerande van die groen en rooi bane.

Die kleurskema word hieronder gelys:

Vlae, standaarde en baniere was nog altyd belangrike nasionale en imperiale simbole vir Iraniërs in tye van oorlog en vrede. Xenophon het geskryf dat Kores die Grote se standaard ’n goue arend met oopgespreide vlerke aan ’n lang steel was.

Hoewel die hemelliggaam en dierefiguur langdurige en onafhanklike geskiedenisse in Irannese heraldiek het, is die bekendste simbool van Iran in die afgelope eeue die Leeu-en-son-motief wat ’n grafiese uitbeelding van die astrologiese kofigurasie van die son in die sterreteken Leo is. Laat in die negentiende eeu is die leeu-en-son-motief gekombineer met ’n kromswaardmotief en op ’n driekleur van groen, wit en rooi gesuperponeer. Hierdie vlag het met klein wysigings die amptelike vlag gebly tot die Irannese Rewolusie in 1979.

Gedurende die Achaemenidiese era, veral in die tyd van Kores die Grote, was die Persiese imperiale vlag vierkantig en soos ’n vlieër in vier gelyke driehoeke verdeel met twee kleure afwisselend.

In die opgrawings by Persepolis het argeoloë op ’n standaard afgekom waarop ’n goue arend of "sjahbaz" met oopgespreide vlerke afgebeeld is. Die huidige oortuiging is dat dit die amptelike simbool van Iran onder Kores die Grote en sy opvolgers was.

Tydens die Sassanidiese Ryk was die imperiale vlag ’n vierkantige stuk leer oordek met ’n dun sylaag waarop juwele versier is met ’n vierpuntige ster in die middel wat die vier uithoeke van die wêreld aangedui het. Dit is dieselfde ster as "Akhtare Kaviani" (“die Kaviaanse ster”) waarna Ferdowsi in die epiese "Sjanama" (“Boek van Konings”) verwys. Die vlag was groter as die oorspronklike Derafshe Kaviani-skort en is van ’n spies gehang waarvan die punt bo uitgesteek het. Aan die onderste rand was geel, magenta en skarlakenrooi tossels met groot pendantjuwele. Die vlag is vernietig deur die invallende Moslemse Arabiere na die beslissende nederlaag van die Sassanide tydens die Moslemse verowering van Persië.

Die Sassanidiese staat het geval met die opkoms van ’n Islamitiese ryk in die Midde-Ooste. Aangesien Islam die figuurlike en uitdruklike simbole as afgodery streng verbied, is alle tradisionele embleme wat in Irannese vlae gebruik is, weggelaat. Gedurende hierdie periode het Iran een spesifieke vlag gebruik nie maar Islamitiese baniere is wyd in gebruik geneem.

Mahmud van Ghazni (998–1030) het die simboliese uitdrukking op die Irannese vlag heringestel; die weergawe wat hy ontwerp het, het ’n goue skyf op ’n swart agtergrond bevat. ’n Tweede vlag wat aan die Ghaznawid-dinastie toegeskryf word is ’n silwer sekelmaan en pou op ’n groen agtergrond.

Die Safawide-dinastie (1501–1736) het drie groen vlae gebruik, elk met ’n ander embleem. Ismail I, die eerste Safawide-koning, het ’n groen vlag met ’n goue skyf gebruik. In 1524 het Tahmasp I die skyf met ’n simbool van ’n skaap en son vervang; hierdie ontwerp is tot 1576 gebruik. Ismail II was daarna die eerste om die leeu-en-son-motief te gebruik wat in goud op ’n groen baan geborduur is. Hierdie ontwerp was in gebruik tot aan die einde van die Safawide-tydperk. Gedurende hierdie periode het die leen en son die twee pilare van die gemeenskap (die staat en geloof) voorgestel. Hoewel verskeie "alams" en baniere deur Safawide gebruik is (veral tydens die heerskappy van die eerste twee konings) het die leen en son teen die tyd van Sjah Abbas I een van die gewildste embleme van Iran geword.

Die Safawidiese interpretasie van die simbool was na oorlewering ’n kombinasie van geskiedkundige legendes soos die "Sjanameh", stories van profete en ander Islamitiese bronne. Vir die Safawide het die koning ("sjah") twee funksies gehad: hy was heerser en ’n heilige. Hierdie dubbelrol is gesien as die koning se erfenis wat afgelei is van Djamsjid, die mitiese stigter van die antieke Persiese koninkryk, en Ali, die eerste Sjia Imam. Djamsjid is geassosieer met die son en Ali met die leeu (van sy bynaam “Leeu van God”). Die korrespondensie is moontlik oorspronklik gebaseer op ’n geleerde interpretasie van verwysings in die "Sjanameh" na “die Seun van Iran” en “die Maan van die Turaniërs”. Sedert die sekelmaan as die dinastiese (en uiteindelik nasionale) embleem van die Ottomaanse sultans, die nuwe vorste van Rûm, aanvaar is het die Safawide van Iran, wat ’n behoefte aan ’n embleem gehad het, die leen-en-son-motief gekies. In die Safawidiese wêreld het die son voorts ook ’n belangrike betekenis gehad omdat hulle tyd deur ’n sonkalender bepaal is, in teenstelling met die Arabies-Islamitiese maankalenderstelsel. In die diereriem word die son ook aan Leo gekoppel; vir die Safawide het die leeu en son die dubbele betekenis van die heerser en heilige figuur van die "sjah" (Djamsjid en Ali) oorgedra, die heuglike astrologiese konfigurasie wat die kosmiese paar en die aardse – koning en "imam" – byeenbring.

Ten opsigte van die Safawide se begrip van die leeu-en-son-motief het Shahbazi voorgestel dat “die Safawide die leeu as voorstelling van Imam ʿAlī geherinterpreteer het en die son as tiperend van die ‘glorie van geloof’, ’n plaasvervanger vir die antieke "farr-e dīn".” Hulle het die antieke konsep van Godgegewe glorie ("farr") heringestel om hul heerskappy te regverdig en het hierdie eienskappe aan Ali toegedig terwyl die koning se genealogie deur die Sjiitiese vierde imam se moeder na die koninklike huis van Sassanide teruggespoor is.

Die Afsjaride-dinastie het twee koninklike standaarde gehad, een met rooi, wit en blou bane en een met rooi, wit, blou en geel bane. Nadir Sjah se persoonlike vlag was ’n geel wimpel met ’n rooi fraiing en ’n leeu-en-son-motief in die middel. Al drie hierdie vlae was driehoekig.

Nadir Sjah het die kleur groen bewustelik vermy omdat groen geassosieer is met Sjiisme en die Safawide-dinastie.

Die vlootadmiraal se vlag was ’n wit agtergrond met ’n rooi Persiese swaard in die middel.

Die staatsvlag van die Zand-dinastie was ’n wit driehoekige wimpel met ’n groen fraiing en ’n goue leeu-en-son in die middel.

In teenstelling met hul Zand- en Afsjaride-voorgangers het Kadjar-regeerders reghoekige vlae gebruik. Die vlag van Mohammad Khan Kadjar was rooi met ’n goue leeu-en-son in ’n dofgeel skyf.

Fath Ali Sjah het ’n leeu op ’n eenvoudige rooi baan as sy oorlogsvlag gebruik. Die hoofembleem was ’n leeu liggend voor ’n son maar ’n ontwerp met ’n gaande leeu met ’n swaard in die klou is ook gebruik. Daar was ’n groen weergawe van die vlag in tye van vrede en ’n wit weergawe vir diplomatieke doeleindes.

Gedurende Mohammad Sjah se heerskappy is die twee verskillende leeu-embleme in ’n enkele vlag gekombineer wat ’n gaande leeu met ’n swaard in die klou voor ’n son uitgebeeld het.

Onder Naser al-Din Sjah was die basiese vlag wit met ’n dik groen fraiing aan drie sye met ’n leeu-embleem in die middel. Daar was ook ’n burgerlike vaandel met ’n groen-en-rooi fraiing en ’n vlootvaandel wat dieselfde as die burgerlike vaandel gelyk het met ’n leeu-en-son-motief in die middel.

Die eerste weergawe van die moderne Irannese driekleur is aanvaar in die nadraai van die Irannese Grondwetlike Rewolusie van 1906. Die aanvullende fundamentele wette van 7 Oktober 1907 het ’n driekleur vlag in groen, wit en rooi met ’n leeu-en-son-motief in die middel beskryf. ’n Dekreet van 4 September 1910 het die presiese besonderhede van die embleem uitgelê insluitend die vorm van die leeu se stert (“soos ’n S in skuinsskrif”) en die posisie en grootte van die leeu, swaard en die son.

Gedurende hierdie periode was die vlag se kleure vaal met die rooi wat pienkerig voorgekom het. Daar was drie variante van die vlag in gebruik. Die staatsvlag was ’n driekleur met die leeu-en-son-motief in die middel. Die nasionale vlag en burgerlike vaandel was ’n eenvoudige driekleur sonder embleem. Die vlootvaandel en oorlogsvlag was soortgelyk aan die staatsvlag maar die embleem was omring deur ’n krans met ’n kroon daarbo. Al drie vlae se verhouding was 1:3.

Die vlag is twee maal gedurende die Pahlawi-dinastie. In 1933 is die kleure donkerder gemaak en die ontwerp effens verander. Die son se gelaatstrekke is verwyder en die Kianikroon op die vlootvaandel is vervang met die Pahlawikroon. In 1964 is die vlagverhouding verander van 1:3 na 4:7 en die embleem op die vlootvaandel is verklein om binne die wit baan te pas.

Na die Irannese Rewolusie het die Interimregering van Iran die kroon van die vlootvaandel af verwyder. Die ou staats- en nasionale vlae het tot 29 Julie 1980 onveranderd gebly toe die moderne Irannese vlag aanvaar is.

Ten spyte van die leeu-en-son-motief se betekenis in Sjiisme en die son se verbintenis met Ali, die eerste Imam van die Sjiiete, het die motief die “onderdrukkende verwesterende monargie” wat vervang moes word verteenwoordig. Om daardie rede is die Rooi Leeu-en-Son Vereniging verander na die Rooi Sekelmaan Vereniging.

Die leeu-en-son-vlag word tans deur Irannese gemeenskappe in ballingskap gebruik as simbool teen die Islamitiese Republiek, soortgelyk aan die gebruik van die Suid-Viëtnamese vlag deur Viëtnamese uitgewekenes. Sommige politieke groeperinge in Iran insluitend monargiste en die Volksmoedjahedien gebruik dit ook steeds. In Los Angeles en ander stede met groot Irannese uitgeweke gemeenskappe is die leeu-en-son kenmerkend en verskyn dit op Irannese vlae en souvenirs, soveel so dat dit meer gebruik word as gedurende die jare van die monargie in Iran self waar die skoon driekleur gewoonlik gebruik is.



</doc>
<doc id="93583" url="https://af.wikipedia.org/wiki?curid=93583" title="Vla (Nederland)">
Vla (Nederland)

In Nederland verwys die term vla na 'n dikkerige suiwelproduk wat van vars koeimelk berei word. Danksy die toevoeging van verdikkers het Nederlandse vla 'n tekstuur wat vergelykbaar aan dié van joghurt is. Tradisioneel word Nederlandse vla van gekookte melk, vlapoeier of eiers as verdikkers, suiker, stysel en vanielje berei. Vir industrieel vervaardigde vla, wat in winkels aangebied word, word in die algemeen ander verdikkers gebruik.

Vla was oorspronklik 'n suiwer Nederlandse produk. In 2006 is vla ook op die Duitse mark ingevoer en, aangesien daar geen Duitse term vir die produk bestaan nie, onder sy Nederlandse naam "vla" bemark. Sedert 2013 bied die Nederlandse suiwelonderneming "Campina" vla ook in België as "vla" (Vlaandere) en "crème dessert" (Wallonië) aan.


</doc>
<doc id="93584" url="https://af.wikipedia.org/wiki?curid=93584" title="Azerbeidjanse Lugmag">
Azerbeidjanse Lugmag

Die Azerbeidjanse Lugmag (Azerbeidjans: "Azərbaycan Hərbi Hava Qüvvələri") is die lugmag van die Gewapende Magte van Azerbeidjan.

Die huidige Azerbeidjanse Lugmag is gevorm uit dele van die voormalige Sowjet Lugmag ná die ontbinding van die voormalige Sowjetunie aan die einde van die Koue Oorlog in Desember 1991. Dit is op 14 Februarie 1992 gestig, ná die Azerbeidjanse onafhanklikheidsverklaring op 18 Oktober 1991. Sedertdien het die lugmag ernstige terugslae ondervind, te wyte aan 'n gebrek aan hulpbronne, en het voortdurend gekrimp in grootte. Sedert İlham Əliyev president van Azerbeidjan is, word baie meer fondse egter aan die gewapende magte toegeken.

Die hoofkwartier van die Azerbeidjanse Lugmag is in die hoofstad Bakoe.


</doc>
<doc id="93587" url="https://af.wikipedia.org/wiki?curid=93587" title="Klas U Garratt-stoomlokomotief">
Klas U Garratt-stoomlokomotief

Die Klas U Garratt 2-6-2+2-6-2 van 1927 is 'n tipe Suid-Afrikaanse stoomlokomotief wat deur die Suid-Afrikaanse Spoorweë gebruik is.

In 1927 het die Suid-Afrikaanse Spoorweë tien Klas U Unie Garratt-stoomlokomotiewe met 'n 2-6-2+2-6-2 "Double Prairie"-wieluitleg in diens geplaas.


</doc>
<doc id="93588" url="https://af.wikipedia.org/wiki?curid=93588" title="Onderstepoort-dierehospitaal">
Onderstepoort-dierehospitaal

Onderstepoort is 'n veeartsenykundige navorsingsentrum naby Pretoria. Dit is deur sir Arnold Theiler gestig as gevolg van die runderpes wat in 1896 uitgebreek het. Hy het dit ontwikkel tot een van die suksesvolste inrigtings van sy soort in die wêreld. Hier word entstowwe ook geproduseer. Die Veeartsenykundige Fakulteit van die Universiteit van Pretoria is ook hier gevestig.



</doc>
<doc id="93589" url="https://af.wikipedia.org/wiki?curid=93589" title="Edgar Wallace">
Edgar Wallace

Richard Horatio Edgar Wallace (1 April 1875 - 10 Februarie 1932) was 'n Engelse skrywer, joernalis en eerste redakteur van die "Rand Daily Mail". Hy is in Londen gebore waar hy in groot armoede grootgeword het. Hy het as seun koerante verkoop. In 1896 sluit hy by die leër aan. Hy word na die Kaap gestuur en is gestasioneer op Simonstad. Hy skryf nabootsings van Rudyard Kipling se gedigte wat onder die titel "Writ in Barracks" in die "Cape Times" gepubliseer word. Sy eerste sukses verhaal is "The Mission that Failed" en is in 1898 in Kaapstad gepubliseer. Hy word 'n Reuter-korrespondent na uit die leër bedank het. Tydens die Tweede Vryheidsoorlog was hy 'n oorlogkorrespondent van die "Daily News" (1900) en die "Daily Mail" (1901-02). Een van sy beroemde "scoops" was die eksklusiewe nuus oor die ondertekening van die Vrede van Vereeniging. Van 1902 tot 1903 was hy die redakteur van die "Rand Daily Mail". Hy keer terug na Engeland en begin speurverhale en rillers skryf. Hy word wêreldberoemd.



</doc>
<doc id="93592" url="https://af.wikipedia.org/wiki?curid=93592" title="Rochelimiet">
Rochelimiet

Die Rochelimiet of Rochegrens is die afstand waarbinne ’n hemelliggaam wat net deur sy eie swaartekrag bymekaargehou word, sal disintegreer weens die groter getykragte van ’n ander hemelliggaam. Binne die Rochegrens sal planetêre materie byvoorbeeld disintegreer tot stof, fyn rots of ysdeeltjies en dit sal ringe vorm, maar buite die grens sal materie geneig wees om saam te smelt of bymekaar te bly. 

Die term word veral gebruik vir die disintegrasie van ’n satelliet weens die getykragte van die liggaam waarom dit wentel. Sommige satelliete, natuurlik of kunsmatig, kan binne hul Rochelimiet om ’n liggaam wentel omdat hulle deur ander kragte as hul swaartekrag bymekaargehou word. Jupiter se maan Metis en Saturnus se maan Pan is voorbeelde van satelliete wat deur hul treksterkte bymekaargehou word (hulle is solied en word nie maklik uitmekaargeruk nie). ’n Swakker satelliet soos ’n komeet kan maklik opbreek wanneer dit binne sy Rochelimiet om ’n ander liggaam beweeg.


</doc>
<doc id="93595" url="https://af.wikipedia.org/wiki?curid=93595" title="Logan Venter">
Logan Venter

Logan Venter (gebore 31 Mei 1984 te Pretoria) is 'n Suid-Afrikaanse sanger en liedjieskrywer. Hy is bekend vir sy liedjies, "Waar is jy nou", "Zonkolol Vastrap" asook "Reisigers".

Op 11 deel Venter 'n verhoog met Andre Swarts en later begelei hy sy Hoërskool by interskole, met 'n patriotiese weergawe van Helmut Lotti se "You will win".

Sy eerste kitaar was 'n "Black Horse" wat hy nooit regtig kon speel nie. Dit het gebreek tydens 'n trek maar hy maak dit reg en bemeester kitaarspel op 15.

Op 16 skryf hy in vir sy eerste talent kompetisie, Reach for the stars deur Franco's Music Academy en sing vir hom 'n eerste plek los vir sy weergawes van Ronan Keating se "When you say nothing at all" en die immergroen "Sprokie vir 'n stadskind" van Koos du Plessis.

Na matriek begin hy met sy eie komposisies en skryf een aand laat op die einste Black Horse kitaar sy eerste lied ooit, vir sy meisie. Sy is deesdae Mev. Venter en het so die liedjie se plek in sy hart verstewig.

Onlangs laat hy I’m going to love you (Anneke se song) opneem en stuur dit aan Jakaranda FM se DJ's.

Na hierdie blootstelling voer verskeie radiostasies onderhoude met hom. Hy neem deel aan 'n kompetisie op GrootFM en slaan 'n optrede saam met Jakkie Louw by die Blou Hond los.

Hy vlerk sy woorde in Engels en Afrikaans en trek dit soms in volksvere aan, soms kontemporêr, soms in Rock en soms in Country.

In 2013 verskyn "Skyn" wat gaan oor die roepe na 'n persoon wat in die verlede lewe, "Lekker saam met jou" en ook "Waar is jy nou" wat diep delf oor die pyn en hartseer van 'n verliefde paartjie se skipbreukverhouding.



</doc>
<doc id="93596" url="https://af.wikipedia.org/wiki?curid=93596" title="Eridanus-sterrestelselswerm">
Eridanus-sterrestelselswerm

Die Eridanus-sterrestelselswerm se middelpunt is sowat 75 miljoen ligjare van die Aarde af en bevat sowat 73 groot sterrestelsels (200 in totaal). Sowat 30% van hulle is elliptiese sterrestelsels en die ander 70% is spiraalsterrestelsels of onreëlmatig. Die stelsels kom in kleiner groepe voor wat losweg deur hul swaartekrag bymekaargehou word en dit lyk dus of hulle nog besig is om nader na mekaar te beweeg om eindelik ’n swerm van sowat te vorm. Die swerm is in die sterrebeeld Eridanus geleë, naby die Fornax-sterrestelselswerm, en word soms die "Fornax II-swerm" genoem.



</doc>
<doc id="93599" url="https://af.wikipedia.org/wiki?curid=93599" title="2015 Superrugbyseisoen">
2015 Superrugbyseisoen

Die 2015 Superrugbyseisoen was die vyfde seisoen van die vergrote 15-span-toernooi en die 20ste van die rugbykompetisie tussen provinsiale spanne van die suidelike halfrond. Wedstryde in die rondomtalie is elke naweek van 13 Februarie tot 13 Junie gespeel. Die eindwedstryd is op 4 Julie 2015 beslis.

Die kompetisie was oor 21 weke beslis met ’n totaal van 125 wedstryde wat gespeel is. Dit het begin met drie groepe van vyf spanne wat volgens lande ingedeel was (daar was dus ’n Australiese, Nieu-Seelandse en Suid-Afrikaanse groep). Die seisoenwedstryde het bestaan uit twee tipes wedstryde, nl.:

Die boonste span in elke groep, asook die volgende drie spanne op die algehele punteleer (ongeag hul plek in die groep), het in die uitspeelwedstryde gespeel. Die boonste twee groepwenners (op die basis van die algehele punteleer) het ’n loslootjie ontvang vir die eerste ronde van die uitspeelwedstryde. In die eerste ronde van die uitspeelwedstryde was die derde groepwenner nommer drie met ’n tuiswedstryd teen die span wat sesde op die algehele punteleër eindig. Die span wat vierde geëindig het op die algehele punteleer het in ’n tuiswedstryd teen die span wat vyfde geëindig het gespeel. In die halfeindrondes speel die tweede groepwenner uit teen die span wat die eerste uitspeelronde gewen het en die hoogste op die punteleer is. Die eerste groepwenner speel dan teen die ander uitspeelrondewenner. Die eindronde is ’n tuiswedstryd vir die span wat die hoogste op die algehele punteleer eindig.










</doc>
<doc id="93604" url="https://af.wikipedia.org/wiki?curid=93604" title="Soho">
Soho

Soho is 'n stadsdeel van die City of Westminster wat deel uitmaak van Londen se West End. Dit is een van die Britse hoofstad se tradisionele vermaakdistrikte wat vir die grootste deel van die 20ste eeu met nagtelike aktiwiteite, sekswinkels en die rolprentbedryf verbind is.

Vanaf die vroeë 1980's het die distrik 'n merkwaardige transformasie tot 'n gesogte buurt ondergaan waar topgehalte-restaurante en mediakantore gevestig is, terwyl die aantal seksplekke aansienlik gekrimp het. Vandag word Soho as 'n klein multikulturele kwartier in Sentraal-Londen waargeneem waar sowel welgesteldes asook armer dele van die bevolking gehuisves word. 
Die plaaslike ekonomie steun op nywerhede, handelsondernemings en die kultuur- en vermaaklikheidsbedryf. Soho se klubs en kroeë lok Londenaars en besoekers, terwyl koffiewinkels, wat op naweke tot laat snags oop is, aan die buurt 'n besondere atmosfeer gee.

Die kwartier rondom Berwick Street is 'n mekka vir plateversamelaars, met bekende winkels soos "Blackmarket Records" en "Vinyl Junkies". Londen se "Chinatown" is in die suide van Soho rondom Gerrard Street geleë, terwyl vermaakplekke vir gays en lesbiërs in dele van die distrik, veral rondom Compton Street, saamgetrek is.

Aangesien die buurt op naweke wemel van besoekers, het Westminster se stadsraad 'n aantal strate teen die middel van die 1990's in voetgangerlane omgeskep - 'n besluit wat later herroep is nadat winkels besware oor dalende omsetsyfers aangeteken het.


</doc>
<doc id="93605" url="https://af.wikipedia.org/wiki?curid=93605" title="Milligram">
Milligram

'n Milligram is 'n miljoenste van 'n kilogram of 'n duisendste van 'n gram en word geskryf as mg.

Die milligram is "n eenheid van massa en 'n afgeleide eenheid van die SI-stelsel.


</doc>
<doc id="93608" url="https://af.wikipedia.org/wiki?curid=93608" title="Masochisme">
Masochisme

Masochisme is om bevrediging uit pyn te verkry. M.a.w., dit is lekker om seer te kry.

In die mediese vakterminologie verwys masochisme na 'n afwyking van 'n individu, waar die individu se behoefte om hom tot sy eie vernietiging toe deur 'n ander te laat oorheers en daarby 'n gevoel van bevrediging, dikwels van geslagtelike aard , te ondervind. Die afwyking is na die Duitse skrywer Von Sacher-Masoch (1835–1890) genoem wat in sy roman-figure 'n uitgesproke voorliefde vir leed en kwelling getoon het.

Volgens die HAT van 1971 is "masochisme": 'n abnormale sielsingesteldheid waarby die ondergaan van liggaamlike mishandeling 'n noodsaaklike middel vir seksuele bevrediging is.

Masochisme word egter nie noodwendig slegs deur seksuele bevrediging geassosieer nie.

'n Masochis is iemand wat ly aan masochisme.



</doc>
<doc id="93609" url="https://af.wikipedia.org/wiki?curid=93609" title="Bobby Locke">
Bobby Locke

Arthur D'Arcy Locke, bekend as "Bobby" (20 November 1917 – 9 Maart 1987) was 'n Suid-Afrikaanse gholfkampioen. Hy is in Germiston gebore. Hy begin gholf speel op vroeë ouderdom en in 1935 wen hy, as 'n 18-jarige, die Natalse, Transvaalse, die Suid-Afrikaanse Ope en die Suid-Afrikaanse Amateurskampioenskapstoernooi. Hy volg dit die volgende jaar op met die Natalse Ope en die Britse Amateur-Ope. Van 1938 af wen hy die Suid-Afrikaanse Beroepstoernooi 17 keer. Hy het ook onder andere die Kanadese, Franse, Egiptiese, Duitse, Ierse, Switserse, Hollandse, Meksikaanse, Australiese, Nieu-Seelandse en ander kampioenskappe gewen. Hy wen die Britse Ope vier keer, in 1949, 1950, 1952 en 1957. Hy was op daardie stadium slegs die derde speler naas Walter Hagen en Peter Thomson wat dit kon regkry. Hy laat internasionale gholf vaar na 'n ernstige motorongeluk.



</doc>
<doc id="93613" url="https://af.wikipedia.org/wiki?curid=93613" title="Mega">
Mega

Mega, afgekort as M, is 'n voorvoegsel wat gebruik word in die SI-stelsel en verteenwoordig 'n ordegrootte van 10, oftewel 'n miljoen. As voorbeeld: een megawatt word afgekort as 1 MW.

In informatika word mega soms gebruik om 'n hoeveelheid van 1 048 576, oftewel 2, aan te dui (byvoorbeeld 1 MG = 1 megagreep = 1024 killogrepe). Dit is egter nie heeltemal korrek nie. 'n Dergelike getal sal eerder as MiG (mebigreep) aangee moet word.

Die voorvoegsel word sedert 1960 gebruik; die naam is afgelei van die Griekse "μέγας" ("megas") vir "groot".


</doc>
<doc id="93614" url="https://af.wikipedia.org/wiki?curid=93614" title="Giga">
Giga

Giga, afgekort as G, is ’n voorvoegsel wat in die SI-stelsel gebruik word en verteenwoordig ’n ordegrootte van 10, oftewel ’n miljard (1 000 000 000). As voorbeeld: 1 miljard watt (W) = 1 gigawatt (GW).

In informatika word giga soms gebruik om ’n hoeveelheid van 1 0731 7411 824 oftewel 2 aan te dui (byvoorbeeld 1 GG = 1 gigagreep = 1024 megagrepe = 1024 * 1024 killogrepe). Dit word egter nie deur standaarde-organisasies aanbeveel nie. ’n Meer korrekte aanduiding sou wees 1 GG = ’n miljard grepe.




</doc>
<doc id="93615" url="https://af.wikipedia.org/wiki?curid=93615" title="PVC">
PVC

PVC is die afkorting vir "polivinielchloried" wat 'n tipe polimeer is. Dit is sag en buigsaam wanneer dit verhit word, en hard nadat dit afgekoel het.

Die monomeer vir PVC is gewoonlik chloor eteen, en wanneer dit onder die regte omstandighede by mekaar gevoeg word, vorm dit die polimeer PVC, deur dat die dubbel bindings tussen die koolstof atome breek en enkel bindings vorm met die naburige eteen koolstof atome. 


</doc>
<doc id="93616" url="https://af.wikipedia.org/wiki?curid=93616" title="Poliëtileen">
Poliëtileen

Poliëtileen, afgekort as "PE", is 'n polimeer van eteen wat 'n verskeidenheid gebruike het. Dit word onder andere vir die vervaardiging van vullissakke, buise en die isolasie van elektriese kabels gebruik.

Daar is verskeie tipes PE:

Die tipes verskil in hoe hulle gemaak word, maar ook in die kettingstruktuur en die morfologie en eienskappe. Poliëtileen is 'n semikristallyne stof. Die kristalstruktuur is gewoonlik ortorombies, hoewel daar ook 'n monokliniese en 'n heksagonale struktuur bestaan. Die ketting vou hom in 'n lamellêre struktuur wat geskei word van die volgende lamel deur 'n amorfe lagie. Die amorfe komponent gee die materiaal sy buigsaamheid, die kristallyne sy sterkte. Die afstand van lamel tot lamel word die lange periode genoem en bedra 50-300 Å afhanklik van die kettingstruktuur en die molekulêre massa (en sy verdeling).

Die HDPE-vorm word met 'n bepaalde katalisator gemaak wat liniêre kettings oplewer. Afhanklik van die molêremassaverdeling kan die kristalliniteit hoog wees (~90%). Die stof is dan wit en taamlik hard en glad en die smeltpunt is hoog. Die katalisator word die Ziegler-Natta-katalisator genoem. Die meeste HDPE word gebruik vir "blow molding" van bottels vir bleikmiddels, seep, melk ens. maar byvoorbeeld ook vir implantasie in heupgewrigte by mense met artritis 

Die LDPE-vorm word by hoë druk vervaardig en bevat lang-kettingvertakkings. Die kristaliniteit is laer as vir HDPE en die smeltpunt is ook laer.

LLDPE is 'n ko-polimeer met hekseen of okteen (afhangend van die produsent). Dit gee aan die kettingstruktuur kort-kettingvertakkings en 'n kort-kettingvertakkingverdeling naas die molêremassaverdeling. Die smeltpunt is laer dan vir HDPE en afhanklik van die verdelings kan die stof deursigtig wees pleks van wit. Met baie vertakkings voel die stof plakkerig en word dit vir kleefplastiek gebruik ("cling wrap").

UHMWPE is 'n lineêre PE met 'n baie groot molekulêre massa, tot 6.000.000 [g/mol] wat tot vesels getrek kan word. Dit kristalliseer nie deur te vou in lamelle nie maar as uitgestrekte kettings. Dit maak die stof baie sterk, meer as staal. Hierdie vorm word ook HHPE genoem (High modulus, high performance) 


</doc>
<doc id="93617" url="https://af.wikipedia.org/wiki?curid=93617" title="Miljoen">
Miljoen

Miljoen is 'n hooftelwoord wat in Afrikaans gebruik word vir 1 000 000 (10). 'n Miljoen rand is byvoorbeeld R 1 000 000,00. Hierdie natuurlike getal volg op 999 999 en word deur 1 000 001 gevolg.

Die getal het die volgende elementêre eienskappe:


</doc>
<doc id="93618" url="https://af.wikipedia.org/wiki?curid=93618" title="Slagyster">
Slagyster

'n Slagyster is 'n apparaat waarmee diere (maar ook soms mense) gevang word. 'n Tipiese slagyster het 'n snellerplaat (of trapplaat) met twee geveerde kake. Sommige het verstelbare snellerplate om te verhoed dat kleiner diere dit nie aftrap nie. 'n Anker word gebruik om die slagyster vas te pen, sodat diere wat gevang is nie daarmee wegloop nie.

Die slagyster se kake word oopgerek om die slagyster te stel. Lokaas word op die plaat gelaat om die spesie wat geteiken word te lok. Dit word dan in 'n lokval verskans sodat dit nie opsigtelik is nie. Sodra dit afgetrap word, slaan die kake om die slagoffer se been vas. Om pyn en skade aan diere te beperk word die kake soms met skaapvel of 'n binnebandrubber oorgetrek.

In Suid-Afrika word slagysters soms teen rooikatte en rooijakkalse ingespan om veeverliese te beperk. 'n Permit moet bekom word alvorens 'n slagyster gebruik mag word.


</doc>
<doc id="93620" url="https://af.wikipedia.org/wiki?curid=93620" title="Milt">
Milt

Die milt is 'n orgaan wat in feitlik alle gewerwelde diere gevind word. Dit het 'n soortgelyke struktuur as 'n groot limfnode, maar dien hoofsaaklik as 'n bloedfilter. Dit is geleë aan die linkersy langs die maag. 

Hoewel dit naby die maag lê, speel dit nie 'n rol in die spysverteringsproses nie. Die milt is deel van die limfstelsel en wel betrokke by die bloedsomloopstelsel. Die milt is die grootste limfoeïde orgaan en is spesiaal vir die filtrering van bloed aangepas. Dit is 'n belangrike orgaan vir die produsering en vernietiging van bloedselle en verrig ‘n beskermingsfunksie deurdat dit vreemde stowwe wat in die bloed aanwesig is, vernietig of onskadelik maak. 

Die milt is nie 'n lewensnoodsaaklike orgaan nie. Die milt is 'n filterorgaan wat in die bloedbaan ingeskakel is. By die mens het dit 'n massa van ongeveer 160 g. Dit is agter die onderste ribbes en ribkraakbene geleë. Die bovlak van die milt is in aanraking met die onderste gedeelte van die diafragma en die posterior deel van die milt is met die anterior gedeelte van die linkernier in verbinding. 

Mediaal is die milt in aanraking met die maag en die anterior deel van die milt is in aanraking met die linkerbuiging van die kolon (flexura coli sinistra). Die peritoneum bedek die milt gedeeltelik. Aan die mediale kant van die milt is die hilus, waar die miltarterie (arteria lienalis) die orgaan binnegaan en die miltvena (vena lienalis) die milt verlaat. Die struktuur en funksie van die milt toon groot ooreenkoms met die limfkliere. 

Die milt is omring deur 'n kapsel wat uit digte bindweefsel met gladdespierselle en elastiese vesels bestaan. Die trabekula wat op die kapsel van die milt voorkom, verleen roetes aan die trabekulêre arterieë en venas wat die miltweefsel bereik of verlaat. Die gedeelte tussen die kapsel en trabekula bestaan uit wit pulpa of limfoïede nodules. Hierdie Wit pulpa bestaan hoofsaaklik uit ŉ netwerk van limfoïedselle (retikulêre bindweefsel). 

Die trabekulêre aterieë vertak in kleiner vate wat die pulpa binnedring (pulpa arteriae). Hierdie arterieë, ook bekend as follikulêre of sentrale arterieë, word omring deur 'n periarteriële skede. Die wit pulpa kan met die blote oog waargeneem word as klein wit granules (korreltjies) van ongeveer 0,5 mm in deursnee. Die wit kleur is te wyte aan die groot hoeveelhede limfosiete ('n tipe wit bloedsel) wat binne die retikulêre vesels aanwesig is. 

Plek-plek verdik die skede knoopvormig om miltfollikels, ook bekend as Malpighi se liggaampies, te vorm. Die oorblywende pulpa staan bekend as rooi pulpa en maak sowat 80 % van die milt se volume uit. Die rooi pulpa bestaan uit 'n netwerk van vertakkende veneuse sinusse. Hierdie veneuse kapillêre is ingebed In rooi pulpa en is groter as die veneuse kapillêre wat andersins in die liggaam aangetref word. Die wande van die venuese kapillêre is onvolledig en sirkulerende bloedselle kan gevolglik maklik van die retikulêre vesels af deur die kapillêre wande dring. 

Die bloed sirkuleer deur die milt via takke van die arteria lienalis (miltarterie). Hierdie takke dring die milt by die hilus binne en hulle bereik die parenchiem van die milt deur die trabekulêre arterieë. Binne die milt verlaat die arterieë die trabekula en staan dan bekend as die sentrale arteriole. Die sentrale arteriole word omring deur die limfnodules van die wit pulpa. Die sentrale arteriole gee oorsprong aan bale klein vertakkings wat die rooi pulpa binnedring. 

Die vertakkings verdeel vervolgens weer in artenële kapillêre. Die kapillêre vate kan volgens twee teorieë een van die volgende roetes volg: Dit kan direk in die rooi pulpa open die bloed dan geleidelik. Deur die pulpa filtreer, waarna dit uiteindelik in die veneuse sinusse beland, of dit kan direk in die veneuse sinusse van die rooi pulpa open en gevolglik vinnig na die trabekulêre venas terugsirkuleer. 

Die eerste roete kom neer op die sogenaamde oop of stadige roete terwyl die tweede roete ooreenstem net die sogenaamde toe of vinnige sirkulasie. Uit die milt dreineer die bloed via die trabekulêre venas terug na die vena lienalis. Hierdie sirkulasie stel die milt in staat om doeltreffend as filter van bloed te funksioneer. Afgesien van die reeds genoemde arterieë en venas kan die senuwees en limfvate die milt ook by die hilus binnegaan.

Die bou van die milt is taamlik ingewikkeld. Diebloedryke, ovaalvormige orgaan bestaan uit 'n buitenste kapsel van bindweefsel en onwillekeurige spierweefsel, waarvandaan uitgroeisels ("trabeculae") na die binnekant van die klier strek om 'n raamwerk te vorm. In die ruimtes tussen hierdie raamwerk word die murg ("pulpa") aangetref. In hierdie murg word onder meer rooi- en witbloedselle aangetref in hul verskillende stadiums van ontwikkeling. Fagositiese selle wat in staat is om sekere siektekieme te vernietig, kom ook voor. Klein groepies limfweefsel, die follikels van Malphigi, is oral in die murgweefsel versprei. 

Die milt kan beskou word as 'n bloedontbindende ("hemolitiese)" sowel as 'n bloedvormende ("hemopoëtiese") orgaan. (Grieks: "haema", bloed; "luein", om te vernietig of verswelg; "poiein", om te vervaardig) Milt het 'n uitwerking het op die groei van 'n liggaam. 

As die milt verwyder word, kan ander organe van die liggaam die funksies oorneem. Die belangrikste funksies van die milt by die mens is om ou en verslete rooi bloedselle te vernietig. Tydens die vernietigingsproses word die yster uit die rooi selle se hemoglobien verwyder en word dit in die milt opgeberg. Die hoeveelheid yster wat nie as reserwe in die milt geberg word nie word na die beenmurg vervoer vir  die produsering van nuwe rooi bloedselle. 

Die opberging van yster in die milt is noodsaaklik, aangesien ‘n normale dieet relatief min yster bevat. Wat die vorming van bloedselle betref, produseer die milt tydens die eerste ses maande van embrionale ontwikkeling al die bloedseltipes. Van die sesde maand van embrionale ontwikkeling af raak die funksie beperk tot die produsering van Iimfosiete en monosiete (tipes wit bloedselle). Afgesien van hierdie bloedselvormende funksie van die milt waardeur die bloedselle aangevul word, verrig die milt ook ŉ liggaamsbeskermende funksie. 

Hierdie beskermingsfunksie vind op 2 maniere plaas: in die eerste plek fagositeer ("eet") die retikuloendoteliale selle die mikroörganismes en ander vreemde selle en partikels (byvoorbeeld afvalprodukte en bakterieë), en tweedens het die milt se limfosiete fagosiete en plasmaselle deel aan die produksie van teenliggaampies wat teen liggaamsvreemde stowwe optree. By sommige diere, soos die hond en die skaap, dien die milt ook as bloedreservoir. 

Tydens noodtoestande soos ernstige bloeding of uitputtende fisieke inspanning, trek die gladdespier van die milt saam en die bloed word in die algemene sirkulasie ingedwing. Hierdeur word die sirkulerende bloedvolume se suurstofdraende vermoë aangevul. Hoewel hierdie funksie ook by die mens voorkom, is dit van veel minder belang. Die akute steekpyn in die sy (sogenaamde miltsteek) wat dikwels tydens inspannende oefening soos draf ondervind word, word nie aan die sametrekking van die milt toegeskryf nie, maar is waarskynlik te wyte aan gasse wat in die boog van die kolon vergader.

Ondanks die stewige kapsel wat die milt omring en sy beskermde ligging, kan die milt tydens byvoorbeeld 'n motorongeluk skeur (miltruptuur). Die skielike drukking op die milt kan ŉ direkte skeuring van die kapsel veroorsaak of kan die miltweefsel onder die kapsel sodanig beskadig dat subkapsulêre bloeding plaasvind. Weens die inwendige bloeding kan die drukking van binne ŉ skeuring van die kapsel veroorsaak. Albei hierdie toestande het ernstige inwendige bloeding tot gevolg, wat noodlottig kan wees indien daar nie betyds deur middel van 'n operasie chirurgies ingegryp word nie. 

Tydens siektetoestande soos onder meer longontsteking, tifuskoors en difterie, kan die milt ontsteek raak. So 'n toestand staan dan bekend as akute splenitis. Verskeie toestande laat die milt vergroot (splenomegalie), onder meer geelsug, infeksie, malariabesmetting, hemolitiese anemie en sekere lewersiektes, wat die druk in die venas van die milt verhoog. Die vergroting van die milt kan egter ook 'n aangebore afwyking wees.

Ongeag die oorsaak kan ŉ vergrote milt aanleiding gee tot ŉ oormatige funksionering wat bekend staan as 'n toestand van hipersplenisme. Die oorsaak van hipersplenisme is dikwels nie bekend nie. Die gevolge van hierdie toestand is die oormatige afbraak van bloedselle, wat aanleiding gee tot 'n toestand van anemie (bloedarmoede); 'n tekort aan wit bloedselle (leukopenie), wat die vatbaarheid vir infeksies verhoog, en dit kan bloeding bevorder weens ŉ tekort aan bloedplaatjies. 

Hierdie toestande kan tegelykertyd voorkom. Splenektomie (verwydering van die milt) tydens enige van bogenoemde toestande lei tot die opheffing van die betrokke toestand. Die terapeutiese verwydering van die milt word onder meer ook gedoen as die milt geskeur het of as die milt hiperfunksioneer, neutropenie of trombositopenie veroorsaak of wanneer die milt sodanig vergroot is dat dit druk veroorsaak. Die verwydering van die milt het min nadelige gevolge. 

By volwassenes het dit slegs 'n tydelike verhoging van bloedselle in die kardiovaskulêre stelsel tot gevolg. In gevalle waar die milt by babas of in die vroeë jeugjare verwyder word, kan daar 'n verhoogde vatbaarheid van infeksies intree. Na die verwydering van die milt word die funksies daarvan grotendeels oorgeneem deur selle van ander organe, byvoorbeeld die beenmurg, die lewer en die limfkliere. Die afsluiting van die miltarterie of enige van sy vertakkings lei tot miltinfarksie. Indien sodanige afsluiting nie uitermate groot is nie, kan dit selde waargeneem word.



</doc>
<doc id="93622" url="https://af.wikipedia.org/wiki?curid=93622" title="Klas 26-stoomlokomotief">
Klas 26-stoomlokomotief

Die Klas 26 is 'n tipe stoomlokomotief wat deur die Suid-Afrikaanse Spoorweë herbou en gebruik is op hooflyne. 


</doc>
<doc id="93623" url="https://af.wikipedia.org/wiki?curid=93623" title="Soekot">
Soekot

Soekot (Hebreeus: סוכות of סֻכּוֹת, meervoud van "Soeka", "Loofhut"; Jiddisj: "Sukkes" of "Sikkes"; letterlik: Loofhuttefees), of die Fees van Insameling (חג האסיף, "Chag Ha'asif"), is 'n Joodse fees van sewe dae wat jaarliks op 15 Tisjrie gevier word. Volgens die Gregoriaanse kalender val dit tussen laat September en laat Oktober. Die fees herdenk die 40-jarige swerftogte van die Israeliete (die voorouers van die Jode) in die Sinaiwoestyn, waartydens hulle in hutte en tente gebly het. Hierdie rondswerf het na die uittog uit Egipte (wat met Pesach gevier word) plaasgevind. Na die 40-jarige tydperk het hulle in die beloofde land ingetrek. Soekot begin op 15 Tisjrie, vyf dae ná Jom Kippoer, en duur tot 21 Tisjrie, volgens die Joodse kalender. Saam met Pesach en Sjawoe'ot is Soekot een van die drie tradisionele Bedevaartsfeeste (שלוש רגלים, "sjalosj reghalim"). Tydens die bestaan van die Tweede Tempel het die Jode na Jerusalem getrek om daar offers te bring.

Die voorskrifte vir Soekot is in Wajikra/Levitikus 23,42-43 gedokumenteer:
Die fees word verskeie kere in die Tora genoem en is nes die twee ander Joodse Bedevaartsfeeste Pesach en Sjawoe'ot van landbou- en waarskynlik Kanaänitiese oorsprong en deel met hulle 'n dubbele historiese en landboukarakter. Die fees het reeds in antieke tye deur die eeue heen verder ontwikkel, soos uit Bybelse en na-Bybelse tekste blyk. In Sjemot/Eksodus word dit die "fees van die insameling" (Sjemot/Eksodus 23,16-19 en 34,22) genoem en later in die Wajikra/Levitikus "huttefees" ("Chag haSoekot", Wajikra/Levitikus 23,34) met 'n tydperk van sewe dae: "Jy moet die huttefees sewe dae lank vier nadat jy jou oes van die dorsvloer en die parskuip af ingery het." (Dwarim/Deuteronomium 16,13) Met "loofhutte" word dalk in hierdie samehang die skaduryke skuilings in die velde bedoel (Jona 4,5), soos hulle vandag nog in die Midde-Ooste tydens die oes gebruik word. Eers ná die Babiloniese ballingskap is die datum op die 15de dag van die sewende maand bepaal en het Soekot 'n historiese fees geword, wat die woestynmigrasie na die uittog uit Egipte herdenk en die lewe in loofhutte gedurende die feestyd voorskryf (Wajikra/Levitikus 23,33-43). Volgens die oorlewering het koning Salomo die Eerste Tempel in Jerusalem op Soekot ingewy (1 Konings 8,2), en in die Messiaanse tyd word volgens die profeet Sagaria (Sagaria 14,16-19) Soekot 'n universele, met reën geassosieerde fees wees, waartydens al die omliggende nasies pelgrimstogte na Jerusalem sal onderneem.

In die Misjnatraktat Soeka word die seremonies tydens die bestaan van die Tweede Tempel genoem, veral die waterseremonie wat nes die optogte met vrugte en boom- en palmtakke, die "vier soorte" (Hebreeus: אַרְבָּעָה מִינִים, "Arba'a minim"), waartydens psalms gesing is, met reën geassosieer word. In die Evangelie volgens Johannes roep Jesus op die laaste dag van die Loofhuttefees almal wat dors het na hom toe (Joh 7,37), wat in verband met die waterseremonie geïnterpreteer word wat in daardie stadium van die eerste tot die laaste dag van die fees gebruik is. Die historikus Flavius Josephus beskryf die fees as 'n agtdaagse feesviering waartydens hulle in hutte woon en in die tempel offers bring, Philo van Alexandrië beskryf dit as 'n oesdankfees van sewe dae waarby 'n agtste dag as kroning bygevoeg word, as 'n teken van gelykheid en geregtigheid.

Na die verwoesting van die tempel het die volgende oorgebly: die sewedaagse fees van Soekot, die atséret op die agtste dag, die soeka, die Hallel-gebed en die versoek om reën op die agtste dag, asook die "arba'a minim". Laasgenoemde is bekend as die "vier soorte": etrogh (אֶתְרוֹג; 'n soort sitrusvrug), loelaw (לולב; 'n palmtak), hadasim (הדסים; drie mirttakke) en arawot (ערבות; twee wilgertakke).

Die eerste dag is volgens die Joodse kalender op 15 Tisjrie, die werklike viering begin egter altyd met sonsondergang op die vooraand (omdat 'n dag met sononder begin). Aangesien maande in die Joodse kalender altyd na die maan bereken word, wissel die datum van hierdie dag volgens die Gregoriaanse kalender. Die laaste dag van Soekot is bekend as Hosjana Rabba (הושענא רבה) wat "groot smeking" beteken. Op die volgende dag sluit Sjmini Atséret (שְּׁמִינִי עֲצֶרֶת, "agtste [dag] van die vergadering") en Simgat Tora (שִׂמְחַת תּוֹרָה, "Toravreugde") aan. In Israel word albei feeste op 22 Tisjrie gevier, terwyl in die Joodse diaspora Sjmini Atséret op 22 Tisjrie en Simgat Tora op 23 Tisjrie gehou word.





</doc>
<doc id="93628" url="https://af.wikipedia.org/wiki?curid=93628" title="HFC EDO">
HFC EDO

HFC EDO is 'n Nederlandse amateursokkerspan in Haarlem wat in die Sondag Topklasse speel. Die span se tuisveld is die Noordersportpark, wat net 100 meter van die Haarlem Stadion geleë is. Tussen 1954 en 1971 het die klub professionele sokker gespeel, en het in die seisoen van 1959/60 die kampioenskap in die Tweede divisie gewen. Die span het sterk mededinging met hulle stadsgenoot Koninklijke HFC, wat ook in die Topklasse speel.




</doc>
<doc id="93629" url="https://af.wikipedia.org/wiki?curid=93629" title="Robert Loftus Owen Versfeld">
Robert Loftus Owen Versfeld

Robert Loftus Owen Versfeld (1862 - 4 Mei 1932) was 'n rugbyspeler, prokureur en administrateur. Die stadium Loftus Versfeld is na hom vernoem. Hy is in Kaapstad gebore en ontvang opleiding aan die "Green Point Grammer School". Hy bekwaam hom as 'n prokureur en praktiseer te Uitenhage (in die huidige Oos-Kaap). In 1890 verhuis hy na Pretoria en speel rugby vir Hamiltons en Transvaal. Hy bly 'n prominente speler van die spel tot sy uittrede in 1897. Daarna het hy 'n prominente rol in die administrasie van die spel gespeel.




</doc>
<doc id="93630" url="https://af.wikipedia.org/wiki?curid=93630" title="Flank">
Flank

'n Flank kan na een van die volgende verwys:



</doc>
<doc id="93632" url="https://af.wikipedia.org/wiki?curid=93632" title="Hoërskool Montana">
Hoërskool Montana

Hoërskool Montana is 'n sekondêre skool op die hoek van Dr Swanepoel- en Sesdeweg in Montana, Pretoria met Afrikaans as die primêre onderrigtaal.

Hoërskool Montana is amptelik op 7 Januarie 1981 in 'n halfvoltooide gimnastieksaal, met 285 leerders en 16 personeellede, geopen. Mnr. HMG Davin is as waarnemende hoof aangestel en moes voorlopig sy intrek in die ou Raadsaal op die Kerkplein neem. Die skoolgebou is op 24 April van dieselfde jaar voltooi. Mnr. J L Schoeman is in 1982 as die eerste permanente hoof van die skool aangestel.



</doc>
<doc id="93633" url="https://af.wikipedia.org/wiki?curid=93633" title="George Meiring">
George Meiring

Generaal Georg Meiring (18 Oktober 1939 - ) was 'n Suid-Afrikaanse militêre bevelvoerder van Ladybrand. Na die verkryging van 'n MSc-graad in fisika aan die Universiteit van die Oranje-Vrystaat, het hy in 1963 as 'n seinbeampte by die Suid-Afrikaanse Leër aangesluit. In 1974 is hy as die direkteur van die sein-afdeling (DSigs) van die Suid-Afrikaanse Leër aangestel.

Hy het van 1982 tot 1983 as adjunk-hoof van die leër gedien en van 1983 tot 1987 as die hoof van die Suidwes-Afrika Gebiedsmag. Hy was later die hoof van die Verre Noord Bevel, weer adjunk-hoof van die leër, hoof van die leër van 1990 tot 1993, die laaste hoof van die Suid-Afrikaanse Weermag van 1993 tot 1994, en die eerste hoof van die Suid-Afrikaanse Nasionale Weermag van 1994 tot 1998.

Meiring ontvang in 1998 die Suid-Afrikaanse Orde van die Ster (goud). Hy het ook die orde van ""Cloud and Banner"" 4de klas van Taiwan ontvang.

Op 5 Februarie 1998 oorhandig Meiring in sy kapasiteit as hoof van Militêre Inligting 'n verslag aan president Nelson Mandela oor 'n organisasie genaamd die ""Front African People's Liberation Army"". Hierdie verslag impliseer verskeie van die hooggeplaastes in die regering van sameswering tot 'n staatsgreep. Volgens die verslag sou die president en regters vermoor word, waarna die Parlement en uitsaaistasies beset sou word en verdere chaos gesaai sou word. Later, nadat dit ondersoek is, blyk dit dat die verslag foutief was of moontlik toegesmeer is.


</doc>
<doc id="93634" url="https://af.wikipedia.org/wiki?curid=93634" title="Bolus Herbarium">
Bolus Herbarium

Die Bolus Herbarium is 'n herbarium by die Universiteit van Kaapstad wat uit 350 000 plantspesies bestaan.

Dr. Harry Bolus, (1834–1911), 'n ryk Kaapstadse sakeman, het sy versameling in 1865 in Graaff-Reinet begin en is nou die oudste funksionerende herbarium in die land. Na sy dood het die Suid-Afrikaanse Kollege (sedert 2 April 1918 die Universiteit van Kaapstad) sy herbarium, 'n biblioteek bestaande uit duur, unieke en vroeë boeke oor die botanie en 'n aansienlike bedrag geld vir die onderhoud en die uitbou van die versameling geërf. In 1924 is 'n spesiale gebou in Kirstenbosch vir die herbarium gebou, maar dit het naderhand nie geskik geblyk nie. Daarom is die herbarium in 1938 na die kampus verskuif. Dr. Lulu Bolus, Harry se niggie, was tot met haar dood in 1970 ook aan die herbarium verbonde.

Navorsing en onderrig in botanie en ekologie by die herbarium dek 'n wye veld. Dit fokus op aspekte van die Kaapse flora soos taksonomie, inheemse plante, biogeografie en sistematiek en evolusie. Wetenskaplikes van oor die hele wêreld gebruik hierdie herbarium vir hul navorsing.

Onder die verskeie besondere versamelings plante in die herbarium is die bekendste dr. Harry Bolus se orgideë en erikas, dr. H.M.L. (Lulu) Bolus se mesembryanthemae, dr. Ave Duthie se swamme en Henri Georges Fourcade se blomplante uit die streek van Humansdorp tot George.

Verskeie plantkundiges het hul versamelings flora en boeke aan die Bolus Herbarium bemaak. Onder hulle is dr. C. Louis Leipoldt in 1946, H.G. Fourcade in 1948 en genl. J.C. Smuts in 1950.

Tussen 1915 en 1928 is 4 dele van die "Annals of the Bolus Herbarium" gepubliseer. Later het die "Contributions from the Bolus Herbarium" verskyn.




</doc>
<doc id="93635" url="https://af.wikipedia.org/wiki?curid=93635" title="Phyllis Spira">
Phyllis Spira

Phyllis Bernice Spira (18 Oktober 1943 – 11 Maart 2008) was 'n Suid-Afrikaanse balletdanser wat in 1984 as 'n "prima ballerina assoluta" bekroon is. Sy was die dogter van Lazar en Fanny Pauline (née Rosen) Spira. Sy is dikwels deur haar tydgenote en kritici met die beroemde danser Alicia Markova vergelyk. Ninette de Valois het haar "'n baba Markova" genoem, terwyl die redakteur van "Dance & Dancers", Peter Williams, gesê het dat "Spira ongewoon baie soos Markova lyk, met 'n geurtjie van Fonteyn, maar met 'n benadering van haar eie."

Phyllis Spira is op 21 Desember 1986 in Kaapstad met Philip Boyd getroud. Die huwelik was kinderloos. 

Na 'n voetbesering in Augustus 2007 het sy 'n reeks operasies aan beide haar bene ondergaan. As gevolg van komplikasies het sy 'n verdere operasie ondergaan, wat sy nie oorleef het nie. Sy is op Dinsdag, 11 Maart 2008 op die ouderdom van 64 by die Kingsbury-hospitaal in Kaapstad oorlede.


</doc>
<doc id="93638" url="https://af.wikipedia.org/wiki?curid=93638" title="Sydney Charles Buxton, 1ste Graaf Buxton">
Sydney Charles Buxton, 1ste Graaf Buxton

Lord Sydney Charles Buxton (1853 - 1934) was die Tweede Goewerneur-generaal van Suid-Afrika. Hy is in Engeland gebore en sy pa is Charles Buxton, 'n Britse parlementslid. Hy word in 1885 'n lid van die parlement, van 1892 tot 1895 was hy onder-minister van kolonies en van 1905 tot 1910 was hy Posmeester-generaal. In 1914 word hy Goewerneur-generaal van die Unie van Suid-Afrika. Hy word ook Hoë Kommissaires vir Suid-Afrika. Hy kry te doen met die moeilike tydperk van die Eerste Wêreldoorlog en die 1914-Rebellie. Hy ontvang onder andere 'n deputasie Afrikanervroue wat om begenadiging vra vir rebelleleiers. Hy keer in 1920 terug na Engeland.



</doc>
<doc id="93639" url="https://af.wikipedia.org/wiki?curid=93639" title="Prins Arthur van Connaught">
Prins Arthur van Connaught

Prins Arthur van Connaught (1883 - 1938) was die derde Goewerneur-generaal van Suid-Afrika. Hy is gebore in Windsor, Engeland en is die seun van die Hertog van Connaught. Hy was die Goewerneur-generaal en Hoë Kommissaris van 1920 tot 1924.



</doc>
<doc id="93640" url="https://af.wikipedia.org/wiki?curid=93640" title="Herbert John Gladstone">
Herbert John Gladstone

Lord Herbert John Gladstone (1854 - 1930) was die eerste Goewerneur-generaal van Suid-Afrika. Hy is in Engeland gebore en is die seun van die Britse Premier, W.E. Gladstone. Hy ontvang opleiding aan Eton-kollege en Universiteit van Oxford. Hy was eers die private sekretaris vir sy vader en in 1880 word hy verkies tot die Parlement. Eers was hy die minister van Binnelandse Sake van 1905 - 1910 en toe word hy aangestel as Goewerneur-generaal van die Unie van Suid-Afrika. Hy keer in 1914 terug na Engeland.


Gladstone was, volgens skrywe van Emily Hobhouse aan genl. Smuts, na die mening van van Lord Courtney nie 'n goeie aanstelling vir die Unie nie. Hobhouse skryf in 'n naskrif soos volg: “Alas it is true about Gladstone being your new Governor-General – a very bad appointment, thinks Lord Courtney.”


</doc>
<doc id="93641" url="https://af.wikipedia.org/wiki?curid=93641" title="Galilea">
Galilea

Galilea (Hebreeus: ‏הגליל, "haGalil", wat 'n afkorting is vir "galil ha-gojiem", "distrik van heidene"; Grieks: "Γαλιλαία", "Galilaía"; Latyn: "Galileia") is 'n uitgestrekte landstreek in die noorde van Israel. Dit is onder meer bekend as die gebied waar Jesus opgegroei en gepreek het, en word op 'n paar plekke in die Nuwe Testament vermeld.

Die streek word algemeen in twee opgedeel: Hoog-Galilea in die noorde en Laag-Galilea in die suide. Hoog en laag dui op die topografiese hoogte. Tussen hierdie twee streke loop die Bet Netofa-vallei. Die ooste van Hoog-Galilea word ook die "vinger van Galilea" genoem.

Die belangrikste stede in Galilea is Nasaret, Tiberias en Safed. Die stad Haifa, hoewel buite Galilea geleë, is 'n belangrike dienstesentrum en groter as enige ander stad in Galilea. Ander stede in Galilea is Kirjat Sjmona, Karmiël en Sachnin en aan die rand van Galilea, Nahariya, Akko (weste), Afula en Bet Shean (suide).

Galilea is 'n trekpleister vir Israelse en internasionale toeriste. Enkele van die hoogtepunte is die Meer van Tiberias (ook bekend as die "See van Galilea"), die ou stad van Safed, die graf van Maimonides in Tiberias, vestings van kruisvaarders in Akko en Bet Shean, Nasaret, Kapernaüm en die Taborberg, die Tefen-beeldetuin, berge, uitgestrekte bosse en natuurreservate, en kleiner dorpe waar mens goedkoop kamers kan huur.


</doc>
<doc id="93642" url="https://af.wikipedia.org/wiki?curid=93642" title="Klas 25NC-stoomlokomotief">
Klas 25NC-stoomlokomotief

Die Suid-Afrikaanse Klas 25NC 4-8-4 van 1953 is 'n Suid-Afrikaanse stoomlokomotief van die Suid-Afrikaanse Spoorweë era.

Tussen 1953 en 1955 het die Suid-Afrikaanse Spoorweë vyftig Klas 25NC stoomlokomotiewe met 'n 4-8-4 "Northern"-tipe wieluitleg in diens geplaas. Die Klas 25NC is die nie-kondenseerweergawe van die Klas 25 kondenseerlokomotief, waarvan negentig in diens geplaas is gedurende dieselfde tyd. Tussen 1973 en 1980 is almal, behalwe drie, van die negentig Klas 25-kondenseerlokomotiewe omgeskakel na nie-kondenseerlokomotiewe en ook geklassifiseer as Klas 25NC.

As gevolg van die baie en moeilike instandhoudingsvereistes van die kondenseerders was al die Klas 25-lokomotiewe behalwe drie se kondenseerders verwyder. Hulle is hergeklassifiseer as Klas 25NC. Daar is 'n watertenk in die plek van die kondenseerder op die kolewa gebou. Terselfdertyd is nog 50 Klas 25NC-lokomotiewe bestel by "North British Locomotive Company" en 39 by "Henschel".


</doc>
<doc id="93643" url="https://af.wikipedia.org/wiki?curid=93643" title="Meer van Tiberias">
Meer van Tiberias

Die Meer van Tiberias (Hebreeus: יָם כִּנֶּרֶת, Arabies: بحيرة طبريا), algemeen bekend as die See van Galilea, is 'n meer in Galilea, Israel. Die meer is na Tiberias, die grootste stad aan die meer vernoem. Dit het 'n oppervlakte van 165 km² en 'n maksimum diepte van 46 meter. Die watervlak is 209 meters onder seevlak, wat dit die laagste varswatermeer en die tweede laagste meer ter wêreld maak.

Die meer is die belangrikste reservoir van soetwater in Israel. Dit word vanuit Noord-Israel en Suid-Libanon gevoed. Die Jordaanrivier vloei van noord na suid deur die meer, waarna die water na die Dooie See, die laagste meer ter wêreld vloei.

Mens kan 'n boottog oor die meer onderneem, met 'n mooi uitsig oor die water en die Golanhoogtes in die agtergrond. Rondom die meer is strande en verskeie toeristiese trekpleisters.

Van Jesus se optredes speel op en om die meer af. Jesus het 'n tydlank in Kapernaüm aan die meer gewoon. 'n Aantal bekende Bybelverhale, soos die "wonderbare spysiging", en Jesus se wandeling op water, speel hier af.


</doc>
<doc id="93645" url="https://af.wikipedia.org/wiki?curid=93645" title="Kapernaüm">
Kapernaüm

Kapernaüm (Hebreeus: כפר נחום - Kefar Nachum, "dorp van Nahum") was 'n vissersdorpie aan die noordelike oewer van die Meer van Tiberias (See van Galilea). Die nedersetting is tussen 150 v.C. en ongeveer 750 n.C. bewoon. Dit het 'n bevolking van ongeveer 1 500 mense gehad.

Argeologiese opgrawings het getoon dat twee ou sinagoges hier gebou is, die een oor die ander. 'n Kerk naby Kapernaüm word as die huis van Petrus aangedui.

Kapernaüm word in die Nuwe Testament vermeld as die woonplek van Jesus en verskeie van sy dissipels: die broers Simon Petrus en Andreas, die broers Jakobus en Johannes en verder Matteus die tollenaar van die gelyknamige evangelie.


</doc>
<doc id="93647" url="https://af.wikipedia.org/wiki?curid=93647" title="Transistorradio">
Transistorradio

'n Transistorradio is 'n radio-ontvanger wat transistors gebruik om die klank te versterk. Transistorradio's kan klein en goedkoop wees, en gebruik baie min elektrisiteit. Sommige kan die swakker radioseine wat nie deur radio's met vakuumbuise opgevang kan word nie opvang.

Die eerste transistorradio is op 18 Oktober 1954 deur Texas Instruments bekendgestel. Draagbare transistorradio's is vanaf die laat 1950's op groot skaal verkoop. Radio's met vakuumbuise het daarna skaars en onbekombaar geword.

Vir baie mense is 'n transistorradio sinoniem met 'n draagbare radio wat batterye gebruik. Dit is egter nie meer waar nie. Bykans alle radio's werk tans met transistors.

Na die uitvinding van die transistor in 1947 kon duur buise met transistors vervang word, wat dit moontlik gemaak het om ligte en goedkoop radio's te vervaardig. Omdat dit boonop so min elektrisiteit benodig, kon dit met batterye aangedryf word. Die beskikbaarheid en draagbaarheid van transistorradio's het 'n revolusie in die musiekbedryf begin. Mense kon meer gereeld na musiek luister en dit nou orals saam met hulle neem. Dit gee aanleiding tot die opkoms van populêre musiek, wat saam met die ontwikkeling van die draagbare radio val.


</doc>
<doc id="93649" url="https://af.wikipedia.org/wiki?curid=93649" title="Rhodesgras">
Rhodesgras

Rhodesgras ("Chloris gayana") is 'n grasspesie uit die Serengeti-gebied wat in die 19de eeu deur Franse Morawiese sendelinge na die distrik van Queenstown ingevoer is. Dit is later deur Cecil John Rhodes gekweek by Groote Schuur. Dit is 'n sagte blaarryke, meerjarige rankende somersgras wat tot 2 meter hoog kan groei. Die soetgras se saad is milddadig en dit kan ook deur aktief groeiende bogrondse lopers versprei. Dit is 'n waardevolle oorjarige gras vir hooi en somerweiding waar dit genoeg reën. Dit was egter onsuksesvol in Zimbabwe en ander gebiede wat hoog geleë is

Die beweidingskapasiteit is goed:


</doc>
<doc id="93650" url="https://af.wikipedia.org/wiki?curid=93650" title="Texas Instruments">
Texas Instruments

Texas Instruments (TI) is 'n Amerikaanse produsent van halfgeleiers en rekenaartegnologie. Die maatskappy se hoofkantoor is in Dallas, Texas in die Verenigde State van Amerika geleë. Hulle is die grootste vervaardiger van mikroskyfies vir selfone ter wêreld (2005).

Op 6 Desember 1941 neem Cecil H. Green, J. Erik Jonsson, Eugene McDermott en Patrick E. Haggerty die maatskappy "Geophysical Service Incorporated" oor. Hulle het tydens die Tweede Wêreldoorlog produkte onder dié naam aan die Amerikaanse weermag gelewer. Vanaf 1951 verskaf die maatskappy nie meer produkte aan die Amerikaanse weermag nie en is die maatskappy se naam na Texas Instruments verander.

Texas Instruments het 'n belangrike rol in die ontwikkeling van die persoonlike rekenaar en die sakrekenaar gespeel. Navorser Jack Kilby ontwikkel in 1958 die geïntegreerde stroombaan, die mikroskyfie. Die het 'n nuwe wêreld van sakrekenaars en rekenmasjiene ontsluit.

Texas Instruments vervaardig allerlei tipes elektronika, insluitend sakrekenaars, mikroskyfies vir selfone, modems en digitale kameras. Die maatskappy het ook tot 1997 rekenaars gemaak. Die rekernaarafdeling is egter in 1997 deur Acer oorgeneem. Hulle fokus sedertdien op verwerkers vir veral selfone en later ook vir tablette.




</doc>
<doc id="93654" url="https://af.wikipedia.org/wiki?curid=93654" title="Proto-Evangelie van Jakobus">
Proto-Evangelie van Jakobus

Die Proto-Evangelie van Jakobus is 'n Nuwe Testamentiese Apokriewe skrif. Die naam "Proto-Evangelie" beteken letterlik "Voor-Evangelie". Hierdie Evangelie het die naam gekry omrede dit van 'n aantal gebeure vertel wat plaasgevind het vóór die gebeure waarvan ons in die vier Evangelies lees. In die laaste hoofstuk word vertel dat die boek geskryf is deur Jacobus, Jesus se broer. Dit is egter nie waar nie en die skrywer is onbekend. Hy het die naam van Jakobus gebruik omdat Jakobus gesag in die vroeë kerk gehad het. Die boek staan ook bekend as die "Die geboorte van Maria", "Die openbaring van Jakobus" of net as "Die boek van Jakobus". Daar word vermoed dat die boek tussen 150 en 200 n.C. geskryf is. Daar is onsekerheid oor presies waar die boek geskryf is. Dit is oorspronklik in Grieks geskryf maar later in ander tale soos Latyn, Etiopes en Siries vertaal. 

Die boek handel meestal oor Maria, onder andere haar ryk ouers, haar geboorte, haar tyd in die tempel tot by die geboorte van Jesus. Teen 500 n.C. was die boek verwerp en het nie meer deel van die Bybel gevorm nie. 



</doc>
<doc id="93655" url="https://af.wikipedia.org/wiki?curid=93655" title="Kindheidsevangelie van Tomas">
Kindheidsevangelie van Tomas

Die Kindheidsevangelie van Tomas is 'n Nuwe Testamentiese Apokriewe skrif en handel oor goed wat Jesus in sy kinderjare gedoen en gesê het; vanaf sy vyfde tot sy twaalfde jaar. Die skrywer van die boek is onbekend en daar word vermoed dat die boek tussen 150 en 175 n.C. geskryf is. Dit was oorspronklik in Grieks geskryf maar later na dertien ander tale vertaal. 




</doc>
<doc id="93656" url="https://af.wikipedia.org/wiki?curid=93656" title="Chloris (plant)">
Chloris (plant)

Chloris is 'n genus van grasse wat algemeen ​​as windmeul- of vingergras bekend staan.

Dié grasse word wêreldwyd aangetref, maar kom veral in die tropiese en subtropiese streke, en meer dikwels in die Suidelike Halfrond voor. Die morfologie van hierdie grasse wissel, maar oor die algemeen is die plante minder as 'n half meter hoog en hulle bloeiwyses is soos sambrele gevorm, met 'n paar pluime wat rye stekeltjies dra. Die genus is vernoem na Chloris van die Griekse mitologie, 'n figuur wat met blomme en lente geassosieer word.

Spesies sluit in:



</doc>
<doc id="93662" url="https://af.wikipedia.org/wiki?curid=93662" title="Dorothy Fischer">
Dorothy Fischer

Dorothy Fischer (1929 - 19 Oktober 1981) was die eerste Suid-Afrikaanse vrou wat 'n hartoorplanting ontvang het. Dr. Christiaan Barnard en sy span het op 17 April 1969 dié oorplanting op Fischer gedoen. Fischer was 40 jaar oud en dit was die vyfde hartoorplanting wat hy en sy span uitgevoer het.

Fischer is op 19 Oktober 1981, twaalf jaar na die operasie, as gevolg van kroniese verwerping oorlede. Op daai stadium was sy die pasiënt wat die langste met 'n nuwe hart oorleef het. Barnard het gesê dat sy 'n lewende bewys is dat hartoorplantings, ten spyte van die liggaam se verwerping van vreemde weefsel, wel werk.

Navorsers het eers teen die middel 1980's medikasie (siklosporien) ontwikkel om verwerping teen te werk.



</doc>
<doc id="93663" url="https://af.wikipedia.org/wiki?curid=93663" title="Rathenow">
Rathenow

Rathenow [ˈʁaːtənoː] is 'n stad in die Duitse deelstaat Brandenburg en die administratiewe setel van die distrik Havelland met 'n bevolking van sowat 24 000. Dit is sowat 70 kilometer wes van Berlyn aan die Havelrivier geleë.

Rathenow, wat reeds in 1295 stadstatus verwerf het, het in die DDR-tydperk tussen 1949 en 1990 met sy optiese bedryf 'n belangrike rol op Oosblok-markte gespeel. Die plaaslike staatsonderneming "VEB Rathenower Optische Werke (ROW)" was destyds die leidende verskaffer van brille en ander optiese produkte op Oos-Europese markte. Met die verval van die Sowjetunie en die ineenstorting van Oosblok-ekonomieë ná 1989 het die onderneming skielik die grootste deel van sy afsetgebiede verloor. Sedert 13 Mei 2013 dra Rathenow die amptelike bynaam "Stadt der Optik".

Koördinate:


</doc>
<doc id="93664" url="https://af.wikipedia.org/wiki?curid=93664" title="202 v.C.">
202 v.C.



</doc>
<doc id="93666" url="https://af.wikipedia.org/wiki?curid=93666" title="Lynch">
Lynch

'n Lynch is 'n ekstra-wetlike verhoor en straf deur 'n informele groep. Dit word gewoonlik in informele openbare teregstellings deur bendes gebruik, dikwels deur mense op te hang, ten einde 'n beweerde oortreder te straf of 'n minderheidsgroep te intimideer.


</doc>
<doc id="93667" url="https://af.wikipedia.org/wiki?curid=93667" title="Evangelie van Nikodemus">
Evangelie van Nikodemus

Die Evangelie van Nikodemus is 'n Nuwe Testamentiese Apokriewe skrif en bestaan uit twee dele: "Die Handelinge van Pilatus" en "Christus se besoek aan die doderyk". Die twee dele het onafhanklik van mekaar ontstaan en is later bymekaar geplaas om een boek te vorm. Die eerste deel van die Evangelie begin met 'n voorwoord deur iemand met die naam van Ananias. Hy maak die stelling dat hy die oorspronklike Hebreeuse rekords ten op sigte van Jesus se dood wat deur Nikodemus geskryf is, in die hande gekry en dit in Grieks vertaal het. Dit is nie waar nie en die skrywers van beide die boeke is onbekend maar daar word aanvaar dat die eerste gedeelte voor die tweede gedeelte geskryf is. Daar word vermoed dat "Die Handelinge van Pilatus" tussen 300 en 350 n.C. en "Christus se besoek aan die doderyk" tussen 450 en 550 n.C. geskryf is. Eers het hierdie verhale 'n geweldige invloed in die latere kerkgeskiedenis gehad. Meer as 500 kopieë het daarvan behoue gebly in Grieks, Latyn, Siries, Aramees en Georgiaans. Die twee verhale in hierdie Evangelie het egter geen geskiedkundige waarde nie. 



</doc>
<doc id="93670" url="https://af.wikipedia.org/wiki?curid=93670" title="Presley Chweneyagae">
Presley Chweneyagae

Presley Chweneyagae (gebore 1984 in die Noordwesprovinsie, Suid-Afrika) is 'n Suid-Afrikaanse akteur. Hy is veral bekend vir die hoofrol van die film "Tsotsi", wat tydens die 78ste Oscar-toekenningsaand as die beste buitelandse rolprent bekroon is. Van sy ander bekende rolprente sluit in: "More Than Just a Game" (2007), "State of Violence" (2010) en "Mandela: Long Walk to Freedom" (2013). Sy ma, Agnes Keagile het hom na haar gunsteling sanger, Elvis Presley vernoem.



</doc>
<doc id="93673" url="https://af.wikipedia.org/wiki?curid=93673" title="Birmingham, Alabama">
Birmingham, Alabama

Birmingham [ˈbɜrmɪŋhæm] is 'n munisipale korporasie volgens die wet van die Amerikaanse deelstaat Alabama en ook sy grootste nedersetting met 'n bevolking van 212 237 volgens die sensus van 2010. Die stad dien as administratiewe setel van die distrik Jefferson County en is die sentrum van 'n metropolitaanse gebied waarna soms as Birmingham-Hoover verwys word, met 'n bevolking van 1 128 047. Sowat 'n vyfde van Alabama se totale bevolking is in dié metropolitaanse gebied, wat oor sewe "counties" of distrikte strek, saamgetrek.

Birmingham is 'n relatief jong stad wat in 1871 gedurende die heropboufase ná die Amerikaanse Burgeroorlog gestig is toe drie plattelandse nedersettings, waaronder Elyton, saamgesmelt is. Die stad het vinnige groei ervaar – 'n proses waartydens steeds meer aangrensende nedersetting by Birmingham ingesluit is. Die stad is vernoem na Birmingham in Engeland, tans die tweede grootste stad in die Verenigde Koninkryk en een van sy leidende nywerheidsentra.

Die naamkeuse weerspieël Birmingham se etniese samestelling en sy rol as een van die leidende nywerheidstede in die Amerikaanse Suide. Baie van die vroeë setlaars in die gebied was van Engelse afkoms. Birmingham verskil opmerklik van ander stede in die Amerikaanse Suide wat sy geografiese ligging betref. Dit het nie langs die oewer van 'n rivier gegroei soos byvoorbeeld Nashville langs die Cumberlandrivier nie, maar het op die hoogtepunt van die na-oorlogse modernisering en meganisering in die Suidstate langs 'n spoorweg ontstaan. Volgens sommige outeurs is Birmingham van begin af as 'n stad beplan waar vakbondlose swart bewoners uit plattelandse gebiede as goedkoop ongeskoolde mannekrag ingespan kon word om in die nuwe staalaanlegte te werk. Sodoende kon Birmingham 'n mededingende voordeel teenoor nywerheidstede in die Amerikaanse Midweste en Noordooste behaal.

Vanaf sy stigting tot die laat 1960's was Birmingham een van die leidende nywerheidsentra in die Amerikaanse Suide. Sy vinnige groei in die tydperk tussen 1881 en 1920 het aan Birmingham die byname "The Magic City" en "The Pittsburgh of the South" besorg. Net soos Pittsburgh het Birmingham se ekonomie op swaar nywerhede soos staal- en ystervervaardiging gesteun. Daarnaas het ook die spoorwegbedryf 'n belangrike rol in Birmingham gespeel waar sowel spore asook treinwaens vervaardig is. Die stad was, naas Atlanta, vanaf die 1860's een van twee spilpunte van die bedryf in die Amerikaanse Suide.

Terwyl die spoorbedryf en ander nywerhede steeds 'n beduidende rol speel, het die plaaslike ekonomie in die tweede helfte van die 20ste eeu sterk gediversifiseer. Ondernemings uit die bank-, telekommunikasie-, vervoer- en elektrisiteitsbedryf het hulle hier begin vestig, terwyl ook die onderwys-, mediese en versekeringsektor uitgebrei is. Intussen word Birmingham as een van die belangrikste sakesentra in die Suidoostelike Verenigde State geranglys. Die plaaslike bankbedryf is die vierde grootste in die Verenigde State ná New York, Charlotte en Chicago.

Birmingham se stadsuitleg is deur die spoorweg bepaal wat deur die middestad loop en die stad in twee helftes verdeel. Die sakesentrum is noord van die spoorweg geleë, terwyl die suidelike stadsdele teen die hellings van Red Mountain oorspronklik suiwer residensieel was. Baie van Birmingham se historiese geboue moes later plek maak vir die uitbreiding van die sakekern en nywerheidsgebiede. Nadat merkwaardige historiese geboue soos Terminal Station, Tutwiler Hotel en die ou stadsaal gesloop is, het inwoners begin om hul stemme van protes teen verdere voorgestelde slopings uit te bring. In teenstelling met ander groot stede in die Suide soos Nashville en Atlanta het Birmingham sodoende baie van sy oorspronklike karakter bewaar. Ironies genoeg was die bewaring van historiese geboue ook aan Birmingham se stedelike verval in die 1960's en 1970's te danke toe groot getalle blanke bewoners na die voorstede begin verhuis het.

Birmingham het nie net 'n beslissende rol in die Amerikaanse Burgerregtebeweging gespeel nie, dit word ook as sy bakermat beskou. Tot en met 1963 was dit volgens 'n bekende uitspraak van Martin Luther King Jr. die mees gesegregeerde stad in die Verenigde State. Twee gebeurtenisse in dié jaar, waarna dikwels as die "Jaar van Birmingham" verwys word, het die einde van rasseskeiding in die VSA ingelui: 'n vreedsame massabetoging in die lente, wat deur King georganiseer is, en die Ku Klux Klan se bomaanval op 'n Baptistekerk waarin vier jong swart meisies dood is.

Hierdie twee emblematiese insidente, waarna president John F. Kennedy as die "events of Birmingham" verwys het, het nie net nuwe stukrag aan die kwynende burgerregtebeweging verleen en die nasionale publiek se aandag op die beleid van rasseskeiding in die Amerikaanse Suide gevestig nie, maar was vir president Kennedy ook die inspirasie vir sy eie proklamasie van gelyke regte vir almal wat in 1964 as "Civil Rights Act" (Wet oor Burgerregte) deur die 88ste Amerikaanse Kongres aanvaar en op 2 Julie 1964 deur president Lyndon B. Johnson onderteken is. Met hierdie wet is enige diskriminasie op grond van ras, velkleur, godsdiens, geslag of etniese herkoms onwettig verklaar.

Birmingham is in die Jones-vallei geleë, met bergrûens aan weerskante daarvan. Hierdie parallel-lopende rûens, wat vanuit die noordooste na die suidweste strek, is uitlopers van die Appalache-voetheuwels. Die vallei word deur klein spruitjies soos Village Creek en Valley Creek gedreineer wat in die Black Warrior-rivier uitmond. Die vroegste nywerheidsbedrywighede in die gebied is langs 'n spoorlyn ontwikkel wat deur die vallei loop.

Red Mountain, wat sy naam aan die rooi hematiet-ysterertsafsettings te danke het, verrys net suid van Birmingham se middestad. Baie van die stad se televisie- en radio-uitsaaitorings is op dié bergpiek opgerig. Na die woongebiede anderkant Red Mountain – waaronder Shades Valley en Shades Mountain, word as die "Over the Mountain"-gebied verwys wat danksy sy ligging nie deur die rookgasse geteister is nie wat deur Birmingham se swaar nywerhede vroeër vrygestel is. Hier is welvarende voorstede soos Mountain Brook, Vestavia Hills, Homewood en Hoover geleë. Die Cahaba-rivierbekken, een van die mees diverse rivierekostelsels in die Verenigde State, is suid van die Shades Valley geleë.

'n Kleiner bergrug, Sand Mountain, begrens die stadsgebied in die noorde en skei Jones Valley van die ruwe landskappe wat noord daarvan strek. Ruffner Mountain, 'n piek wes van die middestad, staan bekend vir die "Ruffner Mountain Nature Center", een van die grootste stedelike natuurbewaringsgebiede in die Verenigde State.

Birmingham het 'n vogtige subtropiese klimaat wat deur lang warm somers met baie donderbuie, matige winters en hoë neerslae, wat dwarsdeur die jaar val, gekenmerk word. Die gemiddelde maandelikse temperature wissel van 6,6 °C in Januarie tot 27,3 °C in Julie. Daar is gemiddeld 47 dae per jaar wanneer die kwik tot of naby die vriespunt daal, en 'n gemiddeld van 1,4 dae waartydens die hoogste temperatuur laer as vriespunt is.

Lente en herfs bring aangename, maar veranderlike weer met minder reënval en storms en laer humiditeit. In dié twee seisoene beweeg gereeld kouefronte oor die deelstaat wat sterk donderbuie en soms ook tornado's kan veroorsaak. Birmingham is in die hart van die sogenaamde "Dixie Alley" geleë, die Sentraal-Alabama se ekwivalent van die Midweste se "Tornado Alley", soos gebiede genoem word wat gereeld deur tornado's getref word. In "Dixie Alley" vorm tornado's veral gedurende November en vroeg in Desember.

In Groter Birmingham is reeds twee F5-tornado's aangeteken, waarby een in April 1977 die noordelike voorstede en 'n tweede in April die westelike voorstede getref het. Gedurende die tornado-uitbreek in April 2011 het 'n EF 4-tornado verwoesting in die gebied gesaai. Vanweë die stad se ligging naby die Sentrale Golfkus beweeg soms ook tropiese storms en orkane oor die stadsgebied.

'n Uitgebreide netwerk van snelweë en ander grootpaaie loop deur die stadsgebied, waaronder die "Interstates" 65, 20, 59 en 459, en die "U.S. Highways" 31, 280, 11 en 78.

Die plaaslike internasionale lughawe Birmingham-Shuttlesworth is die grootste en besigste in Alabama en hanteer jaarliks sowat drie miljoen passasiers. Vyf groot Amerikaanse lugrederye ("United Express", "Delta Air Lines/Delta Connection", "American Airlines/American Eagle", "US Airways/US Airways Express" en "Southwest Airlines") bied daaglikse meer as 160 vlugte na 37 bestemmings dwarsoor die Verenigde State aan.

Birmingham se stasie is die aankoms- en vertrekpunt vir "Amtrak" se twee daaglikse "Crescent"-treindienste (waarvan een oos- en een weswaartse roete) wat die stad met onder meer New York, Washington, DC, Atlanta en New Orleans verbind.

Vragtreindienste word deur drie groot spoorwegmaatskappye aangebied – "Norfolk Southern Company", "CSX Transportation" en "BNSF Railway" wat almal oor uitgestrekte opstelterreine in die metropolitaanse gebied van Birmingham beskik. Kleiner streeksdienste word deur "Alabama Warrior Railway" en "Birmingham Southern Railroad" aangebied.

Openbare vervoer in Birmingham steun hoofsaaklik op die "Birmingham-Jefferson County Transport Authority (BJCTA)" se bus-, trollie- en "paratransit"-stelsel (wat na die spesiale behoeftes van gestremde passasiers omsien) wat tussen 1985 en 2008 as "Metro Area Express (MAX)" bekend gestaan het. Die stelsel word aangevul deur twee binnestadroetes (die "Downtown Area Roundabout Transit" of "DART") en een roete wat die "University of Alabama at Birmingham (UAB)"-kampus bedien.


</doc>
<doc id="93674" url="https://af.wikipedia.org/wiki?curid=93674" title="Evangelie van Petrus">
Evangelie van Petrus

Die Evangelie van Petrus is 'n Nuwe Testamentiese Apokriewe skrif. In 200 n.C. het Serapion van Antiogië gehoor dat van sy gemeentelede die Evangelie lees; hyself het dit nie geken nie. Hy het hulle toegelaat om dit te lees maar later sy toestemming teruggetrek omrede van die Christene dosetiese neigings gehad het. Daarna was daar vir 'n lang tyd geen teken van so 'n Evangelie nie totdat Franse argeoloë in 1886/87 'n baie ou Christelike begraafplaas naby Akmin in Egipte opgegrawe het en daar in 'n monnik se graf 'n Griekse manuskrip gekry het met 'n stuk van die onbekende Evangelie daarin. Daar is ook later klein stukkies tekste op die ashope van Oxyrhynchus in Egipte gekry. 

Hierdie Evangelie is ongeveer 150 n.C. geskryf; die skrywer is onbekend. Dit is op 'n later stadium aan Petrus se naam gekoppel om gesag aan die boek te verhoog. Daar is ook onsekerheid waar die boek geskryf is; dit kan moontlik Sirië wees. Die gedeeltes oor Jesus se kruisiging en dood van die boek kom ooreen met dié van die vier Evangelies van die Bybel. 



</doc>
<doc id="93676" url="https://af.wikipedia.org/wiki?curid=93676" title="Klas 10-stoomlokomotief">
Klas 10-stoomlokomotief

Die Klas 10 is 'n tipe stoomlokomotief wat deur die Suid-Afrikaanse Spoorweë in die vorige eeu gebruik is. 

in 1904 het die Sentraal-Suid-Afrikaanse Spoorweë vyftien Klas 10 stoomlokomotiewe met 'n 4-6-2 "Pacific"-tipe wieluitleg in diens geplaas. In 1912, toe hulle opgeneem is in die Suid-Afrikaanse Spoorweë, is hulle hernommer maar het hul Klas 10 klassifikasie behou. 


</doc>
<doc id="93680" url="https://af.wikipedia.org/wiki?curid=93680" title="Westfield Stratford City">
Westfield Stratford City

Westfield Stratford City is 'n winkelsentrum in Stratford, Londen. Met 'n totale verhuurbare winkelruimte van 175 000 m is die sentrum, wat op 13 September 2011 geopen is, een van die grootstes van sy soort in Europa. Dit is die derde grootste winkelsentrum in die Verenigde Koninkryk volgens verhuurbare winkelruimte na die Intu Metrocentre in Gateshead en die Trafford Centre in Groter Manchester. As ook die omliggende winkels ingereken word, is Westfield Stratford City selfs die grootste winkelsentrum in die Europese Unie. 
Westfield Stratford City is naby die Queen Elizabeth Olympic Park, East Village en Stratford se streek- en internasionale treinstasie geleë en maak deel uit van 'n groot ontwikkelingsprojek wat as Stratford City bekend staan. Volgens die ontwikkelaars lewer die sentrum 'n belangrike bydrae tot die plaaslike ekonomie deur die skepping van tot 10 000 permanente werkgeleenthede, waarvan 2 001 werkgeleenthede vir inwoners van Stratford. Nogtans is daar berigte dat die sentrum met sy groot winkelkettings en twee afdelingswinkels, John Lewis en Marks & Spencer, 'n negatiewe impak op winkels in die omgewing het.

Westfield Stratford City is een van twee groot winkelsentrums wat deur die Australiese Westfield Corporation in die Britse hoofstad bedryf word. Die ander sentrum, "Westfield London", is in Shepherd's Bush in Wes-Londen geleë.


</doc>
<doc id="93683" url="https://af.wikipedia.org/wiki?curid=93683" title="Terugwerkend">
Terugwerkend

'n Wet wat terugwerkend is (ex post facto - Latyn vir "van ná die aksie" of "ná die feite") is 'n wet wat die wetlike gevolge (of status) van aksies wat daartoe verbind is terugwerkend verander.

Soms maak regerings beslissings wat gestel word asof hulle in werking was voordat die uitspraak nog gemaak was. Dit beteken dat hulle terugwerkend is.

Aan die positiewe kant kan jy 'n salarisverhoging kry wat terugwerkend is. Dit beteken dat jy meer betaal word as wat aan die begin ooreengekom is vir werk wat jy reeds gedoen het.

In die industrie verander tegniese spesifikasies gereeld. Indien 'n spesifikasie verander is dit gewoonlik nie terugwerkend nie. Dit beteken dat die huidige toerusting steeds aan die ou spesifikasie kan voldoen mits niks verander word nie. Indien die deurset van die toerusting egter verhoog word, moet aan die nuwe spesifikasie voldoen word.
'n Spesifikasie kan egter ook terugwerkend verander. In so 'n geval moet alle huidige toerusting wat nie aan die nuwe spesifikasie voldoen nie, so gou moontlik vervang word met toerusting wat aan die nuwe spesifikasie voldoen.

En, terugwerkende giere in die klerebedryf hou vintage klerewinkels steeds in besigheid.


</doc>
<doc id="93686" url="https://af.wikipedia.org/wiki?curid=93686" title="Compton Herbarium">
Compton Herbarium

Die Compton Herbarium is 'n herbarium aan die bopunt van die kanferlaan in Kirstenbosch, Suid-Afrika. Dit is op een na die grootste herbarium in suidelike Afrika.

Hierdie herbarium is 'n navorsingsinstelling en dokumenteer en identifiseer hoofsaaklik die plantverskeidenheid van die winterreënvalstreek. Ongeveer 'n 250 000 gedroogde plante word hier bewaar. Navorsing word deur plaaslike en buitelandse plantkundiges onderneem veral oor proteas, ericas, amarillas en orgideë. Ook word hulp verleen aan o.a. natuurbewaarders, bosbouers, insektekundiges en fabrikante van plaagdoders en kunsmisstowwe. 'n Groot biblioteek met boeke oor die plantkunde is hier vir navorsers beskikbaar.

Die Compton Herbarium is gestig nadat die Bolus Herbarium van Kirstenbosch na die kampus van die Universiteit van Kaapstad verskuif is. Prof. Robert Harold Compton, die tweede direkteur van Kirstenbosch, het vanaf 1937 'n klein herbarium in sy kantoor gehad. In 1940 is dit verskuif na die lokale wat die Bolus Herbarium vakant gelaat het. Later is die Suid-Afrikaanse Museum Herbarium en die Staatsherbarium Stellenbosch ook hierheen oorgeplaas. Sedert 1996 word dit in 'n nuwe moderne navorsingskompleks gehuisves.

Hierdie herbarium bevat baie waardevolle plante van oor die hele wêreld heen, is die oudste herbarium in die land en van die oudstes in die suidelike halfrond. In 1825 het die Duitse botanikus C.F. Ecklon 325 spesies na die museum gebring. Dr. K.W.L. Pappe kom in 1855 in beheer van die versameling en word in 1858 as koloniale botanikus aangestel. Pappe het egter ook in sy privaat hoedanigheid 'n herbarium opgebou en die herbarium van Karl Zeyher aangekoop. Na Pappe se dood koop die koloniale owerheid die Pappe- en Zeyher-versamelings aan. Vanaf November 1956 word die drie herbaria by Kirstenbosch saam met die Compton Herbarium gehuisves, maar dit bly as 'n aparte eenheid bestaan. Eers in 1988 het dit die eiendom van die Nasionale Botaniese Instituut geword.

Hierdie herbarium is in 1902 deur dr. Ave Duthie gestig. In 1960 is dit deur die Universiteit van Stellenbosch aan die staat oorgedra en sedertdien onder hierdie naam bekend. In 1996 is dit na Kirstenbosch verskuif en met die Compton Herbarium saamgesmelt.



</doc>
<doc id="93687" url="https://af.wikipedia.org/wiki?curid=93687" title="Klas 7-stoomlokomotief">
Klas 7-stoomlokomotief

Die Klas 7 is 'n tipe stoomlokomotief wat deur die Kaapse Regeringspoorweë in die vorige eeu gebruik is.

In 1892 het die Kaapse Regeringspoorweë ses Klas 7-stoomlokomotiewe met 'n 4-8-0 "Mastodon" tipe wieluitleg in diens geplaas, met 'n verdere 32 tussen 1892 en 1893.

In 1912, toe hulle in die Suid-Afrikaanse Spoorweë opgeneem is, is hulle hernommer, maar het hul Klas 7-klassifikasie behou. 


</doc>
<doc id="93692" url="https://af.wikipedia.org/wiki?curid=93692" title="Universidade Fundação Mineira de Educação e Cultura">
Universidade Fundação Mineira de Educação e Cultura

Die Universidade FUMEC (Portugees: "Universidade Fundação Mineira de Educação e Cultura " of "FUMEC") is 'n universiteit geleë in Belo Horizonte, Minas Gerais, Brasilië.

Dit is in 1965 gestig.



</doc>
<doc id="93695" url="https://af.wikipedia.org/wiki?curid=93695" title="Klas 8-stoomlokomotief">
Klas 8-stoomlokomotief

Die Klas 8 is 'n tipe stoomlokomotief wat deur die Kaapse Regeringspoorweë in die vorige eeu gebruik is.

In 1892 het die Kaapse Regeringspoorweë ses 8ste Klas stoomlokomotiewe met 'n 4-8-0 "Mastodon" tipe wieluitleg in diens geplaas, met 'n verdere 32 tussen 1892 en 1893.

In 1912, toe hulle opgeneem is in die Suid-Afrikaanse Spoorweë, is hulle hernommer, maar het hul Klas 8-klassifikasie behou. 


</doc>
<doc id="93696" url="https://af.wikipedia.org/wiki?curid=93696" title="Hatfield House">
Hatfield House

Hatfield House is 'n "country house" oos van Hatfield, 'n nedersetting in die Engelse graafskap Hertfordshire. Die huidige Jacobeaanse herehuis, wat in 'n uitgestrekte park (die Groot Park) geleë is, is in 1611 opgerig deur Robert Cecil, die eerste graaf van Salisbury en hoofminister onder koning Jakobus I. Die huis dien sedertdien as die setel van die Cecil-familie.

"Hatfield House" word as 'n uitstekende voorbeeld van Jacobeaanse boukuns beskou en is tans die woning van Robert Gascoyne-Cecil, 7de markies van Salisbury. Die huis staan oop vir die publiek.


</doc>
<doc id="93700" url="https://af.wikipedia.org/wiki?curid=93700" title="Handelinge van Paulus">
Handelinge van Paulus

Die Handelinge van Paulus is 'n Nuwe Testamentiese Apokriewe skrif en vermoedelik tussen 150 en 200 n.C. geskryf. 'n Kerkvader, Tertullianus, het aan die einde van die 2de eeu 'n ouderling van Klein-Asië betrap dat hy 'n boek geskryf het oor dinge wat met Paulus sou gebeur het. Die ouderling het bely dat hy dit geskryf het omrede hy so lief vir Paulus was. Die kenners dink dat die boek waarna verwys word "Die Handelinge van Paulus" is. Die skrywer het blykbaar legendes oor Paulus en Tekla ('n vrou waarna verwys word in die boek) versamel en dit in verhaalvorm opgeskryf.

Die verhaal is in Grieks geskryf en later in Siries, Latyn en Kopties vertaal. Geen volledige manuskrip het behoue gebly nie. Hierdie boek het weinige geskiedkundige waarde. 



</doc>
<doc id="93702" url="https://af.wikipedia.org/wiki?curid=93702" title="Handelinge van Petrus">
Handelinge van Petrus

Die Handelinge van Petrus is 'n Nuwe Testamentiese Apokriewe skrif en vermoedelik tussen 150 en 200 n.C. geskryf. Daar is feitliks niks bekend omtrent die ontstaan van die boek nie. Dit is oorspronklik in Grieks geskryf en later vertaal na Latyn, Siries, Etiopies, Kopties en Slawonies. 'n Derde van die oorspronklike manuskrip het verlore gegaan en die res daarvan is nog in Latyn beskikbaar. Die laaste gedeelte van die boek word "Petrus se marteldood" genoem. Dié gedeelte is ook destyds apart oorgeskryf sonder die res van die boek.

Hierdie boek het weinig geskiedkundige waarde. 



</doc>
<doc id="93703" url="https://af.wikipedia.org/wiki?curid=93703" title="Gaineswood">
Gaineswood

Gaineswood is 'n plantasie- en herehuis in Demopolis, Alabama wat as een van die beduidendste voorbeelde van Greek Revival-boukuns in dié deelstaat en selfs die hele Verenigde State beskou word.

Generaal Nathan Bryan Whitfield (1799-1868), 'n welvarende planter in Marengo County, het die herehuis met sy indrukwekkende buite-aansig en ryk versierde interieur self ontwerp, ofskoon hy geen formele opleiding as argitek gevolg het nie, en, ná 'n boufase van byna twee dekades, in 1861 op die vooraand van die Amerikaanse Burgeroorlog voltooi.

Die bouwerk is hoofsaaklik deur slawe verrig van wie sommige uiters bekwame timmermans en pleisteraars was. Drie verskillende style van Griekse boukuns is in die plantasiehuis toegepas: die Doriese styl vir die buitefasade, die Ioniese styl vir die interieur en die Korinthiese styl vir die sitkamer.

'n Groot deel van Gaineswood se oorspronklike meubilering asook verskeie uitvindings van sy bouheer het bewaar gebly. Die huis en omliggende terrein is tans in besit van die Deelstaat van Alabama en word deur die "Alabama Historic Commission" as 'n historiese huismuseum bestuur. Die herehuis is in 1972 by die "National Register of Historic Places" ingesluit en twee jaar later tot "National Historic Landmark" verklaar.


</doc>
<doc id="93706" url="https://af.wikipedia.org/wiki?curid=93706" title="Jack the Ripper">
Jack the Ripper

Jack the Ripper is die bekendste naam van verskeie wat aan ’n ongeïdentifiseerde reeksmoordenaar gegee is wat in 1888 hoofsaaklik in die arm Whitechapel-gebied van Londen bedrywig was. Die naam het ontstaan nadat die polisie ’n brief van iemand gekry het waarin die skrywer homself so genoem en beweer het hy is die moordenaar. Daar word algemeen geglo die brief was ’n siek grap, of dat dit deur ’n joernalis geskryf kon gewees het om belangstelling in die storie te verhoog. In misdaadlêers en koerante is hy aanvanklik die Whitechapel-moordenaar of "Leather Apron" genoem.

Aanvalle wat met Jack the Ripper verbind word, was gewoonlik op vroulike prostitute wat in die arm dele van Londen gewerk het. Hul keel is afgesny voordat die onderlyf vermink is. Die feit dat inwendige organe uit minstens drie van die slagoffers verwyder is, het gelei tot voorstelle dat die moordenaar kennis van die menslike anatomie of chirurgie het. Vanweë die geweld van die moorde het die publiek dit al hoe meer verbind met een mens, wat hulle Jack the Ripper begin noem het.

Die groot dekking van die moorde in koerante het daartoe gelei dat hy ’n internasionale legende geword het. Hoewel 11 gewelddadige moorde tot in 1891 in Whitechapel gepleeg is, kon die polisie nie almal met mekaar verbind nie. Vyf slagoffers is tussen 31 Augustus en 9 November 1888 vermoor; hulle word die "kanonieke vyf" genoem en daar word geglo hulle moorde hou verband met mekaar. Hulle is: Mary Ann Nichols, Annie Chapman, Elizabeth Stride, Catherine Eddowes en Mary Jane Kelly.

Omdat die moorde nooit opgelos is nie, het die legendes oor Jack the Ripper ’n kombinasie geword van ware historiese navorsing, folklore en samesweringsteorieë. Daar is nou al meer as 100 teorieë oor die Ripper se identiteit en talle fiksiewerke oor die moorde.

In die middel van die 19de eeu was daar ’n groot toename in Ierse immigrante in Engeland wat die bevolking in dele van baie stede, onder meer die East End van Londen, geweldig opgestoot het. Van 1882 het Joodse pogrom-vlugtelinge uit die Russiese Ryk en ander dele van Oos-Europa ook na dié gebied gestroom. Werk- en behuisingstoestande het versleg en ’n groot ekonomiese subklas het ontwikkel. Diefstal, geweld en alkoholmisbruik was algemeen en die armoede het baie vroue tot prostitusie gedryf. In Oktober 1888 is geskat dat daar 62 bordele en 1 200 prostitute in Whitechapel was. Die ekonomiese probleme het gepaard gegaan met ’n toename in sosiale spanning. Tussen 1886 en 1889 het gereelde demonstrasies gelei tot polisie-optrede en verdere openbare onrus. Anti-semitisme, misdaad, rassisme en armoede het mense laat glo Whitechapel is ’n berugte, immorele plek. In 1888 is sulke idees versterk deur ’n reeks gewelddadige, groteske moorde wat toegeskryf is aan een man, wat Jack the Ripper genoem is, en dit het ongekende aandag in die media geniet.

Die groot getal aanvalle op vroue in dié tyd in die East End maak dit moeilik om te bepaal hoeveel van die moorde een persoon se werk was. Elf aparte moorde is gepleeg tussen 3 April 1888 en 13 Februarie 1891, en hulle was saam in polisieverslae bekend as die Whitechapel-moorde. Menings wissel oor hoeveel moorde die Ripper se werk was, maar vyf slagoffers, bekend as die "kanonieke vyf", se dood word in die algemeen aan hom toegeskryf. Die meeste kenners meen diep snymerke aan die keel, verminkings van die onderlyf, die verwydering van interne organe en al hoe erger gesigsverminkings was Jack the Ripper se modus operandi. Die twee eerste Whitechapel-slagoffers, Emma Elizabeth Smith en Martha Tabram, maak nie deel van die "kanonieke vyf" uit nie.

Smith is op 3 April 1888 beroof en seksueel aangerand. ’n Stomp voorwerp is in haar vagina opgedruk en dit het haar buikvlies geskeur. Sy het buikvliesontsteking gekry en is die volgende dag in die hospitaal oorlede. Sy het gesê twee of drie mans het haar aangeval van wie een ’n tiener was. Die pers het die aanval met die latere moorde verbind, maar die meeste kenners beskou dit as ’n bendevoorval wat niks met die Ripper-saak te doen het nie.

Tabram is op 7 Augustus 1888 vermoor; sy het 39 steekwonde gehad. Die geweld van die aanval, die gebrek aan ’n duidelike motief en die nabyheid aan die plek en datum van die ander moorde het daartoe gelei dat die polisie die moorde met mekaar verbind het. Wat die aanval van die ander onderskei, is die feit dat sy gesteek is en nie keelaf gesny of in haar onderlyf vermink is nie. Baie kenners beskou dit dus as ’n afsonderlike geval.

Die sogenaamde kanonieke vyf van Ripper se slagoffers was Mary Ann Nichols, Annie Chapman, Elizabeth Stride, Catherine Eddowes en Mary Jane Kelly. Nichols se lyk is op Vrydag 31 Augustus 1888 omstreeks 03:40 ontdek. Haar keel is met twee hale afgesny en haar onderlyf is deur ’n groot sny oopgekloof. Dieselfde mes het ander wonde aan die onderlyf toegedien.

Chapman se lyk is op 8 September omstreeks 06:00 naby ’n deur in ’n agterplaas ontdek. Sy is ook met twee hale keelaf gesny. Haar onderlyf is heeltemal oopgekloof en later is ontdek haar baarmoeder is verwyder. By die nadoodse ondersoek het een getuie gesê hy het Chapman omstreeks 05:30 saam met ’n slordige, donkerharige man gesien.

Stride en Eddowes is vroeg die oggend van Sondag 30 September 1888 vermoor. Stride se lyk is omstreeks 01:00 ontdek. Die oorsaak van haar dood was ’n enkele sny wat die hoofslagaar aan die linkerkant van haar nek afgesny het. Dit is onseker of iemand anders haar vermoor het en of die Ripper versteur is terwyl hy die moord gepleeg het, want haar onderlyf is nie vermink nie. Getuies wat gedink het hulle het haar vroeër die aand saam met ’n man gesien, se beskrywings verskil; volgens sommige was die man donker en volgens ander lig; volgens sommige slordig en volgens ander netjies aangetrek.

Eddowes se lyk is sowat ’n driekwartier later ontdek. Haar keel is afgesny en haar onderlyf oopgekloof. Haar linkernier en ’n groot deel van die baarmoeder is verwyder. ’n Plaaslike inwoner het iemand wat Eddowes kon gewees het, kort voor die moord saam met ’n slordige, ligte man gesien. Twee metgeselle kon nie sy beskrywing beaam nie. ’n Deel van Eddowes se bebloede voorskoot is by die ingang van ’n perseel gevind, en bo dit was ’n graffito wat oënskynlik ’n Jood geïmpliseer het. Dit is egter onduidelik of dit toevallig is en of die moordenaar dit geskryf het. Die kommissaris van polisie was bang die graffito kon anti-semitiese betogings tot gevolg hê en hy het gelas dat dit voor dagbreek afgewas word.
Kelly se verminkte liggaam is op Vrydag 9 November 1888 omstreeks 10:45 gevind op die bed van die enkelkamer waar sy gewoon het. Haar keel was heeltemal afgesny en feitlik al die organe is uit haar onderlyf verwyder. Haar hart was weg.

Die "kanonieke vyf" is in die nag vermoor, in of naby ’n naweek, en óf aan die einde van die maand óf binne ’n week daarna. Die lyke is mettertyd al hoe meer vermink, buiten dié van Stride, maar iemand kon die moordenaar versteur het. Nichols se organe was nie weg nie; Chapman se baarmoeder is verwyder; Eddowes se baarmoeder en ’n nier is verwyder en haar gesig is vermink; en Kelly se ingewande is verwyder en haar gesig weggekap, hoewel net haar hart nie op die toneel gevind is nie.

Die idee dat dié vyf moorde deur dieselfde persoon gepleeg is, kom uit verslae van destyds wat die ander Whitechapel-moorde uitgesluit het. In 1894 het die hoof van die misdaadondersoekdepartement van die metropolitaanse polisie, sir Melville Macnaghten, in ’n verslag geskryf: "Die Whitechapel-moordenaar het vyf slagoffers gehad – net vyf slagoffers." ’n Polisiechirurg het op 10 November 1888 dieselfde mening gehuldig. Hedendaagse navorsers verskil oor hoeveel van die moorde die Ripper se werk was. Die skrywers Stewart P. Evans en Donald Rumbelow beweer die "kanonieke vyf" is ’n mite en dat net drie moorde definitief deur die Ripper gepleeg is: dié van Nichols, Chapman en Eddowes; hulle is onseker oor Stride en Kelly, en nog meer oor Tabram. Ander glo die ses moorde tussen Tabram en Kelly was die Ripper se werk.

Kelly word algemeen beskou as die Ripper se laaste slagoffer, en daar word aangeneem die moorde het opgehou vanweë die moordenaar se dood, arres, emigrasie of opname in ’n gestig. Die Whitechapel-dossier bevat egter nog vier moorde wat gepleeg is ná dié van die "kanonieke vyf": dié van Rose Mylett, Alice McKenzie, die Pinchinstraat-torso en Frances Coles.

Mylett is verwurg en haar lyk is op 20 Desember 1888 gevind. Omdat daar geen tekens van ’n bakleiery was nie, het die polisie geglo sy het óf haar per ongeluk opgehang terwyl sy dronk was óf selfmoord gepleeg. Die ondersoekjurie het egter bevind sy is vermoor.

McKenzie is op 17 Julie 1889 vermoor deurdat ’n aar aan die linkerkant van haar nek afgesny is. Daar was verskeie klein kneusplekke en snye aan haar lyf. Een patoloog wat die lyk ondersoek het, het geglo dis die Ripper se werk, terwyl ’n ander een nie saamgestem het nie. Latere skrywers is ook verdeel tussen dié wat glo die moordenaar het die Ripper se werk nageaap sodat hy nie verdink sou word nie en dié wat dit aan die Ripper toeskryf.

Die Pinchinstraat-torso was die torso van ’n ongeïdentifiseerde vrou sonder kop of ledemate wat op 10 September 1889 gevind is. Dit lyk moontlik dat die moord elders gepleeg en die dele van die liggaam op die toneel gelaat is.

Coles is op 13 Februarie 1891 vermoor. Haar keel is afgesny, maar haar liggaam is nie vermink nie. James Thomas Sadler, wat vroeër saam met haar gesien is, is in hegtenis geneem en van die moord aangekla, en daar is vir ’n ruk geglo dat hy Jack the Ripper is. Hy is egter op 3 Maart 1891 vrygelaat vanweë ’n gebrek aan getuienis.

Ook verskeie ander moorde is met die Ripper verbind, onder meer dié van John Gill, ’n sewejarige seun wie se lyk op 29 Desember 1888 gevind is. Sy bene is afgesny en sy onderlyf oopgekloof, sy ingewande uitgetrek en sy hart en een oor verwyder. Die ooreenkomste tussen sy moord en dié van Mary Kelly het die pers laat gis dat die Ripper die seun vermoor het. Die seun se werkgewer, die melkman William Barrett, is twee keer vir die moord in hegtenis geneem, maar telkens vrygelaat. Niemand anders is ooit vervolg nie.

Die polisielêers oor die Whitechapel-moorde wat behoue gebly het, werp ’n gedetailleerde blik op ondersoekprosedures van die Victoriaanse tydperk. ’n Groot polisiespan het regdeur Whitechapel van huis tot huis navrae gedoen. Forensiese materiaal is versamel en ondersoek. Verdagtes is geïdentifiseer, opgespoor en óf ondersoek óf vrygelaat. Polisiewerk volg vandag dieselfde patroon. Meer as 2 000 mense is ondervra, "tot 300" is ondersoek en 80 is aangehou.

Deels vanweë die publiek se idee dat die polisie nie hul werk ordentlik doen nie, het ’n groep vrywillige burgers van die East End die Whitechapel Vigilance Committee gestig en die strate gepatrolleer op soek na verdagte karakters. Hulle het ’n petisie aan die regering gestuur waarin hulle gevra het die beloning vir inligting oor die moordenaar moet verhoog word en hulle het privaat speurders gehuur om getuies te ondervra.

Slagters, chirurge en dokters is verdink weens die manier waarop die lyke vermink is. Die alibi's van plaaslike slagters is ondersoek en hulle is eindelik uitgesluit van verdenking. Altesaam 76 slagters is ondervra, asook al hul werknemers van die vorige ses maande. Sekere bekendes, onder andere koningin Victoria, het geglo die patroon van die moorde dui daarop dat die skuldige ’n slagter of veedrywer op een van die veebote was wat tussen Engeland en Europa gevaar het. Whitechapel was naby die Londense dokke, en sulke bote het gewoonlik op ’n Donderdag of Vrydag vasgemeer en weer op ’n Saterdag of Sondag vertrek. Die veebote is ondersoek, maar die datums van die moorde het nie ooreengestem met ’n enkele boot se aankoms- of vertrekdatum nie, en die bemannings is eindelik ook uit die ondersoek uitgesluit.

Teen die einde van Oktober het Robert Anderson, die hoof van die misdaadondersoekdepartement, die polisiechirurg Thomas Bond gevra wat sy opinie is oor die moordenaar se kennis van chirurgie. Bond se mening oor die Whitechapel-moordenaar is die oudste misdadigerprofiel wat bewaar gebly het. Hy het gemeen dieselfde persoon het al vyf moorde gepleeg. "In die eerste vier gevalle lyk dit of die keel van links na regs afgesny is; in die laaste geval is dit onmoontlik om te sê weens die manier waarop die liggaam vermink is, maar bloedspatsels is gevind op die muur naby aan die plek waar die vrou se kop moes gelê het. Al die omstandighede van die moorde laat my glo die vroue moes gelê het toe hulle vermoor is en dat die keel telkens eerste afgesny is."

Hy was sterk gekant teen die idee dat die moordenaar enige kennis van anatomie of die wetenskap gehad het, of selfs dié van ’n slagter. Hy het geglo die man was ’n enkeling "wat periodieke aanvalle van moorddadige of erotiese manie gekry het". Volgens hom "kon die moorddadige impulse ontwikkel het uit ’n wraaksugtige of peinsende toestand van die brein, of godsdienstige manie kon die oorspronklike siekte gewees het", maar hy het nie gedink enige van dié hipoteses is waarskynlik nie.

Terwyl daar geen aanduiding is van seksuele aktiwiteit met enige van die slagoffers nie, glo sielkundiges die penetrasie van die slagoffers met ’n mes en die feit dat hulle in seksueel vernederende posisies gelos is met die wonde oop en bloot, dui daarop die moordenaar het seksuele plesier uit die aanvalle geput. Ander verwerp egter dié veronderstelling as ongegrond.

Die konsentrasie van die moorde oor naweke en openbare vakansiedae, asook binne ’n paar blokke van mekaar af, het baie mense laat glo die Ripper het ’n vaste werk gehad en was ’n plaaslike inwoner. Ander het gedink hy was ’n opgevoede man uit die hoër klas, moontlik ’n dokter of aristokraat, wat van ’n ryker gebied na Whitechapel gekom het. Teorieë uit latere jare oor wie die moordenaar was, sluit in van enigiemand wat op enige moontlike manier met die saak te doen gehad het tot talle bekendes wat nie destyds deur die polisie verdink is nie. Omdat almal wat in dié tyd geleef het nou dood is, kan moderne skrywers basies die blaam op enigiemand plaas, sonder enige historiese bewyse.

Ondanks die talle en uiteenlopende teorieë oor die Ripper se identiteit stem kenners nie oor enige van hulle saam nie en die getal verdagtes trek al oor honderd.

In die tyd waarin die moorde gepleeg is, het die polisie, koerante en ander honderde briewe oor die saak gekry. Van hulle was goed bedoelde briewe met raad oor hoe om die moordenaar vas te trek, maar die oorgrote meerderheid was nutteloos. In honderde van die briewe het die skrywers beweer hulle is die moordenaar, en drie van hulle staan uit: die "Dear Boss"-brief, die "Saucy Jacky"-poskaart en die "From Hell"-brief.
Die datum boaan die "Dear Boss"-brief was 25 September, en die posstempel 27 September 1888. Dit is op dié dag deur die Central News Agency in Londen ontvang en is op 29 September na Scotland Yard aangestuur. Dit is aanvanklik as ’n poets beskou, maar toe Eddowes drie dae ná die posstempeldatum gevind is met ’n oor wat afgesny is, het die belofte in die brief "to clip the ladys (sic) ears off" nuwe betekenis gekry.Dit het egter gelyk of Eddowes se oor per ongeluk deur die moordenaar afgesny is, en die dreigement in die brief om die ore na die polisie te stuur, is nooit uitgevoer nie. Die naam "Jack the Ripper" is die eerste keer in dié brief gebruik en het wêreldwyd berug geword nadat die brief gepubliseer is. Die meeste van die daaropvolgende briewe het dié brief nageaap.

Die posstempel op die "Saucy Jacky"-poskaart was 1 Oktober 1888 en is op dié dag deur die Central News Agency ontvang. Die handskrif was dieselfde as in die "Dear Boss"-brief. Dit noem dat twee slagoffers kort ná mekaar vermoor sou word: "double event this time", en daar is geglo dit verwys na die moorde van Stride en Eddowes. Daar is geredeneer die poskaart is gepos voor die moorde bekend gemaak is en daarom kon niemand anders kennis daaroor gehad het nie. Die posstempel was egter 24 uur ná die moorde, lank nadat besonderhede daaroor in koerante verskyn en onder plaaslike inwoners bespreek is.

Die "From Hell"-brief is op 16 Oktober 1888 ontvang deur George Lusk, leier van die Whitechapel Vigilance Committee. Die handskrif en styl verskil van die "Dear Boss"-brief en die "Saucy Jacky"-poskaart. Die brief is afgelewer in ’n klein houer, waarin Lusk ook ’n halwe nier ontdek het. Eddowes se linkernier is deur die moordenaar verwyder. Die skrywer het beweer hy het die ander helfte "gebraai en geëet". ’n Dokter het dit ondersoek en bevind dit is ’n menslike linkernier, maar hy kon geen ander eienskappe bepaal nie.

Scotland Yard het die briewe gepubliseer in die hoop dat iemand die handskrif sou herken. Op 7 Oktober 1888 het George R. Sims in die Sondagkoerant "Referee" geskimp dat die briewe deur ’n joernalis geskryf is om sy koerant se sirkulasie "die hoogte te laat inskiet". Die polisie het later beweer hulle het ’n spesifieke joernalis geïdentifiseer as die skrywer van beide die "Dear Boss"-brief en die poskaart. Die joernalis is geïdentifiseer as Tom Bullen in ’n brief van hoofinspekteur John Littlechild op 23 September 1913. ’n Joernalis met die naam Fred Best het glo in 1931 erken hy het die briewe geskryf wat deur die polisie gepubliseer is "om die besigheid aan die gang te hou".

Die Ripper-moorde was ’n belangrike keerpunt in joernaliste se dekking van misdaad. Hoewel Jack the Ripper nie die eerste reeksmoordenaar was nie, was die saak die eerste een wat ’n wêreldwye mediawaansin veroorsaak het. Belastinghervormings in die 1850's het die publikasie van goedkoper koerante met ’n groter sirkulasie moontlik gemaak. Sulke publikasies het aan die einde van die Victoriaanse tydperk oral opgeskiet en sluit massasirkulasiekoerante in wat net ’n halwe pennie gekos het, asook gewilde tydskrifte soos "The Illustrated Police News", wat aan die Ripper ongekende publisiteit gegee het.

Die moordenaar is aanvanklik in die media "Leather Apron" genoem. Ná die publikasie van die "Dear Boss"-brief het die naam "Jack the Ripper" gewilder geword. Die naam "Jack" is toe reeds gebruik vir ’n vorige aanvaller in Londen: "Spring-heeled Jack", wat glo oor mure gespring het om sy slagoffers aan te val en dan op dieselfde manier ontsnap het. Die skepping en gebruik van ’n bynaam vir ’n spesifieke moordenaar het algemene praktyk geword, met voorbeelde soos die "Axeman of New Orleans", "Boston Strangler" en "Beltway Sniper". Voorbeelde van byname wat van Jack the Ripper afgelei is, sluit in die "French Ripper", "Düsseldorf Ripper", "Camden Ripper", "Jack the Stripper", die "Yorkshire Ripper" en die "Rostov Ripper". Sensasionele berigte en die feit dat niemand ooit van die Ripper-moorde aangekla is nie, het objektiewe ontledings deur kenners onmoontlik gemaak en ’n legende geskep wat ’n skadu gooi oor latere reeksmoordenaars.

Die aard van die moorde en van die slagoffers het die kollig laat val op die benarde lewensomstandighede in Londen se East End en het die publiek tot aksie geskok. In die twee dekades ná die moorde is die ergste krotbuurte afgebreek, maar die strate en van die geboue bestaan steeds en die legende van die Ripper word nog oorvertel op begeleide toere na die moordtonele.

Die Ripper word dikwels oordrewe of selfs monsteragtig uitgebeeld. In rolprente uit die 1920's en 1930's was hy ’n man in alledaagse klere met ’n groot geheim wat op sy niksvermoedende slagoffers toesak; die atmosfeer en boosheid is dikwels gesuggereer deur spesiale effekte van lig en skadu. Teen die 1960's het die Ripper "die simbool van ’n roofsugtige aristokrasie" geword en is hy meer dikwels uitgebeeld in ’n hoed en klere van ’n gentleman. Die establishment as ’n geheel het die skurk geword, met die Ripper wat die verpersoonliking was van die uitbuiting deur die hoër klas. Vir die voorstelling van die Ripper is uit gruwelstories soos Dracula of Frankenstein geleen.

Benewens die teenstrydighede en onbetroubaarheid van destydse weergawes van die gebeure, word moderne pogings om die regte moordenaar te identifiseer in die wiele gery deur die gebrek aan oorblywende forensiese getuienis. DNS-ontledings op die oorblywende briewe lewer niks op nie; die beskikbare materiaal is oor en oor hanteer en bewyse is so vernietig. Daar was al twee bewerings dat DNS-toetse daarop dui die moordenaar was ’n sekere verdagte, maar die metodologie van albei toetse word bevraagteken.

Jack the Ripper kom voor in honderde fiksiewerke wat wissel van romans, kortverhale, gedigte en strokiesboeke tot speletjies, liedjies, toneelstukke, operas, TV-programme en rolprente. Meer as 100 nie-fiksiewerke handel eksklusief oor die Ripper-moorde en dit is dus een van die ware misdaadsake waaroor nog die meeste geskryf is. Die term "ripperology" is in die 1970's deur die Britse skrywer Colin Wilson uitgedink vir die bestudering van die saak deur professionele mense en amateurs. Die tydskrifte "Ripperana", "Ripperologist" en "Ripper Notes" publiseer hul navorsing.

In 2006 het die tydskrif "BBC History" en sy lesers Jack the Ripper gekies as die slegste Brit in die geskiedenis.



</doc>
<doc id="93707" url="https://af.wikipedia.org/wiki?curid=93707" title="Bernard Oppenheimer">
Bernard Oppenheimer

Sir Bernard Oppenheimer (1866 - 13 Junie 1921) was 'n mynmagnaat en die broer van sir Ernest Oppenheimer. Hy is in Duitsland gebore en kom as 'n jong man in Kimberley aan. Hy word 'n suksesvolle diamantkoper en aandelemakelaar. Hy keer na Engeland. Hy word bekend met sy ambisieuse maar onsuksesvolle poging om na die Eerste Wêreldoorlog diamantslypwerke in Brighton, Cambridge, Durham en Fort William op te rig. Die doel was om werk te verskaf aan verminkte oudsoldate. Hy is oorlede in 1921.



</doc>
<doc id="93708" url="https://af.wikipedia.org/wiki?curid=93708" title="Anglo American-korporasie">
Anglo American-korporasie

Anglo American Korporasie van Suid-Afrika Beperk is 'n mynmaatskappy wat op 25 September 1917 deur sir Ernest Oppenheimer gestig is met 'n aanvangskapitaal van £ 1 000 000. Die naam dui daarop dat Amerikaanse firmas ook betrokke was tydens die stigting van die maatskappy. Die onmiddellike doelwit was om nuwe goudmyne aan die Oosrand te ontwikkel, maar dit het vinnig na die diamantbedryf uitgebrei. Die maatskappy word ook gou bedrywig in die koperstreek in Zambië en ook in die Suid-Afrikaanse steenkoolbedryf. Dit het betreklik vinnig tot een van die grootste myngroepe in Afrika ontwikkel.



</doc>
<doc id="93709" url="https://af.wikipedia.org/wiki?curid=93709" title="Chris Pratt">
Chris Pratt

Chris Pratt (gebore te Virginia, Minnesota, op 21 Junie 1979) is 'n Amerikaanse akteur. Hy is bekend vir sy rol as "Bright Abbott" in meer as tagtig episodes van die TV-reeks "Everwood" (2002-06), asook sy rolle in films soos "Wanted" (2008) en "Bride Wars" (2009).

Pratt is op 21 Junie 1979 in Virginia, Minnesota gebore en groei in Lake Stevens, Washington op. Hy trou op 9 Julie 2009 met aktrise Anna Faris. Hulle het een seun, Jack Pratt.




</doc>
<doc id="93713" url="https://af.wikipedia.org/wiki?curid=93713" title="NG gemeente Houtbaai">
NG gemeente Houtbaai

Die NG gemeente Houtbaai is 'n gemeente van die Nederduitse Gereformeerde Kerk in die Kaapstadse voorstad Houtbaai.

Die gemeente het op 11 Junie 2014 van die moedergemeente Constantia afgestig wat op sy beurt op 9 Oktober 1968 van die NG gemeente Zwaanswyk afgestig het. Zwaanswyk is 'n dogtergemeente van die NG gemeente Wynberg, die 20ste oudste gemeente in die NG Kerk.

Ds. Vernon Louw is in 2007 aangestel as medeleraar van Constantia om Houtbaai te bedien. Hy is in 2010 opgevolg deur ds. Gerhard Pietersen wat in 2014 Houtbaai se eerste leraar geword het.




</doc>
<doc id="93715" url="https://af.wikipedia.org/wiki?curid=93715" title="Klas 12-stoomlokomotief">
Klas 12-stoomlokomotief

Die Klas 12 is 'n tipe stoomlokomotief wat deur die Suid-Afrikaanse Spoorweë in die vorige eeu gebruik is. Die lokomotiewe

Tussen April 1912 en 1922 het die Suid-Afrikaanse Spoorweë altesaam ses-en-veertig Klas 12 stoomlokomotiewe met 'n 4-8-2 "Mountain"-tipe wielrangskikking in goederediens geplaas.

Die Klas 12 is ontwerp vir steenkoolvervoer op die lyn van Witbank na Germiston. Met hulle bekendstelling was hulle die grootste nie-geartikuleerde lokomotiewe in Suid-Afrika, asook op spoorweë van minder as 1.435 meter wyd, waarskynlik in die wêreld. 

Hulle blyk die suksesvolste te wees in die diens waarvoor hulle ontwerp is - die hanteer van 1 400-tonvragte op 'n heen-en-weer reis binne een dag. Hul vergelyk goed met die 2-6-6-0 en 2-6-6-2 Malletlokomotiewe wat, hoewel hulle 1 600 ton kon hanteer, nie 'n heen-en-weer tog in een dag kon maak nie. 

Hulle is ook gebruik rondom Ladysmith in Natal. In die 1940's is die Natalse lokomotiewe verskuif na die Oranje Vrystaat.

Teen 1970 is 'n paar lokomotiewe toegeken aan die Kaapse Middelandestelsel, gestasioneer by Sydenham in Port Elizabeth vir gebruik as dokrangeerders, en vir werfwerk op die New Brightonse rangeertrajekte. In die Oranje Vrystaat was sommige gestasioneer in Bloemfontein en op Bethlehem, almal in rangeerdiens. In die Transvaal is 'n groot aantal gebruik, gestasioneer te Springs, Germiston en Krugersdorp, ook hoofsaaklik vir rangeerwerk. 


</doc>
<doc id="93717" url="https://af.wikipedia.org/wiki?curid=93717" title="Tilana Hanekom">
Tilana Hanekom

Tilana Hanekom (1921-2002) was 'n Suid-Afrikaanse aktrise. Sy is veral bekend vir haar rolle in Elsa se Geheim (1979), Lig van ’n Eeu (1942) en Eendag vir Altyd (1985). Sy is gereeld op TV gesien in onder meer die "Prins van Pretoria", "Hoekie vir eensames" en Agter Elke Man. Haar laaste verskyning op die verhoog was in 1994 in "Die drie susters van Tsjechof". Daarna het sy en haar man bekend geword as die ouma en oupa in Sasol se "Ama-glug-glug"-advertensie.

Hester Mathilda Hanekom is op 24 Oktober 1921 gebore, as die dogter van Hendrik Andries Hanekom en Matilda Hanekom (de Beer). Haar ouers het die eerste Afrikaanse beroepstoneelgeselskap gestig, en sy het saam het hulle die land deur getoer. Wena Naudé het haar aanvanklik onderrig. Sy is op 9 vir die eerste keer skool toe, maar kon graad 1 en graad 2 oorslaan om direk in graad 3 te begin. Sy het aan die Hoër Meisieskool Oranje gematrikuleer. 

Sy raak verlief op die akteur Eghard van der Hoven wat by haar ouers se toneelgroep gewerk het. Eghard en Tilana het later saam met Danie Smuts, Daan Retief en Hentie van Rooyen hul eie geselskap gestig. In 1949 het hulle genoegsame geldelike sukses behaal (met 'n stuk genaamd "Trou is nie perdekoop nie") om in die huwelik te kon tree. Die geselskap het tot in 1958 landwyd vol sale getrek met aanbiedings soos "Ek onthou vir Mamma", "Só praat die ou rivier" en "Scapino".

Hanekom is op 22 Februarie 2002 op 80-jarige ouderdom in haar slaap oorlede. Sy het twee kinders en vyf kleinkinders agtergelaat.



</doc>
<doc id="93719" url="https://af.wikipedia.org/wiki?curid=93719" title="Bittereinder (musiekgroep)">
Bittereinder (musiekgroep)

Bittereinder is 'n Suid-Afrikaanse kletsrym- /hiphop groep wat in 2009 ontstaan het. Die groep bestaan uit Peach van Pletzen, Louis Minnaar en Jaco van der Merwe. Hulle musiek word deur 'n prominente ""beat"" gekenmerk, wat in meeste van hul musiek, met die uitsondering van enkele snitte gehoor kan word. Die naam "Bittereinder" is van die Bittereinders ontleen, wat 'n faksie van die Boere-guerrillavegters was wat in die latere stadiums van die Tweede Vryheidsoorlog (1899-1902) teen die magte van die Britse Ryk geveg het.

Hulle het al by groot Suid-Afrikaanse musiekfeeste soos Oppikoppi opgetree, en oor Suider-Afrika en Nederland.

hulle is bekend vir hul hoë-energie vertonings.

In Augustus 2013 verskyn Bittereinder prominent op 'n CNN-program genaamd "Inside-Africa", in 'n episode oor kulturele diversiteit in Suid-Afrika, veral in die hoofstad, Pretoria (Jaco sing ook in A Tale of Three Cities oor sy grootword in Pretoria). Die episode het uittreksels uit baie van Bittereinder se optredes en musiekvideo's bevat en 'n in-diepte onderhoud met Jaco oor grootword as 'n Afrikaner in die 1990's in Suid-Afrika.

Bittereinder het ook al verskyn en "live" opgetree op/by die volgende: 


Na hul ontstaan in 2009 het hulle dadelik begin werk aan hul eerste album 'n Ware Verhaal, en dit vrygestel deur Rhythm Records in Oktober 2010. Die album het 'n SAMA (South African Music Award) vir die beste alternatiewe Afrikaanse album van 2011 ontvang, en is genomineer vir 2 Tempo Toekennings en 3 MK Awards. Die 4 snitte en video's van die eerste album het almal nommer 1 plekke op die MK Top 10 en verskeie radiostasies regoor Suid-Afrika behaal. Bittereinder stel hul 2de album "Die Dinkdansmasjien" in November 2012 vry, en weer bereik die eerste 3 snitte nommer 1 posisies op radio en videoparades ("charts") regoor Suid-Afrika. Die Dinkdansmasjien is ook genomineer vir 'n SAMA, 'n MK-toekenning en 'n Tempo-toekenning. Tussen die 2 albums het Bittereinder saamgewerk met Jack Parow, Chris Chameleon, Tumi Molekane (Tumi & the Volume), Inge Beckmann (Lark / Beast), Hunter Kennedy (Fokofpolisiekar / Die Heuwels Fantasties), Toast Coetzer (Buckfever Underground), Nederlandse kletsrymer Tim Beumers, Richard Brokensha en die Kaapse kletsrymer HemelBesem en nog baie ander. Bittereinder het 'n soliede reputasie oor die afgelope 4 jaar van optredes by feeste in Suid-Afrika, Nederland, Mosambiek en Namibië verkry, en is vir 2013 & 2014 se MK Award genomineer vir ""Best Live Act"". Bittereinder het die 2013 ""Best Local Band"" Rekord-toekenning gewen.




</doc>
<doc id="93721" url="https://af.wikipedia.org/wiki?curid=93721" title="Eendag vir altyd">
Eendag vir altyd

Eendag vir Altyd is 'n Afrikaanse rolprent van 94 minute wat op 8 Februarie 1985 vrygestel is. Die rolprent is deur Tonie van der Merwe vervaardig, Chris du Toit was die regisseur.


Hein en Ryno is mediese studente in hulle finale jaar wat vir dieselfde pos by die universiteit meeding. Hein raak in 'n motorongeluk betrokke en beskuldig Ryno valslik dat hy vir die ongeluk verantwoordelik is. In die paniek van die oomblik besluit Hein om op die vlug te slaan en sy vriendin besluit sy gaan saam. Die paartjie probeer telkens om 'n stap voor die polisie te bly.



</doc>
<doc id="93723" url="https://af.wikipedia.org/wiki?curid=93723" title="Rhodesiese Spoorweë 20ste klas">
Rhodesiese Spoorweë 20ste klas

Die Rhodesiese Spoorweë 20ste klas, later Zambiese Spoorweë en Nasionale Spoorweë van Zimbabwe 20ste klasse, was een van die grootste en kragtigste stoomlokomotiewe in die Suidelike halfrond.

Met 61 lokomotiewe wat gebou is, is hulle die vierde grootste klas Garrattlokomotiewe ooit gebou - ná die Suid-Afrikaanse Spoorweë klas GMA, (120), die Rhodesiese Spoorweë 15de klas, (74) en die Suid-Afrikaanse Spoorweë klas GF (65).

Die 20ste Klas Garratt-stoomlokomotiewe is afgelewer van 1954 tot 1958. Slegs een maatskappy het die lokomotiewe gebou naamlik Beyer, Peacock and Company. Die lokomotief was toegerus met Walschaerts-klepratwerk.


</doc>
<doc id="93725" url="https://af.wikipedia.org/wiki?curid=93725" title="Galba (keiser)">
Galba (keiser)

Servius Sulpicius Galba (24 Desember 3 v.C., Terracina – 15 Januarie 69, Rome was 'n Romeinse senator en generaal, die eerste "princeps" (dws. keiser) in die vierkeiserjaar 69 . Hy was die eerste "princeps" wat nie tot die Juliaans-Claudiese dinastie behoort het nie en regeer slegs vir sewe maande.

Galba is op 24 Desember 3 v. C. gebore in Tarracina in Campanië die seun van Gaius Sulpicius Galba, Romeinse Konsul en Mummia Achaica. Aan sy vader se kant behoort hy tot die "gens Sulpicia" en sy moeder was 'n kleindogter van Quintus Lutatius Catulus en agterkleindogter van Lucius Mummius Achaicus, twee prominente Romeine. Sy vader hertrou met die ryk en mooi Livia Ocellina (familie van Livia Drusilla ). Livia adopteer Galba waarna hy sy naam verander na Lucius Livius Ocella. Sy stiefma besit ook eiendomme by Tarracina wat Galba na haar dood geërf het. Nie alleen sy grootvader, maar ook sy voorgangers Augustus en Tiberius het Galba se heerskappy voorsien.

Nadat hy die "toga virilis" aangeneem het, het hy gedroom dat die godin Fortuna hom besoek het en gesê het dat sy al lange tyd voor sy deur gewag het. Toe hy wakker word vind hy 'n beeld van Fortuna by die deur van sy huis se atrium. Hy het die beeld na sy buiteverblyf in Tusculum geneem en haar daar vereer. Hy het die vrye kunste en die reg bestudeer.

Sy verwantskap met Livia Drusilla het sy loopbaan bevorder en hy het haar hoog geag. Hy het vyftig miljoen sesterses by haar geërf, Tiberius het dit verminder na slegs 'n half miljoen, maar die is ook nooit uitbetaal nie. In die jaar 20 word hy "praetor" op 23-jarige leeftyd, hoewel 'n mens minstens 30 moes wees vir die amp. Daarna is hy as "propraetor" na die provinsie "Gallia Aquitania" gestuur.

Hy trou met Aemilia Lepida en het twee seuns by haar. Na haar dood en die van sy seuns bly hy wewenaar ondanks die vlerkslepery van Agrippina major, self toe hy nog getroud was.

In 33 word Galba saam met Lucius Cornelius Sulla Felix "consul ordinarius". In 39 vervang hy Gnaius Cornelius Lentulus Gaetulicus , wat in opstand was teen Caligula, as "legatus Augustus pro praetore" (dws. aanvoerder) van die legioene in Germania Superior. Toe Caligula in 41 vermoor is, probeer Galba nie om die mag oor te neem nie, ondanks die aandrang van sy vriende. Claudius het hom daarvoor beloon deur in 43 te wag met 'n ekspedisie na Britannia totdat Galba van 'n siekte herstel het en kon saamgaan as "comes" (metgesel). Waarskynlik was Galba van 44 tot 46 "proconsul" (dws. goewerneur) van die Romeinse provinsie "Africa" met die opdrag om die gebied tot rus te bring. Weens sy streng optrede in Germania Superior en Africa word die "ornamenta triumphalia" aan hom toegeken en word hy lid van die priester-kolleges van die "quindecemviri", "Titii" en "Augustales". In 60 word Galba, wat toe al sestig was deur Nero aangestel as "legatus Augustus pro praetore" (dws. goewerneur) van "Hispania Tarraconensis". Hy het die provinsie agt jaar lank bestuur.

Toe hy in 67 gehoor het dat daar 'n opstand in Gallia uitgebreek het en briewe van Gaius Iulius Vindex ontvang het waarin hy gevra word om "beskermer en leier van die menslike ras" te word, het hy die opdrag aanvaar. Hy het eerder briewe van Nero onderskep waarin die sy "procuratores" opdrag gee om Galba uit die weg te ruim. In 68 kom hy werklik in opstand teen Nero. Toe sy soldate hom in April 68 uitroep tot "imperator", weier hy die titel, maar vra vir die titel "legatus Senatus Populique Romani" (legaat van die senaat en die Romeinse volk), waarmee hy die bal in die kamp van die senaat speel. Die senaat verklaar hom egter op Nero se versoek tot "hostis publicus" (staatsvyand). Hy het nuwe troepe bymekaar gemaak, waaronder die "legio VII Galbiana" of "Gemina", asook "auxilia" (hulptroepe). Hy rig 'n "concilium" (raad) op van die vooraanstaandes van die "provincia" en stel jong "equites" (ruiters) aan as lyfwagte. Hy wil hom voordoen as die nuwe Augustus wat die staat sou red, soos blyk uit die inskripsies van die munte wat hy laat slaan het: "LIBERTAS RESTITUTA" ("libertas" (vryheid) herstel), "ROM RENASC" (Rome hergebore) en "SALUS GENERIS HUMANI" (redder van die mensheid).
Galba het Otho van Lusitania en Aulus Caecina Alienus, die "quaestor" van Hispania Baetica aan sy kant gekry, maar in Mei 68 het Lucius Clodius Macer, die "legatus legionis" van die "legio III Augusta" in Afrika, in opstand gekom teen Nero en sny die graanvoorsiening na Rome af. Omdat hy Galba nie wil erken nie, noem hy homself "propraetor", slaan sy eie munte en rig die nuwe legioen "legio I Macriana liberatrix" op. Galba laat hom eksekuteer. In dieselfde periode voer Lucius Verginius Rufus, de "legatus Augustus pro praetore" van Germania Superior, die gekombineerde strydkragte van Germania Superior en Inferior aan om Vindex uiteindelik te verslaan by Vesontio in Gallia Lugdunensis. Verginius weier egter de titel van "imperator", wat hom aangebied word deur sy troepe en die troepe aan die Donau. Galba trek terug na Clunia, waar hy wag op verder verwikkelinge.

Uiteindelik ontvang hy die tyding van Nero se selfmoord en sy eie erkenning as "princeps" op 8 Junie 69 deur die Praetoriaanse wag en die senaat. Van daar af neem hy die titel Imperator Servius Galba Caesar Augustus aan. Hy het glo die titel Caesar pas aangeneem toe hy reeds uit Hispania vertrek het op pad na Rome. Naderhand neem hy ook die titel "tribunicia potestas" aan en word hy aangestel as "Pontifex Maximus".

Nymphidius het intussen sy posisie in Rome versterk en daaraan begin dink om self die mag in hande te neem. Toe hy hom deur die Praetoriaanse wag wil laat uitroep tot Imperator is hy deur hulle vermoor. Toe Galba hiervan te hore kom, het hy Nymphidius se bondgenote laat vermoor. Voordat hy egter Rome bereik, word hy gekonfronteer met een ruwe bende wat Nero as legioen wou gebruik teen Vindex. Hulle eis nou inlywing by die legioene en kasernes. Omdat hulle nie wou padgee nie het Galba se troepe hulle aangeval en baie van hulle vermoor.

Galba se intog in Rome, met Otho aan sy sy, verloop nie baie goed nie. Boonop het sy aristokratiese en outoritêre houding sowel die soldate as die senaat teen hom laat draai. Hy weier die beloofde "donativum" aan die Praetoriaanse wag. Hy ontbind ook die Germaanse keiserlike wag wat deur Gaius Marius ingestel en deur Augustus uitgebou is. Sy toekenning van Romeinse burgerskap aan die Galliese stamme wat hom gehelp het in die stryd teen Vindex was 'n belediging vir die legioene in Germania Superior. Hy het ook hulle aanvoerder Verginius Rufus vervang. Ten slotte het hy by sy aankoms in Rome 'n nuwe legioen wat daar gestig is "gedesimeer" wat daartoe gelei het dat die soldate teen hom gedraai het. Hy het ook hardhandig teen die senaat opgetree. Senator en "consul designatus" Cingonius Varro wat met Nymphidius saamgesweer het en Lucius Clodius Macer wat in Afrika teen Nero in opstand gekom het, maar Galba nie wou erken nie, het hy laat eksekuteer. Sy korrupte raadgewers soos Titus Vinius, 'n generaal uit Hispania, die nuwe "praefectus praetorio" Cornelius Laco en sy vrygelate slaaf Icelus het hy laat opneem in die orde van die "equites". Nero se uitspattige uitgawes het hom gedwing om nuwe belastings te hef wat hom nie gewild gemaak het onder die gewone burgers nie.
Toe hy op 1 Januarie 69 sy tweede konsulaat begin met die korrupte Titis Vinius as konsul, weier die legioene in Mogontiacum in Germania Superior om die eed van trou af te lê en vernietig beelde van Galba. Die volgende dag roep hulle Aulus Vitellius uit tot Imperator op aanstigting van Fabius Valens en Aulus Caecina Alienus. Toe Galba van die muitery te hore kom, adopteer hy Lucius Calpurnius Piso Licinianus op 10 Januarie 69 waardeur hy hom aandui as sy opvolger. Otho het gedink dat sy hulp aan Galba hom die uitverkore opvolger sou maak, en gryp toe self die mag. Op 15 Januarie 69 word hy, Otho, deur die Praetoriaanse wag uitgeroep tot "princeps". Galba word deur muitende ruiters naby die "Lacus Curtius" op die "forum Romanum" vermoor. Sy lyk word begrawe in sy tuine aan die "via Aurelia". Daar word 'n "damnatio memoriae" (verdoeming van die nagedagtenis) oor hom uitgespreek, maar die word op 1 Januarie 70 onder Vespasianus deur die senaat ongedaan gemaak.




</doc>
<doc id="93728" url="https://af.wikipedia.org/wiki?curid=93728" title="Aleksander Pitsjoesjkin">
Aleksander Pitsjoesjkin

Aleksander Joerjewitsj Pitsjoesjkin (Russies: Алекса́ндр Ю́рьевич Пичу́шкин, geb. 9 April 1974 in Mitisjtsji, Moskou-oblast) is ’n Russiese reeksmoordenaar. Hy het vermoedelik minstens 49 mense vermoor, en dalk tot 60, in Bitsapark in die suidweste van Moskou, waar die slagoffers se lyke gevind is. Hy is ook bekend as die Skaakbordmoordenaar en Bitsapark-maniak.

Pitsjoesjkin was volgens mense aanvanklik ’n sosiale kind. Dit het egter verander nadat hy agteroor van ’n swaai afgeval en toe deur die swaai teen die voorkop getref is. Kenners meen die ongeluk kon skade aan die voorkorteks van Pitsjoesjkin se brein aangerig het; skade van dié aard is bekend daarvoor dat dit impulsbeheer onderdruk en ’n neiging tot aggressie veroorsaak. Pitsjoesjkin het hierna vyandiggesind en impulsief geraak en sy ma het hom na ’n skool vir kinders met leerprobleme gestuur. Ander kinders het hom begin terg en boelie, en dit het sy aggressie vererger. 

Toe hy ouer was, het sy oupa aan moederskant besef hy is hoogs intelligent. Hy het hom ingeneem en in ’n beter skool ingeskryf. Hy het Pitsjoesjkin ook aangemoedig om aan buitemuurse bedrywighede deel te neem en dié het ’n belangstelling in skaak ontwikkel. Hy het aan buitelugskaakspele in Bitsapark begin deelneem. Hy het uitstekend gevaar en die ander, meestal ouer mans geklop. So het hy ’n groot deel van sy aggressie gekanaliseer. Hy is egter steeds deur ander kinders gespot en kort hierna is sy oupa dood. Pitsjoesjkin het na sy ouerhuis teruggekeer en as ’n student ingeskryf. 

In dié stadium het hy erg wodka begin drink. Hy het steeds aan skaakspele naby hul huis en in Bitsapark deelgeneem.

Pitsjoesjkin het sy eerste moord sover bekend in 1992 as ’n student gepleeg en in 2001 meer dikwels begin moor. In die Russiese media is gegis hy is gedeeltelik gemotiveer deur ’n makabere kompetisie met ’n ander bekende Russiese reeksmoordenaar, Andrei Tsjikatilo, die "Slagter van Rostof", wat in 1992 skuldig bevind is aan die moord op 53 kinders en jong vroue oor ’n tydperk van 12 jaar. Pitsjoesjkin het gesê sy doel was om 64 mense te vermoor, wat ooreenstem met die getal blokke op ’n skaakbord. Hy het later sy stelling teruggetrek en gesê hy sou aanhou moor het as hy nie gevang is nie.

Hy het veral ou, hawelose mans geteiken, Hy het hulle gelok met ’n aanbod van gratis wodka. Nadat hy saam met hulle gedrink het, sou hy hulle vermoor deur hulle herhaaldelik met ’n hamer teen die kop te slaan. Hy sou dan ’n wodkabottel in die gapende wond druk as sy "handtekening". Hy het ook jonger mans, kinders en vroue geteiken. Hy sou hulle altyd van agter aanval voor hulle onraad vermoed om te keer dat hul bloed op sy klere spat. Hy het beweer hy het soos God gevoel wanneer hy iemand aanval en besluit of hulle sou sterf of leef. 

Kenners aan die Serbski-instituut, Rusland se hoof psigiatriese kliniek, het gevind Pitsjoesjkin is gesond van gees, maar hy ly aan antisosiale en narsistiese persoonlikheidsteuring, wat hom ’n psigopaat maak.

Pitsjoesjkin is op 16 Junie 2006 in hegtenis geneem en op 24 Oktober 2007 skuldig bevind aan 49 moorde en drie pogings tot moord. Hy het ’n Russiese hof gevra om nog 11 slagoffers by die lys te voeg, wat sy beweerde slagoffers op 60 te staan bring, plus die drie wat oorleef het. Hy is nes Tsjikatilo tydens sy verhoor in ’n glashok gehou vir sy beskerming. Dit het regter Wladimir Oesof ’n uur geneem om die vonnis te lees: lewenslange tronkstraf, waarvan die eerste 15 jaar in eensame aanhouding sou wees.



</doc>
<doc id="93729" url="https://af.wikipedia.org/wiki?curid=93729" title="Luis Garavito">
Luis Garavito

Luis Alfredo Garavito Cubillos (geb. 25 Januarie 1957 in Génova, Quindío, Colombia) is ’n Colombiaanse verkragter en reeksmoordenaar van kinders. In 1999 het hy skuld beken aan die verkragting, marteling en moord van 147 jong seuns. Gebaseer op die ligging van geraamtes wat aangedui is op kaarte wat Garavito in die tronk geteken het, kan daar meer as 300 slagoffers wees. Hy is deur die plaaslike media beskryf as "die wêreld se ergste reeksmoordenaar" vanweë sy talle slagoffers.

Die byname wat aan hom gegee is, is La Bestia ("Die Ondier") en Tribilín (Amerikaanse Spaans vir die Disney-karakter Goofy.) 

Garavito is op 25 Januarie 1957 in Colombia gebore. Hy is die oudste van sewe broers en is blykbaar as kind fisiek en geestelik deur sy pa mishandel. In sy getuienis sê hy hy was die slagoffer van seksuele misbruik toe hy jonk was.

Sy slagoffers was arm plattelandse en straatkinders tussen die ouderdomme van 8 en 16. Hy het hulle geskenke en klein bedrae geld aangebied. Nadat hy hul vertroue gewen het, het hy hulle saam met hom laat loop en wanneer hulle moeg was, sou hy hulle aanrand en verkrag, hulle keelaf sny en gewoonlik hul ledemate afsny. Die meeste lyke het tekens van uitgerekte marteling getoon.

Garavito is op 22 April 1999 in hegtenis geneem. Hy het skuld beken op 140 kindermoorde en is aangekla weens 172 moorde regdeur Colombia. Hy is op 139 van die 172 aanklagte skuldig bevind; die ander is nog hangende. Hoewel die maksimum tronkstraf vir moord in Colombia vermenigvuldig met 139 neerkom op 1 853 jaar, beperk Colombiaanse wetgewing tronkstraf tot 30 jaar. Omdat hy die polisie gehelp het om van die lyke te vind, en ook vanweë sy bekentenisse, is sy vonnis verder verkort tot net meer as 22 jaar. Hy kan selfs nog afslag kry vir goeie gedrag en verdere samewerking.

Baie Colombiane kritiseer die moontlikheid dat Garavito vroeg vrygelaat kan word. In onlangse jare voel hulle al hoe meer dat sy vonnis te lig was. Sommige meen hy moes die doodstraf of lewenslange tronkstraf gekry het, maar nie een van dié strawwe bestaan in Colombia nie. Die straf vir sulke grudade in die land is egter intussen tot 60 jaar tronkstraf verleng.


</doc>
<doc id="93730" url="https://af.wikipedia.org/wiki?curid=93730" title="Louis Krüger">
Louis Krüger

Louis Krüger (1955-) is ’n Afrikaanse skrywer van jeugverhale en romans, wat onder meer die Eugène Marais-prys met sy skryfwerk verower.

Louis Krüger is op 25 Oktober 1955 op Upington gebore, waar hy groot word, skoolgaan en aan die Hoërskool Upington matrikuleer.

Hy behaal sy B.A.-graad in Filosofie en Afrikaans-Nederlands aan die Universiteit van Stellenbosch en ondergaan daarna sy opleiding as NG predikant aan die Teologiese Kweekskool aan die Universiteit Stellenbosch. Hier is die bekende teoloog Nico Smith een van sy dosente. Gedurende sy universiteitsjare is hy saam met Etienne van Heerden betrokke by die letterkundige tydskrif "Graffier" en is hy ook lid van D.J. Opperman se beroemde Letterkundige Laboratorium. Op Stellenbosch trou hy met sy vrou, Quelene. Hy los in 1980 en 1981 af by ’n gemeente in Karoi in Zimbabwe. Na universiteit doen hy sy twee jare verpligte militêre diensplig, waar hy dienspligkapelaan in Pretoria is en in 1982 is hy ook kapelaan in Okalongo in die destydse Suidwes-Afrika.

Wanneer hy van Nico Smith verneem dat daar ’n tekort aan predikante in Nederland is, verhuis hy en sy vrou in 1984 na die dorp Nieuwlande in die provinsie Drente op die Noord-Hollandse platteland, waar hy in Desember 1984 predikant word van ’n Gereformeerde gemeente. Hulle woon hier in die pastorie waar die bekende versetsheld uit die Tweede Wêreldoorlog, Johannes Post, gebly het. Hier word hulle seuns Regardt en Tjade ook gebore. In Junie 1989 begin hy as leraar van die gemeente by Sliedrecht en vanaf Junie 1994 is hy skipperspredikant aan die Koningskerk Rotterdam-Feyenoord in Barendrecht in Nederland.

Met ’n groep uit sy gemeente besoek hy elke jaar die noordelike deel van Suid-Afrika, Botswana en Zimbabwe om daar sosiale werk te verrig, soos byvoorbeeld die bou van ’n hospitaal in Venda. Met sy gesin besoek hy ook verskeie lande van Europa soos Frankryk en Spanje en met die skippers uit sy gemeente vaar hy graag saam op die breë riviere van Wes- en Midde-Europa.

Louis Krüger is 'n bekroonde Afrikaanse skrywer. Krüger se eerste roman, "Die skerpskutter" is in 1982 met die Eugene Maraisprys bekroon. In 1985 ontvang hy die Sanlamprys vir jeuglektuur (silwer) vir "Donkerboskind".

Verskeie van sy boeke is na Nederlands vertaal. Sy roman, "Wederkoms" (Human & Rousseau) is deur die "Christelijk Literair Overleg" (CLO) in Nederland as een van die 15 beste Christelike boeke van die afgelope 15 jaar aangewys. In 1995 was hy een van agt draaiboekskrywers van ’n Nederlandse TV-reeks, "De laatste carrière".

Hy begin reeds op skool skryf en in sy voorlaaste skooljaar skryf hy ’n novelle en ook ’n roman oor die Anglo-Boereoorlog. Op universiteit skryf hy ’n aantal kortverhale, waarvan sommige in letterkundige tydskrifte (insluitende "Standpunte" en "Tydskrif vir Letterkunde") en "Die Huisgenoot" gepubliseer word. Van sy kortverhale word in versamelbundels soos "Blommetjie gedenk aan my" (onder redaksie van Hennie Aucamp) en "Skepping en struktuur" (onder redaksie van P.J. du Toit) opgeneem. "’n Huis vir die sterwendes" word deur Hennie Aucamp in die versamelbundel "Sewe sondes, nee meer" opgeneem. Hierdie kortverhaal het oorspronklik in Nederlandse vertaling in die Christelike tydskrif "Woordwerk" van Julie 1987 verskyn. Die verhaal "Middagbesoek" verskyn in 1993 in Duitse vertaling onder die titel "Besuch am Nachmittag".

Geen ander skrywer in Afrikaans verteenwoordig in dieselfde mate as Louis Krüger sowel die wêreld van Suid-Afrika as die Nederlande nie, hoewel sy romans in die meeste gevalle op Suid-Afrikaanse bodem afspeel of ’n spesifieke Suid-Afrikaanse kleur bevat. Hy het deel van Nederland geword sonder om sy gevoelsmatige en intellektuele bande met Suid-Afrika te verloor. In onderhoude beklemtoon hy dan ook voortdurend sy blywende verbondenheid met Suid-Afrika. Soos Elisabeth Eybers met haar tussentaal het hy ’n tussenmens geword. In 1993 word hy gekies om te help skryf aan die Nederlandse TV-reeks "De laatste carrière" vir die televisie-organisasie Evangelische Omroep. Die reeks handel oor die probleme verbonde aan iemand wat met vervroegde pensioen gaan, of ’n werknemer wat afgedank word. Baie van sy boeke word deur Riet de Jong-Goossens in Nederlands vertaal en hy vertaal self "Herinnering aan Agnes" in Nederlands, waarna hy "Wederkomst" direk in Nederlands skryf en dit eers veel later in Afrikaans vertaal.

Die hooftema van sy werk is geweld, wat hy verafsku. In sy eerste boeke gaan dit meer om oorlogsgeweld (soos "Die skerpskutter" en "’n Basis oorkant die grens"), maar in "Herinnering aan Agnes" word ook die meer subtiele tema van geweld in gesinsverband betrek. Die verhouding tussen man en vrou, en veral seks, word baie keer gesien as simbolies van geweld en die uitoefening van mag. Kinders speel ook ’n deurslaggewende rol, met geweld teenoor kinders en vroue wat gesien kan word as aanduidend van ’n mensdom wat sy morele kompas verloor het. Baie van die kinderkarakters kry dan ook met onhoudbare pyn en lyding te doen weens die vergrype van die bewindhebbers in die staat of huishouding. Die vernietigingskrag van geweld word telkens geïllustreer deurdat geweld slegs lei tot meer geweld en eindelik die mens en sy siel verwoes, ongeag wat die motivering was wat tot die aanvanklike geweld gelei het. Telkens beeld hy die lewe in sy harde werklikheid uit, wat ver verwyder is van die vooroordeel dat die Christelike boodskap positiewe waardes moet verkondig. Dit is egter juis die lewenskragtige uitbeelding van die realiteit in sy werk wat die voortdurende stryd wat die Christen in die lewe voer, geloofwaardig maak. Sy werk is dus die soeke na egte liefde en sin wat onderliggend is aan die lewe op aarde – en hierdie soeke geskied te midde van swaarkry, boosheid en geweld, soos ook uitgebeeld in baie van die gebeure wat in die Bybel beskryf word.

"Die skerpskutter" word geplaas in Belfast in Noord-Ierland teen die agtergrond van die Ierse Republikeinse Leër se terrorismestryd om vryheid, wat hom binne die burgeroorlog tussen Protestantse en Katolieke uitwoed. Die wêreld van die spanningsverhaal word hierin versoen met ’n dieper verkenning van die jong hoofkarakter, Malcolm Owens, skerpskutter van die Ierse Republikeinse Leër, wat veg vir vryheid en dan self slagoffer word van geweld. In sy fisiese stryd teen die vyand se magte probeer hy ook om sy persoonlike problematiek te verwerk. Die grimmige en genadelose wêreld waarin hy en die ander mense lewe word met indrukwekkende woordekonomie beskryf. Ander faktore wat bydra om die beklemming wat geweld meebring te aksentueer, is die ongure weersomstandighede, die rampspoedige voorvalle en die uitsigloosheid van persoonlike verhoudings. Die Eugène Maraisprys word in 1982 aan "Die skerpskutter" toegeken.

"’n Basis oorkant die grens" handel oor sewe soldate wat ’n ammunisie-opslagplek oorkant die grens tussen Rhodesië en Mosambiek moet uitwis. Hulle leier, Stanley, word vroeg reeds geskiet en die oorblywendes besluit nie net om steeds hulle opdrag uit te voer nie, maar ook om Stanley se lyk terug te neem. Hulle dra dan die lyk vir langer as ’n week saam met hulle terug oor die grens. Die ander ses is die vreesbevange radio-operateur Rot, die armoedige Jinx, die tolk N’Tembi, die swygsame Grog, die gelowige Louch wat veg teen ’n groeiende waansin, en Konrad wie se besetenheid met vernietiging gevoed word deur sy diep wrok nadat sy ouers deur swart mense vermoor is. Die spanning word deurentyd goed volgehou, met die hoogtepunt die aanval op die basis. Ongewoon is die gebruik van die reeds gestorwe Stanley as verteller, wat oor sy eie dood en die lotgevalle en emosies van sy makkers verslag doen. Sy reeds gestorwe status plaas sy bestaan in ’n ander dimensie, waardeur hy die kennis en status van die alwetende verteller verkry. Die roman ondersoek veral die onlogiese waansin en wreedheid van oorlog soos weergegee in die gedagtes van die bosvegters. Die sielkundige tol wat die geweld eis is groot. Die veelvuldige betekenisse van die woord grens in die titel word in die roman op verskeie maniere weergegee. Daar is die fisiese grens tussen lande, die grens tussen lewe en dood en ook die grense van beskawing en normaliteit wat aan die bod kom. In 1985 is "’n Basis oorkant die grens" ’n naaswenner van die ATKV-prys, terwyl dit in 1986 weer op die kortlys is vir dieselfde prys. Hierdie boek word ook per geleentheid voorgeskryf vir ’n kursus in Afrikaanse letterkunde aan die Vrije Universiteit van Amsterdam.

"Gevaarlike land" speel iewers in die toekoms af. Die Nederlander Evert Scheepers is in Suid-Afrika gebore. Hy is nou terug in Suid-Afrika om as sluipskutter vir generaal Frederik Landman, leier van die regse militêre junta, dood te maak. Hierna moet hy ’n nuwe demokratiese blanke nedersetting vestig. Onderweg vind hy egter uit dat die geskiedenis nie maklik veranderbaar is nie en wanneer hy die verlede trotseer raak hy toenemend betrokke in ’n stryd binne homself. Die netwerk van verhoudings waarin hy betrokke is, word ondersoek, met sy pa wat ’n sentrale rol speel. Die psigose van geweld is weereens onderliggend aan hierdie roman, met die boodskap dat geweldenaars slagoffers word van geweld, selfs as hulle dit wil gebruik om groter geweld en boosheid daarmee te beveg. Geweld neem besit van die innerlike van die mens. 

"Herinnering aan Agnes" speel in Suid-Afrika af net voor die verkiesing van 1994. Die ek-verteller is ’n Suid-Afrikaanse beroepsfotograaf wat vir ’n Franse nuusagentskap verslag lewer van die stigting van die regse Boerenasieparty. ’n Vreemde vrou loop toevallig voor sy kamera in en haar beeld op die foto wat hy neem verander sy latere lewe en geluk. Hy volg haar na haar woonplek en daar ontstaan ’n verhouding en later ’n stormagtige huwelik en verwydering. Agnes sien geen toekoms vir die blanke in Suid-Afrika nie en vereenselwig haar met ’n groep militante verregses. Die gebeure lei eindelik tot Agnes se dood. Wanneer die roman begin, is dit alles reeds verby en is die roman dan herinnering, waarin die ek-verteller probeer om sin te maak uit dit wat gebeur het. Sy pogings om Agnes werklik te ken misluk, sodat die foto’s wat hy van haar geneem het ’n groter werklikheid het as sy ervarings. Die feit dat die roman in die verlede afspeel versterk die onafwendbaarheid van alles en die gebrek aan werklikheid. In hierdie roman tree Krüger intertekstueel in gesprek met die mite van Orpheus en Eurydice en "Klaaglied om Agnes" van Marnix Gijsen. Met die figuur van Agnes slaag hy daarin om ’n regse vrou met simpatie te teken en in die psigiese geskiedenis van die Afrikaner te delf.

"Wederkoms:" "die lewe en geskiedenis van Jannes Hoop", beeld die apokaliptiese einde van die wêreld en die wederkoms van Jesus aan uit die oogpunt en perspektief van Jannes Hoop, ’n eenvoudige man. In hierdie roman, wat iewers in die Noordweste afspeel, dreig ’n Derde Wêreldoorlog en ’n groep omgewingsaktiviste, die Tempeliers, het daarin geslaag om ’n aantal groot maatskappye se selfsugtige uitbuiting van die omgewing te stuit. Jannes is een van die geringstes in ’n werkergemeenskap, wie se woonplek sal oorstroom deur die toedoen van ’n maatskappy wat ’n dam wil bou. Wanneer die Tempeliers hulle hierteen verset, sluit Jannes by die verset aan. Sy optrede het ’n groot impak op sy verhouding met sy gemeenskap en sy geliefdes. Die teenwoordigheid van die mistieke word aangedui deur die engele aan die begin en einde van die roman en hoewel die hele roman in hierdie tydsgees geskryf is, word die fisiese wederkoms van Christus nie eksplisiet beskryf nie, wat die verhaal slegs ’n belofte maak van dit wat gaan kom. Só bly die Bybelse interteks deurentyd ondergeskik aan die aardse werklikheid. "Wederkoms" is in 2010 op die kortlys vir die toekenning van die M-Net-prys.

Sy jeugromans fokus meer op die beskrywing van die omgewing en werklikheid en die belewenis van die kinders daarvan in hulle gedagtewêreld, as in opwindende gebeure. Vier stadskinders (’n wit meisie Janie, twee wit seuns At en Martiens en ’n swart seun Patrick) bou in "Murasie in die stad" ’n “murasie” in ’n agterplaas waarheen hulle gereeld gaan om te ontvlug. Elkeen van die vier karakters moet lewensprobleme oorkom, soos swak verhoudings met ouers, armoede, siekte en aanpassing by die omgewing. In hierdie omstandighede droom elkeen sy eie drome, wat dikwels in ’n verwarde wêreld aan skerwe breek. In 1983 word "Murasie in die stad" met die uitgewersprys in J.P. van der Walt se jeugwedstryd bekroon.

"Donkerboskind" speel af in ’n armoedige bruin woonbuurt digby die middestad van Kaapstad. ’n Groepie kinders vorm onder leiding van Oupie ’n straatorkes om sodoende ’n eie lewe te probeer maak en hulle drome waar te laat word. Rupert en Maja se pa drink en as hy dronk is, slaan hy hulle. Die vyftienjarige Rupert is die hoofkarakter, wat nie net die liedjie van ’n donkerboskind sing nie, maar self in die donker bos lewe, derhalwe die titel van die boek. Hy speel in die straatorkes om geld in te samel vir die versorging van sy sieklike sussie Maja. Dan ondergaan hy ’n slopingsproses en groeiproses wanneer Maja sterf. Vir ’n tyd lank kan hy ook nie in die straatorkes speel nie en wanneer hy na die groot skool gaan, moet hy eindelik alles wat bekend is agterlaat. "Donkerboskind" word bekroon met die Sanlamprys Silwer vir Jeuglektuur in 1985. Hierdie boek word ook in Nederlands en Duits vertaal en die Duitse vertaling ("Sing noch einmal, mein Bruder") word in 1995 met die Osterreichischer Kinder- und Jugendbuch-Übersetzungspreis bekroon.

"Son op die water" vertel van alleenkinders wat onskuldige slagoffers van ’n burgeroorlog is. Die hoofkarakter Mannas vlug weg van sy ouerhuis wanneer soldate begin om die woonbuurt te deursoek. Hy vind ’n verlate woonboot, waarmee hy na die see wil wegvaar om daar ’n nuwe lewe te begin. Op pad sluit ander kinders wat deur die oorlog haweloos gelaat is, die seun Gaai en die meisie Fia, by hom aan. Onderweg neem hierdie drie nog twee totaal afhanklike kinders by hulle in, wat hulle versorg. Hulle moet hulle eindbestemming verander wanneer dit onmoontlik word om die see te bereik, maar die bestemming is nie wat hulle dit voorstel nie. Kruger noem hierdie verhaal ’n elegie, en dit staan dan inderdaad in die teken van ’n beskrywing van fisiese en emosionele sterfte, waar die oorlog die lewens van die mense inhoudloos maak.

Werke uit sy pen sluit in:






</doc>
<doc id="93732" url="https://af.wikipedia.org/wiki?curid=93732" title="Peter Sutcliffe">
Peter Sutcliffe

Peter William Sutcliffe (gebore 2 Junie 1946) is ’n Britse reeksmoordenaar wat tydens sy misdaadveldtog deur die pers die Yorkshire Ripper gedoop is. Hy is in 1981 skuldig bevind aan die moord op 13 vroue en aan poging tot moord op sewe ander.

Sutcliffe het gereeld van die dienste van prostitute in Leeds en Bradford in Wes-Yorkshire gebruik gemaak. Dit lyk of sy woede-uitbarsting teenoor hulle ontstaan het weens rusies oor betaling, maar hy het later beweer die stem van God het hom opdrag gegee om die moorde te pleeg.

Hy het die moorde oor ’n tydperk van vyf jaar gepleeg. Toe hy in Januarie 1981 in hegtenis geneem word omdat hy met vals nommerplate gery het, het die polisie hom ondervra oor die moorde en hy het erken hy is die moordenaar. 

Met sy verhoor het Sutcliffe skuld aan moord ontken op grond van verminderde aanspreeklikheid vanweë ’n diagnose van skisofrenie, maar sy pleit is verwerp. Hy is gevonnis tot 20 vonnisse van lewenslange tronkstraf wat gelyktydig uitgedien word. Hy het ná sy skuldigbevinding sy ma se nooiensvan begin gebruik en Peter William Coonan geword. ’n Hof het in 2010 ’n aansoek van Sutcliffe om die vasstelling van ’n parooldatum afgekeur, en bepaal dat hy ’n volle lewensvonnis sal uitdien en dus nooit vrygelaat sal word nie.

Sutcliffe het in 1969 en in 1975 vier vroue aangeval en beseer voordat hy sy eerste moord gepleeg het, dié op Wilma McCann op 30 Oktober 1975 in Leeds. Hy het haar twee keer met ’n hamer geslaan en toe 15 keer in die nek, bors en onderlyf gesteek. Spore van semen is in haar onderklere gekry. In Januarie 1976 het hy sy volgende moord in Leeds gepleeg toe hy Emily Jackson 51 keer gesteek het. Hy het op haar sy getrap en ’n stewelspoor agtergelaat.

Op 9 Mei het hy Marcella Claxton in Leeds aangeval toe sy op pad terug was van ’n partytjie en Sutcliffe haar ’n geleentheid gee. Toe sy uitklim om ’n draai te loop, het Sutcliffe haar van agter met ’n hamer geslaan. Sy het die aanval oorleef en tydens sy verhoor teen hom getuig. Op 5 Februarie 1977 het Sutcliffe Irene Richardson, ’n prostituut van Chapeltown, Leeds, met ’n hamer doodgeslaan. Hy het daarna haar lyk met ’n mes vermink. Motorbandspore is op die toneel gevind.

Twee maande later, op 23 April, het hy Patricia "Tina" Atkinson, ’n prostituut van Bradford, in haar woonstel vermoor. Die polisie het ’n afdruk van ’n stewel op die beddegoed gevind. Twee maande later het hy nog ’n moord in Chapeltown gepleeg, dié op die 16-jarige Jayne MacDonald. Sy was nie ’n prostituut nie. Haar dood het aan die publiek gewys enige vrou kan ’n slagoffer van die Ripper wees. Sutcliffe het Maureen Long in Julie ernstig in Bradford aangerand. Hy is gesteur en het haar vir dood agtergelaat. ’n Getuie het die model van die motor verkeerd geïdentifiseer. Meer as 300 polisiemanne het altesaam 12 500 verklarings afgeneem en duisende motors ondersoek, maar sonder sukses. Op 1 Oktober 1977 het Sutcliffe Jean Jordan, ’n prostituut van Manchester, vermoor. Haar lyk is ná die tyd geskuif. Sutcliffe het later in ’n verklaring gesê hy het besef die nuwe £5-noot wat hy haar gegee het, sou nagespeur kon word. Ná ’n partytjie by sy huis het hy teruggekeer om die noot te soek. Toe hy dit nie kon kry nie, het hy Jordan se lyk vermink en geskuif.

Toe Jordan se lyk die volgende oggend gekry word, is die £5-noot ook gevind en dit was ’n belangrike leidraad. Dit is nagespeur na ’n sekere bank en die polisie kon hul netwerk nouer trek. Hulle het 5 000 mans ondervra wat dit as deel van hul salaris kon ontvang het, onder andere Sutcliffe.

Op 14 Desember het Sutcliffe Marilyn Moore, nog ’n prostituut van Leeds, aangeval. Sy het dit oorleef en kon ’n beskrywing van haar aanvaller aan die polisie gee. Motorbandspore is op die toneel gevind wat met dié by die vorige aanval ooreengestem het. 

In Januarie 1978 het die polisie ophou soek na die persoon wat die £5-noot kon gekry het. In dié maand het Sutcliffe weer gemoor. Sy slagoffer was Yvonne Pearson, ’n 21-jarige prostituut van Bradford. Sutcliffe het haar lyk onder ’n sofa versteek en dit is eers in Maart gevind. Helen Rytka, ’n 18-jarige prostituut van Huddersfield, is op 31 Januarie vermoor. Op 16 Mei het Sutcliffe Vera Millward in ’n motorparkeerterrein vermoor.

Byna ’n jaar het verloop voordat Sutcliffe weer toegeslaan het. Op 4 April 1979 het hy Josephine Whitaker, ’n 19-jarige klerk by ’n bouvereniging, vermoor terwyl sy ná werk huis toe geloop het. Op 1 September het hy die 20-jarige Barbara Leach, ’n student, vermoor. Dit was sy 16de aanval. Sutcliffe is in 1979 nog twee keer ondervra. Al was daar sekere forensies getuienis wat na hom gewys het en was hy op ’n lys van 300 name in verband met die £5-noot, is hy nie ernstige verdink nie. Sutcliffe is altesaam nege keer deur die polisie ondervra.

In April 1980 is Sutcliffe in hegtenis geneem vir dronkbestuur. Terwyl hy verhoorafwagtend was, het hy nog twee vroue vermoor: die 47-jarige Marguerite Walls op 20 Augustus en die 20-jarige Jacqueline Hill, nog ’n student, op 17 November. Hy het ook drie ander vroue aangeval wat oorleef het. Op 25 November het Trevor Birdsall, ’n vennoot van Sutcliffe, sy naam aan die polisie gegee omdat hy hom verdink het van die moorde. Die inligting het onder ’n enorme hoop papierwerk verdwyn.

Op 2 Januarie 1981 is Sutcliffe in Sheffield, Suid-Yorkshire, deur die polisie afgetrek met die 24-jarige prostituut Olivia Reivers in die motor. Die motor het vals nommerplate gehad en Sutcliffe is in hegtenis geneem. Hy is ook ondervra oor die Yorkshire Ripper-moorde omdat hy aan baie van die beskrywings van die moordenaar voldoen het. Die polisie het die volgende dag na die plek teruggekeer waar hulle hom in hegtenis geneem het en ’n mes, hamer en stuk tou ontdek waarvan Sutcliffe skelm ontslae geraak het. Hy het ’n tweede mes weggesteek in ’n toilet wat hy by die polisiekantoor besoek het. Die polisie het ook sy huis deursoek en sy vrou polisiekantoor toe geneem om te ondervra.

Ná twee dae van ondervraging, op die middag van 4 Januarie 1981, het Sutcliffe skielik verklaar hy is die Yorkshire Ripper. In die loop van die volgende dag het hy kalm sy talle aanvalle beskryf. Weke later het hy beweer God het hom vertel om die vroue te vermoor. 

Sutcliffe is op 5 Januarie aangekla. Hy het skuld ontken op 13 aanklagte van moord, maar skuld beken op manslag op grond van verminderde aanspreeklikheid. Die basis van sy verdediging was dat hy ’n instrument van God se wil was omdat God hom opdrag gegee het om prostitute te vermoor.

Die aanklaers wou Sutcliffe se pleit aanvaar nadat vier psigiaters hom met skisofrenie gediagnoseer het. Ná lang besprekings het die regter egter die pleit van verminderde aanspreeklikheid asook die getuienis van die psigiaters verwerp, en opdrag gegee ’n jurie moet saamgestel word. Die verhoor het op 5 Mei 1981 begin.

Die verhoor het twee weke geduur en Sutcliffe is op al die aanklagte skuldig bevind. Hy is op 22 Mei 1981 lewenslange tronkstraf opgelê. Die regter het aanbeveel dat Sutcliffe minstens 30 jaar in die tronk bly voordat hy vir parool in aanmerking kom. Sutcliffe sou dan op die vroegste in 2011 op 65 vrygelaat kon word. Op 16 Julie 2010 is sy vonnis uitgebrei tot volle lewenslange tronkstraf, wat beteken hy sal nie lewend uit die tronk kom nie.

Ná sy verhoor het Sutcliffe skuld op nog twee aanvalle beken. Daar is besluit vervolging vir dié aanvalle is "nie in openbare belang nie". Die Wes-Yorkshire-polisie het dit duidelik gemaak die twee slagoffers wil anoniem bly.

Die Wes-Yorkshire-polisie is gekritiseer oor die lang tyd wat dit hulle geneem het om die moordenaar vas te trek, ondanks die feit dat hulle hom nege keer ondervra het. Weens die sensasionale aard van die saak het hulle ’n buitengewone hoeveelheid inligting gehad, waarvan baie misleidend was – onder meer ’n stemboodskap en briewe wat na bewering van die moordenaar af gekom het. 

Tog is in 2006 in ’n ondersoek bevind die kritiek was geregverdig.




</doc>
<doc id="93734" url="https://af.wikipedia.org/wiki?curid=93734" title="Albert DeSalvo">
Albert DeSalvo

Albert Henry DeSalvo (3 September 1931 – 25 November 1973) was ’n misdadiger in Boston, Massachusetts, wat beken het hy is die Boston Strangler, die moordenaar van 13 vroue in die Boston-gebied. DeSalvo is egter nie tronkstraf vir die moorde opgelê nie, maar vir ’n reeks verkragtings. Sy moordbekentenis word betwis en daar is steeds twyfel oor watter misdade DeSalvo werklik gepleeg het.

Tussen 14 Junie 1962 en 4 Januarie 1964 is 13 ongetroude vroue tussen die ouderdomme van 19 en 85 in die Boston-gebied vermoor; hul moorde is eindelik verbind met die Boston Strangler. Die meeste van die vroue is in hul woonstelle seksueel aangerand en daarna met klere verwurg. Die oudste slagoffer is aan ’n hartaanval dood. Nog twee, waarvan een erg geslaan is, is doodgesteek. Daar was geen teken van gedwonge toegang nie en dit lyk of die vroue die moordenaar óf geken het óf hom vrywillig in hul blyplekke toegelaat het. Die polisie was nie oortuig daarvan dat al die moorde deur een persoon gepleeg is nie, veral vanweë die groot verskil in hul ouderdomme. Aan die ander kant het ’n groot deel van die publiek geredelik aanvaar een persoon het al die misdade gepleeg.
In die Amerikaanse herfs van 1964 was die polisie besig om, benewens die Strangler-moorde, ook ’n reeks verkragtings te ondersoek deur ’n man wat die "Measuring Man" of "Green Man" gedoop is. Op 27 Oktober 1964 het ’n vreemdeling ’n jong vrou se woonstel in Oos-Cambridge binnegedring deur voor te gee hy is ’n speurder. Hy het haar aan die bed vasgebind en haar seksueel aangerand. Hy het skielik opgestaan, gesê hy is jammer en die woonstel verlaat. Die vrou se beskrywing van haar aanvaller het daartoe gelei dat die polisie DeSalvo as die aanvaller geïdentifiseer het. Toe sy foto gepubliseer word, het baie vroue hom as hul aanvaller geëien. 

Nadat DeSalvo van verkragting aangekla is, het hy ’n bekentenis gedoen dat hy die Boston Strangler is – onder hipnose en daarsonder. Hoewel ’n paar feite nie ooreengestem het nie, kon DeSalvo besonderhede oor die moorde verskaf wat nie openbaar gemaak is nie. Daar was egter geen fisieke bewyse om sy bekentenis te steun nie. Hy is dus net vir vroeëre, onverwante voorvalle van diefstal en verkragting verhoor. 

DeSalvo is in 1967 tot lewenslange tronkstraf gevonnis. In Februarie van dié jaar het hy en twee medegevangenes uit die Bridgewater-staatshospitaal ontsnap. In ’n nota op sy bed wat aan die superintendent gerig was, het DeSalvo gesê hy wil met die ontsnapping aandag vestig op die toestande in die hospitaal en sy eie situasie. Die dag ná die ontsnapping het hy hom aan sy regsverteenwoordiger oorgegee. 

Hy is daarna oorgeplaas na die maksimumsekuriteitsgevangenis wat in dié tyd as Walpole bekend was, waar hy later sy Strangler-bekentenis teruggetrek het. Op 25 November 1973 is sy lyk gevind nadat iemand hom doodgesteek het. ’n Medegevangene, Robert Wilson, is van sy moord aangekla, maar nadat die jurie ’n dooie punt bereik het, is niemand weer van die moord aangekla nie.

Daar bestaan steeds twyfel of DeSalvo inderdaad die Boston Strangler was of nie. Toe hy die bekentenis gedoen het, het mense wat hom persoonlik geken het, nie geglo hy sou die moorde kon pleeg nie. Daar was ook groot verskille in die vroue wat vermoor is se ouderdomme en in die modi operandi van die verskillende moorde.

Susan Kelly is een skrywer wat glo die moorde is deur verskillende mense gepleeg. Nog ’n skrywer, die FBI-profielopsteller Robert Ressler, sê dit is ondenkbaar dat een mens al die moorde kon gepleeg het vanweë die verskillende gedragspatrone.

In 2000 het Elaine Whitfield Sharp, ’n regsgeleerde wat in forensiese gevalle spesialiseer, begin om die families van beide DeSalvo en Mary A. Sullivan – een van die laaste slagoffers – te verteenwoordig om DeSalvo se naam skoon te kry en Sullivan se ware moordenaar op te spoor. Sharp het op verskeie teenstrydighede afgekom wat gelei het tot verdere twyfel oor DeSalvo se bekentenis, soos verskille in die volgorde van gebeure, tye waarop die moorde gepleeg is, ens. Sharp werk steeds vir die DeSalvo-familie aan die saak.



</doc>
<doc id="93736" url="https://af.wikipedia.org/wiki?curid=93736" title="Aileen Wuornos">
Aileen Wuornos

Aileen Carol Wuornos (geb. as Aileen Carol Pittman, 29 Februarie 1956 – 9 Oktober 2002) was ’n Amerikaanse reeksmoordenaar wat tussen 1989 en 1990 sewe mans in Florida vermoor het. Wuornos het beweer die slagoffers het haar óf verkrag óf probeer verkrag terwyl sy as ’n prostituut gewerk het en dat dit in al die gevalle selfverdediging was. Sy is die doodstraf opgelê vir ses van die moorde en is op 9 Oktober 2002 met ’n dodelike inspuiting tereggestel.

Aileen Carol Pittman is in Michigan gebore. Haar ma, Diane Wuornos (geb. 1939), was 14 jaar oud toe sy op 3 Junie 1954 met Aileen se pa, Leo Dale Pittman, getroud is. Minder as twee jaar later, twee maande voor Aileen se geboorte, het sy van haar man geskei. Aileen se ouer broer is in Maart 1955 gebore.

Wuornos het nooit haar pa ontmoet nie. Hy was ten tye van haar geboorte in die tronk. Hy was ’n skisofreen wat later aangekla is van seksmisdade teen kinders. Hy het op 30 Januarie 1969 in die tronk selfmoord gepleeg. In Januarie 1960, toe Wuornos amper vier jaar oud was, het Diane haar kinders by haar ouers, Lauri en Britta Wuornos, gelos en dié het hulle aangeneem.

Teen die ouderdom van 11 het Wuornos aan seksaktiwiteite by die skool begin deelneem in ruil vir sigarette, dwelmmiddels en kos. Sy het ook met haar broer seks gehad. Wuornos het beweer haar oupa, wat ’n alkoholis was, het haar seksueel aangerand en geslaan toe sy ’n kind was. In 1970, op 13, het sy swanger geraak nadat sy deur ’n vriend van haar oupa verkrag is. Sy het die kind laat aanneem. ’n Paar maande later het sy die skool verlaat, min of meer die tyd toe haar ouma dood is. Haar oupa het haar uit die huis geskop toe sy 15 was, en sy het haarself begin onderhou deur as ’n prostituut te werk en in die bos naby die gesin se ou huis te woon.

Op 27 Mei 1974 is Wuornos in Colorado in hegtenis geneem vir bestuur onder die invloed, wangedrag en die afvuur van ’n .22-pistool vanuit ’n bewegende voertuig. Sy is later aangekla omdat sy nie in die hof verskyn het nie.

In 1976 het Wuornos na Florida geryloop waar sy die 69-jarige Lewis Gratz Fell ontmoet het. Hulle is in dieselfde jaar getroud, maar Wuornos het gedurig in die plaaslike kroeg by rusies betrokke geraak en sy is eindelik tronk toe vir aanranding. Sy het ook vir Fell met sy eie kierie geslaan en hy het ’n beskermingsbevel teen haar gekry. Sy het na Michigan teruggekeer waar sy op 14 Julie 1976 in hegtenis geneem is vir rusverstoring. Op 17 Julie is haar broer dood aan slukdermkanker. Wuornos het $10 000 uit sy lewensversekering gekry en op 21 Julie het sy en Fell hul huwelik nietig laat verklaar ná net nege weke.

Op 20 Mei 1981 is Wuornos in Edgewater, Florida, in hegtenis geneem vir gewapende roof op ’n winkel, waar sy $35 en twee pakkies sigarette gesteel het. Sy is tronk toe en is op 30 Junie 1983 vrygelaat. Op 1 Mei 1984 is sy in hegtenis geneem nadat sy geld met ’n vervalste tjek probeer trek het en op 30 November 1985 is sy genoem as ’n verdagte in die diefstal van ’n rewolwer en ammunisie in Pasco County.

Op 4 Januarie 1986 is Wuornos in Miami in hegtenis geneem weens motordiefstal, verset teen inhegtenisneming en regsverydeling omdat sy ’n identiteitskaart met haar tante se naam aan die polisie gewys het. Die polisie het ’n .38-rewolwer en ammunisie in die gesteelde motor gekry. Op 2 Junie 1986 is sy aangehou nadat ’n man haar daarvan beskuldig het dat sy hom met ’n wapen gedreig en $200 van hom geëis het.

Omstreeks dié tyd het Wuornos vir Tyria Moore, ’n hotelbediende, in ’n gay kroeg in Daytona ontmoet. Hulle het saam ingetrek en Wuornos het hulle onderhou met haar verdienste uit prostitusie.


Op 4 Julie 1990 het Wuornos en Moore Peter Siems se motor agtergelaat nadat hulle in ’n motorongeluk was. Getuies wat hulle in die motor gesien het, het hul name en beskrywings vir die polisie gegee, en dit het gelei tot ’n mediaveldtog om hulle op te spoor. Die polisie het ook van die slagoffers se besittings in pandjieswinkels gekry en vingerafdrukke daarop het ooreengestem met dié in die slagoffers se motors. Wuornos het ’n misdaadrekord in Florida gehad en haar vingerafdrukke was in polisielêers.
Op 9 Januarie 1991 is Wuornos met ’n lasbrief by The Last Resort, ’n kroeg vir motorfietsryers in Volusia County, in hegtenis geneem. Die polisie het Moore die volgende dag in Scranton, Pennsilvanië, gevind. Sy het ingestem om ’n bekentenis uit Wuornos te kry in ruil daarvoor dat sy nie vervolg word nie. Moore is saam met die polisie na ’n motel in Florida. Onder polisieleiding het sy verskeie telefoonoproepe na Wuornos gemaak en by haar gepleit om haar haar naam te help skoon kry. Drie dae later, op 16 Januarie 1991, het Wuornos skuld op die moorde beken. Sy het beweer die mans het haar probeer verkrag en sy het hulle uit selfverdediging vermoor.

Op 27 Januarie 1992 is Wuornos met behulp van Moore se getuienis skuldig bevind aan die moord op Mallory. Psigiaters vir die verdediging het getuig Wuornos is geestelik onstabiel en is gediagnoseer met onder meer antisosiale persoonlikheidsteuring. Sy is vier dae later tot dood veroordeel.

Op 15 Mei 1992 het sy nog drie doodsvonnisse gekry vir die moorde op Dick Humphreys, Troy Burress en David Spears. In Junie 1992 het sy skuld beken aan die moord op Charles Carskaddon en in November 1992 het sy haar vyfde doodsvonnis gekry. In Februarie 1993 het Wuornos skuld beken aan die moord op Walter Jeno Antonio en sy is weer eens tot dood veroordeel. Sy is nie aangekla van die moord op Peter Siems nie, want sy lyk is nooit gevind nie. Sy het altesaam ses doodsvonnisse gekry.

Wuornos is op 9 Oktober 2002 in die Florida-staatsgevangenis tereggestel. Sy is die 10de vrou wat in Amerika tereggestel is nadat die hooggeregshof die verbod op die doodstraf in 1976 opgehef het.

Die rolprent "Monster" met Charlize Theron as Wuornos is in 2003 gemaak. Dit vertel haar verhaal van haar kinderdae tot met haar eerste doodsvonnis. Theron het ’n Oscar as beste aktrise gekry vir haar spel.




</doc>
<doc id="93738" url="https://af.wikipedia.org/wiki?curid=93738" title="Richard Goldstone">
Richard Goldstone

Richard Joseph Goldstone (gebore 26 Oktober 1938) is 'n voormalige Suid-Afrikaanse regter. Nadat hy vir 17 jaar as 'n kommersiële prokureur gewerk het, het die Suid-Afrikaanse regering hom tot die Transvaalse Hooggeregshof aangestel, waar hy van 1980 tot 1989 gedien het. Daarna het hy van 1990 tot 1994 by die appèlafdeling van die Hooggeregshof van Suid-Afrika gewerk.

Goldstone is as 'n liberale regter beskou wat verskeie beslissings geneem het om die gevolge van apartheid te verlig of te omseil. As voorbeeld het hy uitsettings ingevolge die groepsgebiedewet beperk. As 'n resultaat is die wet geneutraliseer en is vervolgings in terme van die wet feitlik gestaak. Sy kritici het egter opgemerk dat hy ten spyte van sy liberale posisie twee swart Suid-Afrikaners ter dood veroordeel het, terwyl hy die doodstraf van meer as 20 ander swart Suid-Afrikaners gehandhaaf het.

Tydens die oorgang van apartheid na 'n veelrassige demokrasie was hy van 1991 tot 1994 die hoof van die invloedryke Goldstone-kommissie, wat politieke geweld in Suid-Afrika ondersoek het. Die kommissie het verseker dat veelparty-onderhandelinge, ten spyte van herhaalde uitbrake van geweld, op koers kon bly. Sy bereidwilligheid om albei kante te kritiseer het vertroue ingeboesem. Hy het 'n bekende openbare figuur in Suid-Afrika geword en het wydverspreide internasionale ondersteuning en belangstelling gewek.

Goldstone het daarna van 1994 tot 1996 as 'n hoof-aanklaer van die Verenigde Nasies se Internasionale Kriminele Tribunaal gedien, waar hy menseregteskendings in Joego-Slawië en Rwanda ondersoek het. Hy het 'n aantal oorlogsmisdadigers vervolg, waaronder die Bosnies-Serwiese politieke en militêre leiers, Radovan Karadzic en Ratko Mladic.

Ná sy terugkeer na Suid-Afrika is hy deur president Nelson Mandela tot die nuutgestigte Konstitusionele Hof van Suid-Afrika benoem. Hy tree egter in 2003 af om meer tyd aan ander belangstellings, soos opleiding en skryf te bestee.

In 2009 stuur die VN se Menseregteraad hom op 'n feitesending na Gaza. Hy kom tot die gevolgtrekking dat beide Israel en Hamas oorlogsmisdade teen die mensdom gepleeg het. Die verslag het groot ontevredenheid in Israel en verdeeldheid in die Joodse gemeenskap in Suid-Afrika en elders veroorsaak.


</doc>
<doc id="93739" url="https://af.wikipedia.org/wiki?curid=93739" title="Moses Sithole">
Moses Sithole

Moses Sithole (geb. 17 November 1964) is ’n Suid-Afrikaanse reeksmoordenaar en verkragter wat die sogenaamde ABC-moorde gepleeg het. Dit is so genoem omdat hulle in Atteridgeville begin en daarna na Boksburg en Cleveland, ’n voorstad van Johannesburg, uitgebrei het. Sithole is daarom ook die ABC-moordenaar genoem, asook die South African Strangler.

Hy is in Vosloorus, ’n arm deel van Boksburg, Gauteng, gebore. Sy pa is dood toe hy vyf jaar oud was en sy ma het die gesin alleen gelaat. Sithole en sy sibbes het die volgende drie jaar in ’n weeshuis grootgeword waar hulle volgens hom sleg behandel is. Daar is nie veel van sy lewe bekend nie, behalwe wat hy self vertel het. Volgens hom is hy in sy tienerjare vir verkragting in hegtenis geneem en was hy daarna sewe jaar in die tronk. Hy het later sy tyd in die tronk die skuld daarvoor gegee dat hy ’n moordenaar geword het. Hy het gesê die vroue wat hy vermoor het, het hom almal herinner aan dié wat hom baie jare tevore "vals beskuldig" het van verkragting.

Ten tye van die moorde het Sithole ’n vals organisasie, Youth Against Human Abuse, gehad wat oënskynlik misdaad teen kinders beveg het. Al sy slagoffers is vroue met wie hy onderhoude gevoer het vir posisies in die "welsynorganisasie". Hy het hulle na afgeleë dele geneem en hulle dan geslaan, verkrag en vermoor. Hulle is gewoonlik met hul eie onderklere verwurg. Hy sou die woord "bitch" op hul lyke skryf. Die eerste moorde het in die township Atteridgeville naby Pretoria plaasgevind.

Ná ’n ruk het Sithole sy dade in Boksburg voortgesit en toe in Cleveland. Teen 1995 het hy beweer hy het meer as 30 vroue vermoor. In sommige gevalle het hy daarna die slagoffer se familie gebel, blykbaar net om hulle te tart. Die destydse president, Nelson Mandela, het Boksburg in ’n stadium besoek om die publiek se hulp te vra om die moordenaar aan te keer.

In Augustus 1995 is iemand wat saam met een van die slagoffers gesien is, as Sithole geëien. Die SAPD-ondersoekers het gou besonderhede oor sy vorige vonnis vir verkragting bekend gemaak. Sithole het net daarna verdwyn. In Oktober 1995 het hy Tamsen de Beer, ’n joernalis by die Johannesburgse dagblad The Star gekontak en gesê hy is die moordenaar. Tydens ’n telefoongesprek met De Beer het hy gesê hy het die moorde gepleeg uit wraak vir sy "onregverdige tronkstraf". Hy het toe gesê hy het 76 vroue vermoor, twee keer soveel as wat vroeër berig is. Uiteindelik, om te bewys hy is die moordenaar, het hy aanwysings gegee na waar hy een van die lyke gelos het.

Sithole is eindelik in Johannesburg opgespoor en in hegtenis geneem. Die polisie het hom in die maag, arm en voet geskiet toe hy ’n konstabel met ’n byl aanval. Hy is daarna hospitaal toe geneem, waar hy positief vir MIV getoets het.

Op 5 Desember 1997 is Sithole gevonnis tot 50 jaar tronkstraf vir elk van die 38 moorde, 12 jaar vir elk van 40 verkragtings en vyf jaar vir elk van ses diefstalaanklagte. Aangesien hy dit agtereenvolgens moet uitdien, is hy effektief tot 2 410 jaar tronkstraf gevonnis. Regter David Carstairs het gelas Sithole moet minstens 930 jaar daarvan uitdien voordat hy in aanmerking kan kom vir parool. Hy is aanvanklik in die C-Max-maksimumsekuriteitsafdeling van die Pretoria Sentraal-gevangenis aangehou en is nou in die Manguang-gevangenis in Bloemfontein in die Vrystaat.




</doc>
<doc id="93744" url="https://af.wikipedia.org/wiki?curid=93744" title="Cedric Maake">
Cedric Maake

Maoupa Cedric Maake (geb. 1965) is ’n Suid-Afrikaanse reeksmoordenaar wat in 1996 en 1997 minstens 27 moorde gepleeg het. Hy is ook bekend as die Wemmerpan-moordenaar omdat baie van die moorde in dié deel van Johannesburg gepleeg is.

Maake het in April 1996 sy eerste moord gepleeg. Aanvanklik het die Brixtonse moord-en-roofeenheid van die SAPD nie sy misdade met mekaar verbind nie en gedink dit is die werk van twee verskillende reeksmoordenaars vanweë die verskillende patrone tussen die moorde. Twee verskillende misdadigerprofiele is geskep, een vir die "Wemmerpan-moorde" en een vir die "Hamermoorde".

Daar was verskeie patrone in die Wemmerpan-moorde. Die een groep slagoffers was mans en vroue wat alleen geloop het. Maake het hulle met klippe doodgeslaan. Die tweede groep was paartjies wat in motors in die Wemmerpan-gebied gesit het. Maake sou die mans doodskiet en die vroue verkrag.

Die tweede misdadigerprofiel wat die polisie opgestel het, het verband gehou met Indiër-kleremakers in die middestad wat met hamers doodgeslaan is. Die verband tussen die Wemmerpan- en die Hamermoorde is op 12 Januarie 1998 besef deur superintendent Piet Byleveld. Maake het Byleveld na ’n pandjieswinkel in La Rochelle in die suide van Johannesburg geneem waar hy die fiets van Gerhard Lavoo, ’n slagoffer in die Wemmerpan-moorde, vir R120 verkoop het. Die skuilnaam wat hy vir die kwitansie gebruik het, was "Patrick Mokwena", dieselfde naam wat hy gebruik het toe hy ’n hemp na een van die kleremakers geneem het wat hy vermoor het.

Maake is in Desember 1997 aangekeer as ’n verdagte in die Wemmerpan-moorde en het aanvanklik skuld beken. Hy het op verskeie geleenthede met die polisie saamgewerk; hy het hulle deur die gebied gelei en die plekke van die misdade uitgewys. Dié data is later gebruik saam met geografiese inligtingstelsels (GIS) en ander tegnologie om diagramme van die area op te stel waar die moorde gepleeg is. Die saak was een van die eerstes waar GIS deur die polisie in die hofvervolging van ’n verdagte gebruik is. Later is gewys die meeste van Maake se moorde was gesentreer om sy twee blyplekke, die plek waar hy gewerk het en die blyplekke van sy broer en meisie.

Maake is aangekla van 36 moorde, 28 pogings tot moord, 15 verkragtings, 46 roofaanklagte en ander aanklagte wat verband gehou het met die onwettige besit van vuurwapens en ammunisie. Maake het in die hof skuld op al die aanklagte ontken. ’n Maand ná sy inhegtenisneming het hy beken hy het die Hamermoorde gepleeg.

Op 6 September 2000 is hy skuldig bevind aan 27 moorde, 26 pogings tot moord, 14 verkragtings, 41 rooftogte en baie kleiner aanklagte. Van die altesaam 134 aanklagte is hy aan 114 skuldig bevind en hy is gevonnis tot 27 keer lewenslange tronkstraf (een keer vir elke moord) plus 1 159 jaar en drie maande. Sy vonnis is effektief 1 340 jaar tronkstraf.




</doc>
<doc id="93746" url="https://af.wikipedia.org/wiki?curid=93746" title="Stewart Wilken">
Stewart Wilken

Stewart Wilken, ook bekend as Boetie Boer (geb. 11 November 1966), is ’n veroordeelde Suid-Afrikaanse reeksmoordenaar. Hy word beskou as ’n uiters ongewone reeksmoordenaar omdat hy twee verskillende groepe mense vermoor het: vroulike prostitute en jong seuns. Hy het ook sy eie dogter en stiefseun vermoor.

Wilken het in 1990 begin moor. Hy is in Januarie 1997 aangekeer. Hy was in Port Elizabeth aktief.

Hy is op 3 Februarie 1997 aangekla van 10 moorde en 5 aanklagte van sodomie. Hy is op 20 Februarie 1998 skuldig bevind aan sewe moorde en 2 aanklagte van sodomie. Hy is tot sewe keer lewenslange tronkstraf gevonnis. Volgens regter Chris Jansen sou hy die doodstraf gekry het as dit nog in Suid-Afrika geldig was.

Wilken het sy eie adolessente dogter, Wuane, uit sy eerste huwelik vermoor. Hy het gesê haar stiefpa het haar seksueel gemolesteer en hy wou haar siel na God toe stuur. Hy het ook die seun van sy tweede vrou, Henry Bakers, vermoor. Hy het vir die polisie gesê hy het seks met Henry se ontbindende lyk gehad. Hy het ook beweer hy het een van sy slagoffers se tepels geëet.




</doc>
<doc id="93748" url="https://af.wikipedia.org/wiki?curid=93748" title="Norman Simons">
Norman Simons

Norman Simons, soms ook bekend as Avzal, is ’n Suid-Afrikaanse reeksmoordenaar en verkragter wat in 1995 aan een moord en ontvoering skuldig bevind is: dié van die 10-jarige Elroy van Rooy van die Strand, Wes-Kaap. Hy is tot 35 jaar tronkstraf gevonnis (25 jaar vir moord en 10 jaar vir ontvoering). Hy is ook bekend as die Stasiemoordenaar.

Simons was intelligent, het klassieke musiek gespeel en sewe tale gepraat, benewens Engels en Afrikaans ook Xhosa en Frans. Hy was ’n graad 5-onderwyser in Mitchells Plain. Sy slagoffers was almal jong seuns tussen 9 en 13 jaar oud.

Daar word geglo Simons het sy sporadiese moorde in September 1986 begin. Hy is nege jaar later, in April 1995, aangekeer. Hy het sy bynaam gekry toe dit duidelik word hy het sy slagoffers van treinstasies af weggelok, nes die Sowjet-reeksmoordenaar die "Slagter van Rostof".

Simons het sy slagoffers verkrag en gesodomiseer voordat hy hulle verwurg het. Hulle is in vlak grafte gevind met hul gesig na onder en hul arms agter hul rug vasgemaak. Hul onderklere was soms om hul nek; dit is vermoedelik gebruik as ’n knelverband. Handgeskrewe notas is ook langs die lyke gevind. Dit lyk of Simons se verhouding met sy ouer stiefbroer ’n groot invloed op sy optrede gehad het. Simons het beweer sy broer het hom verkrag en gesodomiseer toe hy jonk was. Hy het ook gesê hy "hoor stemme" van sy broer wat hom opdrag gee om te moor. Die broer, ’n alkoholis en Rastafariër, is in 1991 vermoor.

Simons is aangekla van net een moord en ontvoering. Sy hofsaak het drie maande geduur, waarna hy skuldig bevind en gevonnis is. Hy het in 1998 appèl aangeteken teen sy vonnis, maar dit het nie geslaag nie.

In 2005 is ’n geregtelike ondersoek begin na die dood van die ander slagoffers. Drie jaar later was daar nog geen antwoorde nie. Streekslanddros Marelize Rolle het op 9 Desember 2008 gesê sy glo prima facie-getuienis wys Simons was moontlik vir nog minstens ses van die ander moorde verantwoordelik. Omdat so ’n lang tyd verloop het, is hy nie daarvoor vervolg nie.

Norman Simons het hom in 1993 tot die Islam bekeer en die naam Avzal aangeneem, maar in 1994 weer ’n Christen geword.




</doc>
<doc id="93751" url="https://af.wikipedia.org/wiki?curid=93751" title="Anatoli Onoprijenko">
Anatoli Onoprijenko

Anatoli Joerijowitsj Onoprijenko (Oekraïens: Анатолій Юрійович Онопрієнко, 25 Julie 1959 – 27 Augustus 2013) was ’n Oekraïense reeks- en massamoordenaar. Hy is ook bekend as die Ondier van Oekraïne en Burger O. Nadat die polisie die 37-jarige voormalige bosboustudent op 16 April 1996 aangekeer het, het Onoprijenko beken dat hy 52 mense doodgemaak het.

Onoprijenko is op die dorp Laski in die Zjitomir-oblast, Oekraïense SSR, gebore. Hy was die jongste van twee seuns; sy broer, Walentin, was 13 jaar ouer. Toe Anatoli vier jaar oud was, is sy ma dood en sy grootouers en tante het hom grootgemaak voordat hy na ’n kinderhuis op die dorp Priwitnoje is. Volgens Onoprijenko was hy baie ongelukkig omdat hy weggestuur is terwyl sy broer by sy pa agtergebly het.

Toe die polisie hom eindelik aankeer, was Onoprijenko in besit van altesaam 122 items, onder meer ’n afgesaagde TOZ-34-haelgeweer en verskeie ander wapens, wat in verskeie van die moorde gebruik is, asook artikels wat aan die slagoffers behoort het. Terwyl hy aangehou is, het hy eindelik skuld beken op agt moorde tussen 1989 en 1995. Hy het eers skuld op enige ander aanklagte ontken, maar toe beken hy het oor ’n periode van ses jaar 52 mense doodgemaak. Hy het gesê hy het die opdrag van innerlike stemme uitgevoer toe hy gemoor het.

Die volgende moorde is dié waarop Onoprijenko skuld beken het, in chronologiese volgorde:

In Maart 1996 het die Oekraïense veiligheidsdiens en spesialiste van die kantoor van die openbare aanklaer die 26-jarige Joeri Mozola aangehou as ’n verdagte in verskeie wreedaardige moorde. Oor die verloop van drie dae is hy gemartel (gebrand, geskok en geslaan). Mozola het geweier om skuld te beken en is tydens die marteling dood. Die sewe mense wat vir sy dood aanspreeklik was, het tronkstraf gekry. Die regte moordenaar, Onoprijenko, is 17 dae later ná ’n enorme soektog aangekeer – sewe jaar ná sy eerste moord.

Onoprijenko het die doodstraf vrygespring omdat Oekraïne in 1995 by die Raad van Europa aangesluit het en in dié tyd onderneem het om die doodstraf af te skaf. Hy het lewenslange tronkstraf gekry.

Hy is op 27 Augustus 2013 op 54-jarige ouderdom in die tronk in Zhitomir aan hartversaking dood.



</doc>
<doc id="93753" url="https://af.wikipedia.org/wiki?curid=93753" title="Massamoordenaar">
Massamoordenaar

'n Massamoordenaar is 'n persoon wat 'n klomp ander mense vermoor het.

Volgens die FBI se definisie verwys massamoord na moord op vier of meer mense sonder enige afkoeltydperk tussenin. Hierdie moorde vind dus op dieselfde tyd, of in 'n relatief kort periode plaas. Wanneer daar 'n afkoeltydperk tussen moorde is, is die term reeksmoordenaar meer gebruiklik.

Massamoord kan deur 'n persoon of 'n groep (soos 'n terroristegroep of regering) gepleeg word. In baie gevalle is die moordenaar geestelik versteurd. Soms pleeg so 'n moordenaar selfmoord, of word deur die polisie vermoor.

Enkele voorbeelde ter illustrasie:


</doc>
<doc id="93755" url="https://af.wikipedia.org/wiki?curid=93755" title="Bessie">
Bessie

In die algemene spreektaal is 'n bessie die kleinerige vrug van 'n plant. In botaniese terme is 'n bessie egter, ongeag grootte, 'n eenvoudige, vlesige vrug met 'n enkele vrugbeginsel. Die soort bessies word "egte" of "ware bessies" genoem om hulle van valse bessies te onderskei. Volgens die definisie is tamaties, koejawels en druiwe egte bessies, maar moerbeie ('n saamgestelde vrug) en aarbeie ('n bykomstige vrug) is nie.

Bessies kan verskillende vorme hê, van rond tot langwerpig, en kan eenhokkig of meerhokkig wees. Die vrugwand (die eksokarp) van 'n bessie kan dun (soos by rooibessies of druiwe) of dik (soos by spanspek) wees. Die bessie se sade is in die vleis (die mesokarp) ingebed.

Meeste bessies is klein, sappig en helder van kleur sodat hulle maklik deur voëls en ander diere raakgesien kan word. Plante wat bessies produseer maak hoofsaaklik op diere staat om die sade daarin te versprei. Sommige van die sade sal slegs ontkiem as dit deur 'n spysverteringstelsel gaan, waarna die saadhuid onder invloed van die verteringssap en mikrobiese inwerking vir water deurdringbaar word.

Mense gebruik hoofsaaklik groter bessies vir voedselproduksie. Die meeste wilde spesies dra kleiner bessies. Nie alle bessies is eetbaar nie en sommige daarvan is giftig vir mense.



</doc>
<doc id="93768" url="https://af.wikipedia.org/wiki?curid=93768" title="Tessa Jubber">
Tessa Jubber

Tessa Jubber is 'n Suid-Afrikaanse aktrise en opgeleide danseres. Sy is bekend vir haal rol as die Florida-meisie in Stander (2003), asook rolle in sepies soos Binnelanders en Isidingo. Jubber is op 27 Oktober 1977 in Kaapstad gebore, maar woon in Johannesburg. Sy is op 29 Desember 2012 met die akteur Anton Fatti getroud.



</doc>
<doc id="93769" url="https://af.wikipedia.org/wiki?curid=93769" title="Johannesburg Consolidated Investment">
Johannesburg Consolidated Investment

Johannesburg Consolidated Investment Co was 'n myngroep wat in 1889 deur Barney Barnato gestig is. In 1905 het dit die "Barnato Consilidated Mines Ltd" oorgeneem. Die maatskappy het baie aandele in die goud-, steenkool- en die brouerybedryf besit.



</doc>
<doc id="93770" url="https://af.wikipedia.org/wiki?curid=93770" title="Carleton Jones">
Carleton Jones

Guy Carleton Jones (30 Junie 1888 - 3 Desember 1948) was 'n myningenieur en geoloog en is gebore in Halifax, Kanada. Hy ontvang sy opleiding aan McGill-Universiteit, Montreal. Hy arriveer in 1914 in Suid-Afrika en na sy oorlogdiens werk hy vir die res van sy lewe vir "Consolidated Goldfields of South Africa". Hy maak 'n groot bydrae tot die ontwikkeling van die goudbedryf by Randfontein en Carletonville - wat na hom genoem is. Die Goue Medalje van die "Institute of Mining and Metallurgy" is aan hom toegeken.



</doc>
<doc id="93771" url="https://af.wikipedia.org/wiki?curid=93771" title="Dixie Highway">
Dixie Highway

Die Dixie Highway was 'n Amerikaanse grootpad wat oorspronklik in 1914 as 'n padverbinding tussen die Midweste en die Suidstate beplan is. Dit het deel uitgemaak van die "National Auto Trail"-stelsel en uit 'n vroeëre grootpad tussen Miami en Montreal ontstaan. Die resultaat, wat vanaf 1915 gebou en tot en met 1927 uitgebrei is, was eerder 'n netwerk van geasfalteerde paaie wat met mekaar verbind is as een enkele grootpad. 

Die inspirasie vir die Dixie Highway was 'n grootpad wat kort tevore ontstaan het - die Lincoln Highway wat as eerste pad dwarsdeur die Verenigde State geloop het. Die drywende krag agter albei projekte was Carl G. Fisher (1874-1939), 'n entrepreneur uit Indianapolis, Indiana wat vanaf die vroeë 20ste eeu kopligte vervaardig en die gebruik van motorvoertuie ook om sakeredes bevorder het. Die grootpad is bestuur deur die "Dixie Highway Association" en deur 'n groep van enkelpersone, besighede, plaaslike regerings en deelstate befonds.

Die federale regering het in dié tyd nog 'n betreklik klein rol gespeel en eers vanaf die 1920's begin om die bou van grootpaaie te befonds. So is die "Dixie Highway Association" in 1927 ontbind en die grootpad as deel van die Amerikaanse "U.S. Route"-stelsel bestuur. Dele van die grootpad is as deelstaatroetes geklassifiseer.

Die Dixie Highway se amptelike kenteken was 'n rooi streep met die wit letters "DH", gewoonlik met 'n klein wit strepie bo- en onderaan. Dit is gewoonlik op telefoonpale geskilder.

Nog omstreeks 1910 was daar min grootpaaie in die Verenigde State. In die Suidstate is motorroetes tussen die groter stede selfs as 'n onnodige luukse beskou. Treine was destyds die gewildste vervoermiddel vir groter afstande, terwyl plaaslike vervoer in nedersettings hoofsaaklik op perdewaens, ligte koetse vir een of twee persone of trems gesteun het. So was daar in dié tyd ook net 'n handjievol geasfalteerde paaie buite stedelike nedersettings. Paaie op die platteland is meestal as klipperige of gruispaaie aangelê, maar dikwels - en veral in die Suidstate - was daar slegs uitdagende sandroetes wat in nat weer in modderpaaie verander het.

In sekere opsig het die inisiatief vir die bou van die Dixie Highway dan ook uit die "Good Roads Movement" van die 1890's voortgespruit - 'n vereniging van fietsryers wat hulle vir die bou van gehaltepaaie beywer het nadat hulle groot moeilikhede op modderpaaie ondervind het en by wie later ook motorbestuurders aangesluit het. Die beweging is daarnaas ook deur die Verenigde State se Posdiens gesteun, wat in landelike gebiede gratis posaflewering verskaf het, en deur boere wat vir die bemarking van hul produkte in nabygeleë nedersettings op goeie padverbindings aangewese was.

Maar ondanks die groot verskeidenheid stemme, wat vir die bou van gehaltepaaie opgegaan het, word die entrepreneur, promotor, grondspekulant en motorentoesias Carl G. Fisher as die "Vader van die Dixie Highway" beskou. In 1912 het Fisher, wat die wintermaande sedert 1910 in die suide deurgebring het, 'n onontwikkelde eiland in Florida gekoop wat later as Miami Beach sou bekend staan, hopende dat dit tot 'n wintervakansiemekka vir bewoners uit die Midwestelike deelstate omgeskep kon word. Vir dié soort toeriste was daar met Henry Ford se befaamde Model T reeds 'n bekostigbare voertuig beskikbaar om aan die winterkoue te kan ontsnap, maar Fisher het besef dat daar nog een ding ontbreek het - 'n pad na die suide wat ook ná sterk reën nog rybaar en veilig was.

In 1914 het Fisher sy voorstel vir 'n grootpad na die suide voorgelê wat Chicago met Miami sou verbind en waaraan hy die projeknaam "Dixie Highway" gegee het. Nadat hy Samuel Ralston, die destydse goewerneur van Indiana, oortuig het om met ander deelstaatleiers oor die projek te beraadslaag, is die eerste byeenkoms in April 1915 in Chattanooga, Tennessee gehou. 

Danksy Fisher se inisiatief is die "Dixie Highway Association (DHA)" in die lewe geroep om die bou van 'n grootpad dwarsdeur verskillende deelstate te koördineer. Die doelwit om só 'n pad sonder federale befondsing en regulasies te bou, was uitdagend. Plaaslike regeringsleiers het ingestem om die las om die projek te befonds en boubedrywighede in hul onderskeidelike counties te koördineer op hul skouers te neem.

'n Groot aantal nedersettings en counties in verskillende deelstate het hul belangstelling in die projek te kenne gegee, maar nie almal se aansoeke kon oorweeg word nie. Ná die toetreding van die deelstate Michigan en Noord- en Suid-Carolina tot die projek het DHA-beamptes besluit om 'n westelike en 'n oostelike pad - "Dixie Highway West" en "Dixie Highway East" - te bou, met 'n nedersetting naby die grens met Kanada, Sault Ste. Marie in Michigan, as die noordelike beginpunt van waar die twee grootpaaie 'n suidelike roete langs mekaar sou volg om uiteindelik in Miami saam te loop.

Om soveel belangstellende munisipaliteite en counties moontlik te akkommodeer, het die DHA besluit om verbindingspaaie tussen die twee groot roetes te laat bou. Die resultaat was 'n netwerk van paaie wat almal "Dixie Highway" as hul gemeenskaplike sambreelnaam gedra het. Waar moontlik, het die nuwe grootpadstelsel gebruik gemaak van bestaande padbeddings. Maar omdat baie paaie destyds nie buite die grense van hul county of deelstaat gegaan het nie, moes groot dele van die netwerk nuut gebou word.
Aanvanklik het gemeenskapsleiers en motorentoesiaste finansiële bydraes gemaak om die grootpad in hul county te plavei. Maar dikwels was hierdie fondse nie voldoende nie sodat in verskillende counties referendums oor lenings vir die padbouprojek gehou is. So het die "Dixie Highway" uiteindelik van county tot county grootliks gevarieer ten opsigte van sy wydte, voorkoms, samestelling en duursaamheid van sy oppervlak. In sommige gevalle het die grootpad 'n klei- of gruislaag gekry, soms is 'n teerlaag op voorheen ongeasfalteerde dele van die pad gegooi. In enkele gevalle het die finale laag uit bakstene of skulpe bestaan, maar die grootste gedeelte van die grootpad het 'n betonlaag gekry of 'n mengsel van gemaalde klip is met teer of asfalt verseël.

Toe die boubedrywighede in 1915 begin het, is die projek nog deur 'n losse konfederasie van counties bestuur. Maar reeds in die volgende jaar het die Amerikaanse Kongres die Wet oor Staatshulp vir Federale Paaie ("Federal Road Aid Act") afgekondig. Deelstate, wat aansoek om beperkte aanvullende fondse vir padbou gedoen het, was verplig om 'n grootpadagentskap op te rig. Weens die Verenigde State se betrokkenheid in die Eerste Wêreldoorlog moes boubedrywighede in 1917 tydelik gestaak word, maar ná die oorlog het die ekonomiese opswaai van die "Roaring Twenties" met grootskaalse werkskepping gepaard gegaan, en steeds meer Amerikaners het goed betaalde beroepe beklee sodat hulle motors en uitgebreide vakansies kon bekostig. Die begin van die motortydperk het van sneeuvoëls - die bewoners van die kouer deelstate in die noorde - gaandeweg trekvoëls gemaak wat die "Dixie Highway" as hul roete na die warm suide - veral Florida - gevolg het.

Die padbouprojek het van die begin af nasionale aandag getrek. Om belangstellendes dwarsoor die land van inligting oor die belangrikheid van die nuwe grootpad, die vordering van die bouprojek en wenke vir motorentoesiaste te voorsien, het die "DHA" tussen 1916 en 1926 sy eie "Dixie Highway"-tydskrif gepubliseer. Tydens die oorlog is met nadruk na die militêre betekenis van die grootpad verwys. So kon troepe en voorrade met weermaglorries vinnig oor groot afstande vervoer word. Militêre oorwegings het dekades later, in 1956, 'n belangrike rol by die skepping van die "Interstate Highway System" gespeel - 'n netwerk van grootpaaie wat Amerikaanse deelstate met mekaar verbind het.

Die "Dixie Highway" het Florida skielik as 'n vakansiebestemming vir miljoene Amerikaners ontsluit. Voor 1915 was dit 'n voorreg van welgesteldes om vakansies in Florida se winterhotelle deur te bring. Met die bou van die grootpad en die massavervaardiging van "Ford Model T"-motors het Florida 'n snelgroeiende vakansiebestemming dwarsdeur die jaar en 'n gesogte woonplek geword. Die intog van duisende toeriste het vanaf 1920 op baie plekke, onder meer in Palm Beach County, 'n grondstormloop veroorsaak. 

Duisende grondspekulante, fortuinsoekers en hele gesinne het hul motors met hul besittings volgepak en langs die "Dixie Highway" suidwaarts na Florida gery. Baie van die deelstaat se moerasgebiede is drooggelê en vinnig aan belangstellendes verkoop wat dit op hul beurt met groot wins aan nuwe aankomelinge herverkoop het. Vir 'n tyd lank kon hierdie sakemodel floreer, maar in 1926 het die eiendomsborrel in al sy felheid gebars. Baie gesinne uit die noorde wat aanvanklik gehoop het om 'n fortuin in Florida te maak, het oornag bankrot gespeel en moeilikhede ondervind om die petrol vir hul terugrit huis toe te betaal.

Die "Dixie Highway" was 'n vroeë voorbeeld vir die ekonomiese impak van padbouprojekte. So het onder meer die toerismebedryf voordeel uit die groeiende mobiliteit van Amerikaners getrek. Onder gunstige omstandighede het die rit vanaf Chicago of Detroit na Miami sowat twee weke geneem. Vakansiegangers was 'n welkome nuwe bron van inkomste vir hotelle en restaurante langs die pad, maar baie gesinne kon dit gladweg nie bekostig om op elke dag van hul toer in hotelle te oornag of by eetplekke te kuier nie. So het hulle tente en voorrade in sleepwaentjies saamgeneem om met die sterrehemel as plafon te kampeer. Ook kerk- en skoolgeboue het as geheime slaapplekke gedien. Vroeg soggens het die vakansiegangers weer vertrek nog voordat iemand hulle waargeneem het.

Uiteindelik het entrepreneurs begin om toeristekampe met sanitêre geriewe langs die grootpad op te rig. Teen 'n klein bedrag van 'n kwart-dollar kon gesinne hier hul tente opslaan. In sommige nedersettings langs die "Dixie Highway" is selfs stukke grond as kampeerplek aan vakansiegangers beskikbaar gestel - hopende dat toeriste die plaaslike ekonomie sou stimuleer. Winkel- en restauranteienaars het nogtaans beswaar aangeteken teen hierdie "tin can tourist camps" of "blikkies-toeristekampe" omdat die meeste vakansiegangers eerder hul eie ingeblikte kos saamgebring het as om dit in winkels langs die pad koop. Dixie-motortoeriste het "tin can campers" gaandeweg as trotse bynaam aanvaar en later die tradisie begin om "tin can camp"-byeenkomste te hou.

Die eienaars van kampe was dikwels egpare wat mettertyd begin het om klein hutte aan reisigers te verhuur wat aanvanklik as "tourist courts" bekend gestaan het. Hulle was die primitiewe voorlopers van geriewe wat later tot "motor courts", motorhotelle en uiteindelik motelle sou ontwikkel. Duisende van sogenaamde "mom and pop"-kampe en -herberge het langs die grootpad ontstaan. Hulle was die spilpunt vir verdere ontwikkeling waartydens vulstasies, motorherstelwinkels, klein eetplekke, kruidenierswinkels, vrugte- en pekanneutstalletjies, aandenkingswinkels (waarvan baie ook bedspreie te koop aangebied het) en ander ondernemings in die nabyheid opgerig is.



</doc>
<doc id="93772" url="https://af.wikipedia.org/wiki?curid=93772" title="NG gemeente Klerksdorp">
NG gemeente Klerksdorp

Die NG gemeente Klerksdorp was die moedergemeente van die Nederduitse Gereformeerde Kerk in die stad Klerksdorp, maar nadat die meeste NG lidmate uit die middestad weggetrek het, is dit ingelyf by die NG gemeente Klerksdorp-Suid.

Voor die jaar 1885 het daar 'n gemeente van die Nederduitsch Hervormde Kerk met 'n kerkgebou in die Oudorp van Klerksdorp bestaan, wat kragtens die ywerige bemoeiinge van ds. J.C. de Vries, predikant op Zeerust, ingewy is. Daarenteen was daar 'n NG gemeente met 'n kerkgebou op Hartebeestfontein. Hierdie twee gemeentes is in die jaar 1885 verenig en het voortaan onder die naam Ned. Herv. of Geref. gemeente Hartebeestfontein bestaan.

Met die ontdekking van goud op Klerksdorp in 1887 is, vanweë die toestroming van mense van elders, die Nuwedorp aan die ooste van Skoonspruit aangelê. Aangesien die ledetal van die gemeente so toegeneem het dat een predikant die geestelike bearbeiding nie na behore kon behartig nie, is die Ned. Herv. of Geref. gemeente van Klerksdorp in Oktober 1889 gestig. Op 22 April 1890 is prop. J.W.G. Strasheim tot herder en leraar van die gemeente bevestig. Met die stigting van die gemeente was die ledetal 1 200, dog met die agteruitgang van die goudbedryf het baie mense weggetrek om elders 'n heenkome te soek, met die gevolg dat daar ná 'n paar jaar slegs 280 lidmate oorgebly het.

Lede van die Herv. Kerk wat die Kerkvereniging afgekeur het, het later aanspraak gemaak op al die eiendomme van die vroeëre Herv. Kerk. Hierdie aanspraak is deur die uitspraak van die hooggeregshof op 5 Junie 1893 goedgekeur. Die gevolg was dat die kerkgebou, die grond en al die los goedere wat by die Kerkvereniging aan die ou Herv. Kerk behoort het, aan die eisers teruggegee is, en dat aan die Ned. Herv. of Geref. Kerk, wat alle eiendomme ná die vereniging aangekoop bly behou het, £500 uitbetaal is. Hierdie ooreenkoms is op 20 Desember 1893 op 'n buitengewone vergadering van die kerkraad bekragtig.

Op 23 Desember 1896 is op 'n gemeentevergadering besluit om 'n doelmatige kerkgebou op te rig. Pres. Paul Kruger, wat lidmaat van die Gereformeerde Kerk was, maar hom die pynlike toestand op kerklike gebied in Transvaal diep ter harte geneem het, het kragtige pogings aangewend om die twistende partye te versoen. Dit het egter duidelik geword dat hulle insigte onverenigbaar was; hy het toe sy uiterste bes gedoen om die geskille op minlike wyse uit die weg te ruim deur ruim vergoeding aan die strydende partye toe te ken.

Aangesien Klerksdorp die eerste plek was waar die saak in der minne geskik is, was die kerkraad van mening dat dit die moontlikheid om ruime hulp van die regering te verkry sou vergroot. Gevolglik het die kerkraad die regering beleefd versoek om ondersteuning in die vorm van die skenking van grond, wat dan ook geskied het. Die hoeksteen van die nuwe kerk is op Saterdag 12 Maart 1898 deur die edelgestrenge heer P.J. Joubert, adjunkpresident van die ZAR, gelê en die kerkgebou op 28 Oktober 1898 aan die diens van die Here gewy. Prof. P.J.G. de Vos van Stellenbosch het die wydingsrede gehou. Dié kerkgebou, wat tydens die Tweede Vryheidsoorlog deur die Engelse in beslag geneem is, is veel beskadig. Een eis wat ná die oorlog ingestel is, is uitbetaal.

Die Theron-saal, wat £10 000 gekos het, is op 29 Augustus 1942 ingewy. Dr. William Nicol, van 1934 tot 1948 moderator van die Transvaalse Kerk, het die inwydingsrede na aanleiding van Psalm 16:6 gehou. Van die eerste predikante wat die gemeente bedien het, was di. J.W.G. Strasheim, J.H. Eybers, P.A. Theron en D.J. Rabie.

Die kerkgebou en -perseel is 'n verklaarde provinsiale erfenisterrein.






</doc>
<doc id="93774" url="https://af.wikipedia.org/wiki?curid=93774" title="NG gemeente Randfontein">
NG gemeente Randfontein

Die NG gemeente Randfontein was 'n gemeente van die Nederduitse Gereformeerde Kerk op die dorp Randfontein, maar dit is later ingelyf by die dogtergemeente Randfontein-Noord.

Die gemeente is van die NG gemeente Randpoort afgestig op 28 April 1939 en het by afstigting reeds 'n mooi en ruim saal met die nodige ameublement gehad om as vergaderplek te dien. Dit was sowat 10 jaar nadat die dorp Randfontein, wat eers deel was van Krugersdorp, op 1 Januarie 1929 'n afsonderlike munisipaliteit geword het. 

Die eerste Keskraadsvergadering is op 16 Mei 1939 gehou en merkwaardig is dit dat by hierdie geleentheid reeds besluit is om, met die medewerking van die moedergemeente, 'n plaaslike sendinggemeente te stig en om vir die helfte van die onkoste in verband met die sendingaangeleenthede verantwoordelikheid te neem. Op 29 September van dieselfde jaar is sendingkandidaat A.A. Odendaal as leraar van die sendinggetneente bevestig.

Dit was vir Randfontein 'n blye dag toe hy op 7 Desember 1939 prop. J.M. van den Berg kon verwelkom — Randfontein se eerste leraar in sy eerste gemeente. Met noeste vlyt het leraar en kerkraad aan die werk gespring. 'n Pastorie is gebou en amper sonder skuld ingewy. Hoewel die saal nog steeds ruim genoeg was vir die gewone byeenkomste, is tog gevoel dat 'n kerkgebou 'n ander gees sou adem en 'n groter aansporing tot gemeentelike ywer sou wees. Daarom het ds. Van den Berg dan ook vroeg reeds self met insamelings vir die kerkboufonds begin. 

1946 was 'n veelbewoë jaar. Op 11 Mei het Venterspost, 'n nuwe gemeente, van Randfontein afgestig. Op 29 Junie het ds. Van den Berg en gesin na Magaliesburg vertrek. Op 30 November is ds. J.F. Kelber en gesin hier welkom geheet. Gedurende ds. Kelber se eerste vyf jaar het ook veel voorgeval. Die gemeente kon sy tienjarige bestaan vier. 'n Sendingkerk en evangelistewoning is gebou en in gebruik geneem. Eerw. Odendaal het reeds met die insameling van fondse hiervoor begin, eerw. S. F. Skeen het daarmee voortgegaan en eerw. W.H. du Plessis, die huidige sendeling, het die finale afrondingswerk gedoen. 

Die heuglikste dag vir hierdie gemeente was seker Saterdag 27 Januarie 1951 toe hy 'n pragtige siersteen-toringkerk, wat £22 000 gekos het, aan die diens van die Meester kon wy. 




</doc>
<doc id="93775" url="https://af.wikipedia.org/wiki?curid=93775" title="Amagat se wet">
Amagat se wet

Volgens Amagat se wet van parsiële volume, moet die totale volume van 'n nie-reagerende mengsel van gasse by konstante temperatuur en druk gelyk wees aan die som van die individuele parsiële volumes van die samestellende gasse. So as formula_1 parsiële volumes van komponente in 'n gasmengsel is, dan word die totale volume van die gasmengsel formula_2 soos volg voorgestel:


</doc>
<doc id="93776" url="https://af.wikipedia.org/wiki?curid=93776" title="NG gemeente Krugersdorp">
NG gemeente Krugersdorp

Die NG gemeente Krugersdorp was die moedergemeente van die Nederduitse Gereformeerde Kerk in Krugersdorp, maar is in 2010 ingelyf by die NG gemeente Luipaardsvlei.

Voor 1890 het die lidmate van die NG Kerk in hierdie gebied onder die gemeente Pretoria geressorteer. Op 7 Junie 1890 is die gemeente Krugersdorp afgestig en is prop. Becker as leraar op 6 September 1890 bevestig. Die kerkgebou, wat al die jare in gebruik was, is in Januarie 1895 ingewy. Ds. Becker se opvolger was ds. F.G.T. Radloff van Hoopstad wat op 17 Desember 1898 hier bevestig is. Tydens sy bediening het hierdie gemeente, weens die oorlog en naoorlogse ellende, donker dae deurleef. Besonder veel is deur hierdie getroue dienskneg van die Here en deur sy gade ter ondersteuning van die noodlydendes in die konsentrasiekamp asook die krygsgevangenes op die dorp gedoen. Hy het nie net hul geestelik bearbei nie, maar onder sy leiding is 'n kommissie in die lewe geroep wat in die noodsaaklikste behoeftes van die noodlydendes in die kamp en dorp voorsien het. 

Nadat ds. Radloff op 11 Oktober 1914 sy emeritaat aanvaar het, is hy opgevolg deur ds. P.J. van Vuuren, wat die gemeente van 1915 tot 1921 gedien het, en toe 'n beroep na Vredefort aangeneem het. Onder sy ywerige leiding is die knellende kerkskuld gedelg. 

Die volgende leraar van die gemeente was ds. J.J. Krige wat op 21 April 1922 hier bevestig is. Veertien jaar lank het hy in die gemeente gearbei, totdat hy onverwags op 29 Oktober 1936 tot hoër diens opgeroep is. In November 1937 is ds. A.T. Martinson in die gemeente bevestig. Op 29 November 1941 is ds. C.C. van Dyk as eerste medeleraar van die gemeente bevestig. In 1944 is hy na die jongste dogtergemeente, Krugersdorp-Noord, beroep. 

Danksy die ywer van die verskillende leraars en in besonder dié van ds. Martinson het die gemeente sy plek t.o.v. die sending, armesorg, Sondagskool, kerklike verenigings en onderwys volgestaan. Met die snelle ontwikkeling van die Wes-Rand, het die ledetal van die gemeente herhaaldelik so toegeneem dat die volgende dogtergemeentes afgestig moes word: Roodepoort in 1905, Magaliesburg in 1910, Randpoort (Randgate) in 1918, Burgershoop (Krugersdorp-Wes, later genoem Suiderlig) in 1920, Krugersdorp-Noord in 1943. 

Die moedergemeente van die Ring van Krugersdorp het in 1952 'n ledetal van nagenoeg 1 350 gehad, terwyl die kerkraad 56 getel het. Prop. T.J. Hanekom is in Oktober 1951 tot medeleraar van die gemeente bevestig.

Nes die moedergemeentes van Klerksdorp, Alberton, Germiston, Boksburg en Randfontein, het Krugersdorp se lidmate so afgeneem dat die gemeente by 'n buurgemeente ingelyf is, in dié geval in 2010 by Luipaardsvlei. 




</doc>
<doc id="93777" url="https://af.wikipedia.org/wiki?curid=93777" title="Pedro López">
Pedro López

Pedro Alonso López (geb. 8 Oktober 1948 in Santa Isabel, Colombia) is ’n Colombiaanse psigopatiese reeksmoordenaar wat aangekla is van die verkragting van en moord op meer as 300 meisies in sy geboorteland asook in Peru, Ecuador en moontlik ander lande. Sy geval het die eerste keer internasionaal bekend geword ná ’n onderhoud met Ron Laytner, ’n vryskutfotojoernalis, in 1980 in sy tronksel in Ambato.

Volgens Laytner se verhaal het López in 1980 as die Monster van die Andes bekend geword toe hy die grafte van 53 slagoffers in Ecuador aan die polisie uitgewys het. Hulle was almal meisies tussen nege en twaalf jaar oud.

In 1983 is hy skuldig bevind aan die moord op 110 jong meisies net in Ecuador. Hy het skuld beken aan die moord op nog 240 vermiste meisies in die naburige Peru en Colombia. Hy is in 1998 vir goeie gedrag uit ’n psigiatriese hospitaal vrygelaat nadat hy aanvanklik kranksinnig verklaar is.


</doc>
<doc id="93779" url="https://af.wikipedia.org/wiki?curid=93779" title="Pedro Filho">
Pedro Filho

Pedro Rodrigues Filho (geb. 17 Junie 1954 in Santa Rita do Sapucaí, Brasilië) is ’n Brasiliaanse reeksmoordenaar wat in 1973 in hegtenis geneem is en in 2003 skuldig bevind is aan die moord op minstens 71 mense. Hy is tot 128 jaar tronkstraf gevonnis, hoewel die maksimum tyd wat ’n persoon in Brasilië in die tronk kan deurbring, 30 jaar is. Filho was ook bekend as Pedrinho Matador (Moordenaar Pietertjie).

Filho is op ’n plaas gebore met ’n beseerde kopbeen omdat sy pa sy ma tydens haar swangerskap op haar maag geslaan het. Hy het later gesê hy het op 13 jaar die eerste keer die behoefte gekry om te moor. Op 14 het hy die onderburgemeester van Alfenas, Minas Gerais, vermoor omdat hy sy pa, ’n skoolwag, afgedank het ná beskuldigings dat hy die kinders se kos in die kombuis gesteel het. Hy het daarna ’n ander skoolwag, vermoedelik die regte dief, ook vermoor.

Hy het na São Paulo gevlug waar hy ’n reeks inbrake begin en ’n dwelmhandelaar vermoor het. Daar het hy ook Maria Aparecida Olympia ontmoet, saam met wie hy gewoon het totdat sy deur bendelede vermoor is. Filho het ontsnap en verskeie mense gemartel en vermoor om uit te vind wie Maria se moordenaars is.

Op 18 jaar het hy reeds ’n spoor van 10 lyke en verskeie beseerdes agtergelaat. Hy het in dié tyd sy eie pa vermoor wat toe in die plaaslike tronk was omdat hy Filho se ma met ’n byl doodgekap het. Filho het ’n stuk van sy pa se hart uitgesny, dit gekou en weggegooi.

Hy is die eerste keer op 24 Mei 1973 in hegtenis geneem en tronkstraf opgelê. In die tronk het hy 47 medegevangenes vermoor. Hy het later beweer hy het 100 mense doodgemaak. In 2003 is hy aangekla van 71 moorde, onder meer die een op sy pa, en tot 126 jaar tronkstraf gevonnis. Hy kon nie langer as 30 sit nie, maar weens die moorde wat hy in die tronk gepleeg het, is sy vonnis verleng tot meer as 400 jaar. Hy is egter op 24 April 2007 vrygelaat.



</doc>
<doc id="93781" url="https://af.wikipedia.org/wiki?curid=93781" title="John Wayne Gacy">
John Wayne Gacy

John Wayne Gacy jr. (17 Maart 1942 – 10 Mei 1994) was ’n Amerikaanse reeksmoordenaar en verkragter wat skuldig bevind is aan die seksuele aanranding en moord op minstens 33 tienerseuns en jong mans tussen 1972 en 1978 in Chicago, Illinois.

Hy het bekend geword as die Killer Clown vanweë sy welsyndienste by geldinsamelings, parades en kinderpartytjies waar hy soos "Pogo die Hanswors" sou aantrek – ’n karakter wat hyself geskep het.

Al Gacy se moorde is sover bekend in sy buurt gepleeg; sy slagoffers is gewoonlik na sy huis gelok deur oorreding of geweld en al sy teikens behalwe een is vermoor deur óf versmoring óf verwurging met ’n knelverband (sy eerste slagoffer is doodgesteek). Gacy het 26 van sy slagoffers in die lae kelder van sy huis begrawe; nog drie is elders op sy erf begrawe en sy laaste vier bekende slagoffers is in die Des Plaines-rivier gegooi.

Gacy is skuldig bevind aan 33 moorde en op 13 Maart 1980 tot dood veroordeel vir 12 van die moorde. Hy het 14 jaar in die dodesel deurgebring voordat hy op 10 Mei 1994 met ’n dodelike inspuiting tereggestel is.


</doc>
<doc id="93782" url="https://af.wikipedia.org/wiki?curid=93782" title="Ted Bundy">
Ted Bundy

Theodore Robert "Ted" Bundy (geb. as Theodore Robert Cowell; 24 November 1946 – 24 Januarie 1989) was ’n Amerikaanse reeksmoordenaar, verkragter en nekrofiel wat in die 1970's en waarskynlik al vroeër verskeie meisies en jong vroue vermoor het. Kort voor sy teregstelling, ná meer as ’n dekade van ontkenning, het hy skuld beken op 30 moorde in sewe deelstate tussen 1974 en 1978. Sy ware getal slagoffers is onbekend en kan veel hoër wees.

Bundy se slagoffers het hom as aantreklik en charismaties beskou en hy het dit uitgebuit om hul vertroue te wen. Hy het hulle gewoonlik in openbare plekke genader en gemaak of hy gestrem of beseer is, of hy het gemaak of hy ’n gesagsfiguur is. Daarna het hy hulle oorrompel, aangerand en hulle na ’n meer afgeleë plek geneem. Hy sou soms die plekke waar die moorde plaasgevind het vir ure besoek en die lyk versorg en daarmee seks hê totdat ontbinding of vernietiging deur wilde diere enige verdere interaksie onmoontlik gemaak het. Hy het minstens 12 van sy slagoffers onthoof en sommige van die koppe vir ’n tyd in sy woonstel gehou as aandenkings. ’n Paar keer het hy eenvoudig by blyplekke ingebreek en die slagoffers doodgeslaan terwyl hulle slaap.

Hy is aanvanklik in 1975 in Utah aangehou vir ontvoering en poging tot kriminele aanranding. Daar het hy ’n verdagte geword in ’n al hoe langer lys onopgeloste misdade in verskeie deelstate. Toe twee aanklagte van moord in Colorado hom in die gesig staar, het hy twee keer dramaties ontsnap en nog mense aangerand, waarvan drie vermoor is, voordat hy die laaste keer in 1978 in Florida in hegtenis geneem is. Hy het in twee verskillende verhore drie keer die doodstraf gekry vir die moorde in Florida.

Ted Bundy het op 24 Januarie 1989 in die elektriese stoel gesterf in die Raiford-tronk in Florida. Hy het homself eenkeer beskryf as ""… the most cold-hearted son of a bitch you'll ever meet"". ’n Lid van sy laaste verdedigingspan, Polly Nelson, stem saam. "Ted," het sy geskryf, "was die definisie van hartelose boosheid."

Bundy is as Theodore Robert Cowell gebore in ’n tehuis vir ongehude moeders in Burlington, Vermont. Sy ma was Eleanor Louise Cowell, bekend as Louise, en sy pa se identiteit is nooit vir seker vasgestel nie. Sommige familielede het vermoed die pa kon Louise se eie gewelddadige pa, Samuel Cowell, gewees het.

Vir die eerste drie jaar van sy lewe is Ted deur sy grootouers, Samuel en Eleanor Cowell, as hul eie kind grootgemaak om die skande van ’n buite-egtelike kind te voorkom. Hy en ander familielede het geglo sy grootouers is sy ouers en sy ma is sy ouer suster. Hy het eindelik die waarheid ontdek en het sy ma sy lewe lank kwalik geneem omdat sy vir hom gejok het.

Hoewel Bundy in onderhoude gesê het hy respekteer sy oupa, het hy en ander familielede in 1987 aan advokate vertel Samuel Cowell was ’n tiran en boelie wat swart mense, Italianers, Katolieke en Jode gehaat het, sy vrou en hond geslaan en bure se katte aan hul sterte geswaai het. Hy het Louise se jonger suster, Julia, eenkeer teen die trap afgestamp omdat sy verslaap het.
In 1950 het Louise skielik haar van na Nelson verander, Philadelphia saam met haar seun verlaat en in Tacoma, Washington, by familie gaan woon. In 1951 het sy Johnny Culpepper Bundy, ’n hospitaalkok, ontmoet en hulle is later dié jaar getroud. Johnny het Ted aangeneem en hoewel hy en Louise vier kinders van hul eie gehad het en Johnny probeer het om sy aangenome seun in gesinsbedrywighede te betrek, het Ted hom eenkant gehou.

Bundy se herinneringe aan sy kinderjare wissel van skrywer tot skrywer: van ’n soeke deur asblikke na foto's van naakte vroue en die lees van misdaadtydskrifte, veral as daar foto's van verminkte seksslagoffers in was, tot die verbruik van groot hoeveelhede alkohol en die afloer van mense deur oop gordyne.

Hy het ook vertel hoe hy alleen was omdat hy nie interpersoonlike verhoudings verstaan het nie, hoewel klasmaats vertel het ander kinders het Ted geken en van hom gehou. Hy is daarna universiteit toe om Chinees te studeer en het ’n meisie, Stephanie Brooks, gehad. Hy het vroeg in 1968 opgeskop en ’n paar klein werkies gehad. Brooks het hom in dié tyd afgesê. Daarna het hy na Colorado en toe verder oos gereis om familie in Arkansas en Philadelphia te besoek.

Terug in Washington in 1969 het hy Elizabeth Kloepfer (wat gewoonlik onder ander name geïdentifiseer word) ontmoet. Hul stormagtige verhouding sou aanhou tot lank nadat hy in 1976 die eerste keer in Utah in hegtenis geneem is. In die middel van die sewentigerjare het hy weer begin swot, met sielkunde as ’n hoofvak. Hy het goed gedoen en lof van sy lektore gekry. In 1972 het hy aangesluit by goewerneur Daniel J. Evans se herverkiesingsveldtog. Hier het hy hom goed van sy taak gekwyt en nadat Evans herverkies is, het Ross Davis, voorsitter van die Republikeinse Party van Washington, hom as ’n assistent aangestel. Hy het groot lof vir Bundy gehad. Vroeg in 1973 is Bundy vir regstudies aanvaar aan die Universiteit van Utah danksy getuigskrifte van Evans, Davis en verskeie van sy vorige professore.

In dié tyd het hy weer ’n verhouding met Brooks aangeknoop en toe skielik die verhouding eensydig verbeek. Later sou hy verduidelik hy wou net aan homself bewys dat hy met haar kon getrou het. In dié tyd het Bundy klasse begin misloop en in April het hy heeltemal ophou klas loop, terwyl jong vroue in die omgewing begin verdwyn het.

Daar is geen konsensus oor waar en wanneer Bundy vroue begin vermoor het nie. Hy het aan verskillende mense verskillende stories vertel en geweier om besonderhede oor sy vroeë misdade te onthul, selfs terwyl hy in die dae voor sy teregstelling latere moorde in detail beskryf het. Hy het aan Nelson vertel hy het in 1969 in New Jersey die eerste keer probeer om iemand te ontvoer, maar niemand vermoor tot in 1971 in Seattle nie. Hy het aan die sielkundige Art Norman vertel hy het in 1969 twee vroue in Atlantic City vermoor terwyl hy familie in Philadelphia besoek het. Teenoor speurder Robert D. Keppel het hy geskimp oor ’n moord in 1972 in Seattle en nog een in 1973 in Washington, maar geweier om uit te brei. Rule en Keppel glo albei hy kon as tiener al begin moor het. Omstandigheidsgetuienis dui daarop dat hy die agtjarige Ann Marie Burr van Tacoma in 1961 kon ontvoer en vermoor het toe hy 14 was, maar hy het dit herhaaldelik ontken. Sy eerste moorde sover bekend is in 1974 gepleeg toe hy 27 jaar oud was. Teen dié tyd, het hy self erken, het hy die slag ontwikkel om (voor die dae van DNS-toetse) so min moontlik diskriminerende bewyse op ’n misdaadtoneel te los.

Kort ná middernag van 4 Januarie 1974, omstreeks die tyd dat hy Brooks afgesê het, het Bundy die woonstel van die 18-jarige Karen Sparks (soms geïdentifiseer as Joni Lenz of Terri Caldwell), ’n student en danser, binnegegaan. Hy het haar in haar slaap geslaan en met ’n dokterspieël seksueel aangerand. Sy het heelwat interne beserings opgedoen. Sy was tien dae lank bewusteloos, maar het oorleef, met permanente breinskade. Minder as ’n maand later, in die vroeë oggendure van 1 Februarie, het Bundy by die woonstel van Lynda Ann Healy, ’n student, ingebreek. Hy het haar bewusteloos geslaan, vir haar blou jeans, ’n wit bloes en stewels aangetrek en haar weggedra.
Vrouestudente het teen sowat een per maand weggeraak. Op 12 Maart het Donna Gail Manson, ’n 19-jarige student, in Olympia, Washington, haar koshuis verlaat vir ’n jazzkonsert op die kampus, maar nooit daar aangekom nie. Op 17 April het Susan Elaine Rancourt verdwyn op pad na ’n fliek in Ellensburg, Washington. Twee ander studente het vertel dat hulle genader is, die een op die aand toe Rancourt verdwyn het en die ander drie dae vantevore, deur ’n man met sy arm in ’n hangverband. Hy het hulle gevra om hom ’n klomp boeke na sy bruin of taankleurige Volkswagen-Kewer te help dra. Op 6 Mei het Roberta Kathleen Parks haar koshuis in Corvallis, Oregon, verlaat om koffie saam met vriende te gaan drink, maar sy het nooit opgedaag nie.

Speurders van King County se sheriffkantoor en die Seattle-polisieafdeling het al hoe meer bekommerd geraak. Daar was geen beduidende fisieke getuienis nie en die vroue het min gemeen gehad, benewens dat hulle jonk, mooi en wit studente met lang hare en ’n middelpaadjie was. Op 1 Junie het Brenda Carol Ball, 22, verdwyn toe sy ’n taverne in Burien, Washington, verlaat. Sy is die laaste keer gesien terwyl sy op die parkeerterrein gepraat het met ’n man met bruin hare en sy arm in ’n hangverband. In die vroeë oggendure van 11 Junie het die student Georgann Hawkins verdwyn terwyl sy in die helder verligte paadjie tussen haar en haar kêrel se koshuise gestap het. Ná haar verdwyning het getuies na vore gekom wat vertel het hulle het dié nag ’n man in ’n nabygeleë paadjie gesien. Sy been was in gips, hy het met krukke geloop en het gesukkel om ’n aktetas te dra. Een vrou het gesê die man het haar gevra om hom te help om die tas na sy motor, ’n ligbruin Volkswagen-Kewer, te dra.

In dié tyd het Bundy by ’n staatsnooddiens in Olympia gewerk wat betrokke was by die soektog na die vermiste vroue. Daar het hy Carole Ann Boone ontmoet en met haar uitgegaan. Sy was twee keer geskei en die ma van twee kinders, en het ’n belangrike rol in die finale fase van sy lewe gespeel.

Paniek het onder die publiek uitgebreek toe nuus oor die moorde en Sparks se aanranding bekend raak. Die polisie kon nie die min besonderhede wat hulle gehad het, bekend maak nie uit vrees dat dit hul ondersoek sou belemmer. Die polisie het nou spesifieke ooreenkomste opgemerk: die verdwynings het snags plaasgevind, gewoonlik naby bouwerk, binne ’n week voor of na eksamens; al die slagoffers het langbroeke of jeans gedra; en op die meeste tonele is ’n man opgemerk met gips of ’n hangverband wat met ’n bruin of taankleurige Volkswagen-Kewer ry.

Op Sondag 14 Julie is twee vroue helder oordag op ’n besige strand ontvoer, sowat 32 km van Seattle. Vyf vrouestudente het beskryf hoe ’n aantreklike man in wit tennisklere en met sy linkerarm in ’n hangverband met hulle gepraat het. Hy het ’n ligte aksent gehad, soos Kanadees of miskien Brits. Hy het hom as "Ted" voorgestel en hul hulp gevra om ’n seilboot van sy taan- of bronskleurige Kewer af te laai. Vier het geweier en een het hom tot by sy motor vergesel, maar toe sy gesien het daar is nie ’n boot nie het sy gevlug. Nog drie getuies het gesien hoe hy Janice Anne Ott, 23, met die storie van ’n seilboot nader, en dat sy saam met hom weg is. Sowat vier uur later het die 18-jarige Denise Naslund ’n piekniek verlaat om ’n draai te loop, en sy het nie teruggekeer nie. Bundy het later vertel Ott het nog gelewe toe hy met Naslund terugkeer en dat hy die een gedwing het om te kyk hoe hy die ander vermoor. Hy het dit egter die aand voor sy teregstelling teruggetrek.

Inligting oor die verdagte is deur Seattle versprei en ’n skets het in die media verskyn. Elizabeth Kloepfer, Ann Rule en ’n universiteitsprofessor het die profiel, skets en motor herken en Ted Bundy as ’n moontlike verdagte gerapporteer. Speurders, wat tot 200 wenke per dag ontvang het, het egter gedink dit is onwaarskynlik dat ’n voorbeeldige regstudent sonder ’n misdaadrekord die skuldige is.

Op 6 September is Ott en Naslund se oorskot naby ’n pad ontdek. ’n Ekstra femur en verskeie menslike rugwerwels wat op die toneel gevind is, is later deur Bundy geïdentifiseer as dié van Georgann Hawkins. Ses maande later is die kopbene en kakebene van Healy, Rancourt, Parks en Ball gevind op Berg Taylor, waar Bundy dikwels gestap het. Manson se oorskot is nooit gevind nie.

In Augustus 1974 is Bundy weer aan die regskool van die Universiteit van Utah aanvaar en hy het na Salt Lake City getrek. Kloepfer het in Seattle agtergebly. Hy het haar dikwels gebel, maar met "minstens ’n dosyn" ander vroue uitgegaan. Hy het nie goed gevaar as student nie en was baie teleurgesteld daaroor.

’n Nuwe reeks moorde het die volgende maand begin, met twee wat nooit ontdek is voordat Bundy kort voor sy teregstelling skuld daarop beken het nie. Op 2 September het hy ’n ongeïdentifiseerde ryloper in Idaho verkrag en verwurg. Op 2 Oktober het hy die 16-jarige Nancy Wilcox in Holladay, ’n voorstad van Salt Lake City, gegryp en na ’n beboste gebied gesleep. Hy wou haar glo verkrag en laat gaan om sy patologiese drange te "de-eskaleer", maar hy beweer hy het haar per ongeluk verwurg om haar stil te maak. Haar oorskot is nooit gevind nie.

Op 18 Oktober het Melissa Smith, die 17-jarige dogter van die polisiehoof van Midvale, ook ’n voorstad van Salt Lake City, verdwyn nadat sy ’n pizza-eetplek verlaat het. Haar naakte lyk is nege dae later in ’n nabygeleë bergagtige gebied gevind. ’n Lykskouing het gewys sy kon tot sewe dae ná haar verdwyning nog geleef het. Op 31 Oktober het Laura Ann Aime, ook 17, in Lehi, Utah, verdwyn nadat sy ’n kafee net ná middernag verlaat het. Haar naakte lyk is kort daarna naby ’n canyon ontdek. Albei vroue is geslaan, verkrag, gesodomiseer en met sykouse verwurg. Jare later het Bundy vertel hoe hy hulle ná hul dood versorg en onder meer hul hare gewas en vir hulle grimering aangesit het.

Op die aand van 8 November het Bundy die 18-jarige telefoonoperateur Carol DaRonch naby ’n restaurant genader. Hy het hom as "konstabel Roseland" van die Murray-polisie voorgestel en vir haar gesê iemand het by haar motor probeer inbreek; sy moes saam met hom polisiekantoor toe gaan om ’n klag te lê. Op pad het hy haar probeer boei, maar sy het uit die motor gespring en weggehardloop. Later dié aand het die 17-jarige student Debra Kent by die Hoërskool Viewmont in Bountiful, Utah, verdwyn ná ’n teaterproduksie. ’n Dramaonderwyseres en ander student het gesê ’n man het hulle gevra om na die parkeerterrein te kom om ’n motor te identifiseer. Nog ’n student het hom in die teater gesien, en die onderwyseres het hom aan die einde van die toneelstuk ’n tweede keer gesien.

In November het Elizabeth Kloepfer die polisie weer gebel nadat sy gelees het jong vroue verdwyn in dorpe om Salt Lake City. Sy is deeglik ondervra. Teen dié tyd was Bundy eenkeer ’n verdagte, maar ’n getuie kon hom nie op foto's uitken nie. In Desember het Kloepfer die polisie weer gebel en haar vermoedens herhaal. Bundy se naam is op hul lys verdagtes geplaas, maar geen getuienis het hom in dié stadium aan die Utah-misdade verbind nie. In Januarie 1975 het Bundy na Seattle teruggekeer ná sy eindeksamen en ’n week saam met Kloepfer deurgebring. Sy het niks gesê van haar oproepe aan die polisie nie en het beplan om hom in Augustus in Salt Lake City te besoek.

In 1975 het Bundy ’n groot deel van sy misdaadbedrywighede van sy basis in Utah ooswaarts na Colorado geskuif. Op 12 Januarie het ’n 23-jarige verpleegster, Caryn Campbell, verdwyn terwyl sy met ’n helder verligte gang afgeloop het tussen die hyser en haar kamer in ’n oord op die dorp Snowmass, 640 km suidoos van Salt Lake City. Haar naakte lyk is ’n maand later langs ’n grondpad net buite die oord gevind. Sy is vermoor deurdat sy met ’n stomp voorwerp teen die kop geslaan is; haar liggaam het ook skerp snymerke gehad. ’n Ski-instruktrise, Julie Cunningham, 26, het op 15 Maart 160 km van Snowmass verdwyn terwyl sy na ’n ete-afspraak geloop het. Bundy het haar geboei en haar op ’n afgeleë plek vermoor. Weke lank het hy die rit van ses uur van Salt Lake City af onderneem om die oorskot te besoek. Denise Oliverson, 25, het op 6 April in Grand Junction naby die grens tussen Utah en Colorado verdwyn terwyl sy fietsgery het na haar ouers se huis. Op 6 Mei het Bundy die 12-jarige Lynette Culver van ’n skool in Pocatello, Idaho, sowat 260 km noord van Salt Lake City, weggelok. Hy het haar verdrink en toe in sy hotelkamer seksueel aangerand. Daarna het hy haar lyk in ’n rivier gegooi.
In Mei het drie van Bundy se medewerkers van die deelstaat Washington, onder andere Carole Ann Boone, hom in Salt Lake City besoek en ’n week lank in sy woonstel gebly. Bundy het vroeg in Junie ’n week saam met Kloepfer deurgebring en hulle het ernstig daaroor gepraat om teen Kersfees te trou. Weer eens het Kloepfer niks gerep van haar oproepe aan die polisie nie, en Bundy nie oor sy verhouding met Boone en ’n Utah-regstudent bekend as Kim Andrews of Sharon Auer nie.

Op 28 Junie het Susan Curtis van die universiteitskampus in Provo, Utah, 72 km suid van Salt Lake City, verdwyn. Curtis se moord was Bundy se laaste bekentenis. Dit is op band opgeneem net voordat hy na die elektriese stoel geneem is. Wilcox, Kent, Cunningham, Culver, Curtis en Oliverson se lyke is nooit gevind nie.

In Augustus of September 1975 is Bundy in die Kerk van Jesus Christus van die Heiliges van die Laaste Dae gedoop, hoewel hy nie baie kerk toe gegaan het nie en die meeste beperkings van die Kerk geïgnoreer het. Die Kerk sou hom later ekskommunikeer ná sy skuldigbevinding aan ontvoering in 1976.

In Washington het ondersoekers nog probeer sin maak uit die moorde wat net so skielik geëindig het as wat dit begin het. Om hulle te help, het hulle ’n databasis opgestel – dit was destyds ’n innoverende strategie. Hulle het ’n primitiewe rekenaar (in vergelyking met vandag se standaarde) gebruik omdat dit die enigste een was wat tot hul beskikking was. Hulle het talle lyste in die rekenaar ingevoer – klasmaats en kennisse van die slagoffers, Volkswagen-eienaars met die naam "Ted", bekende seksoortreders ens. Hulle het die rekenaar gevra vir ooreenkomste. Uit duisende name het 26 op vier aparte lyste verskyn; een was Ted Bundy s'n. Speurders het ook ’n lys saamgestel van hul top-100 verdagtes en Bundy was ook daarop. Hy was "letterlik boaan die lys van verdagtes" toe die speurders hoor van sy arres in Utah.

Bundy is in Augustus 1975 deur ’n verkeerskonstabel van Utah in hegtenis geneem in Granger, ’n voorstad van Salt Lake City, nadat hy nie by ’n roetine-padblokkade stilgehou het nie. Die verkeersman, wat gesien het sy motor se voorste sitplek is weg, het sy motor deursoek; hy het ’n skimasker, ’n masker van sykouse, ’n koevoet, boeie, vullissakke, ’n tou, ’n yspik en ander voorwerpe gekry wat aanvanklik vermoed is inbraaktoerusting was. Speurder Jerry Thompson het egter ’n soortgelyke verdagte en motorbeskrywing van die DaRonch-ontvoering in November 1974 onthou, asook Bundy se naam van Kloepfer se telefoonoproep in Desember 1974.

Bundy se woonstel is deursoek, maar niks wat op sy skuld dui, is gevind nie. Hy is op eie verantwoordelikheid vrygelaat. (Bundy het later gesê die polisie het ’n versameling Polaroid-foto's van sy slagoffers misgekyk wat hy in die pakkamer gehou het. Hy het dit ná sy vrylating vernietig.)

Die polisie van Salt Lake City het Bundy 24 uur per dag begin dophou en Thompson het saam met nog twee speurders na Seattle gevlieg om Kloepfer te ondervra. Sy het vir hulle vertel in die jaar voordat Bundy na Utah getrek het, het sy items in haar huis en Bundy se woonstel gekry wat nie vir haar sin gemaak het nie. Dit sluit in krukke, ’n sak gips wat hy erken het hy gesteel het, ’n slagtersbyl wat nooit vir kos maak gebruik is nie en wat hy ingepak het toe hy na Utah trek, doktershandskoene, ’n Oosterse mes in ’n houthouer en ’n sak vroueklere. Bundy was voortdurend by almal in die skuld en Kloepfer het vermoed hy het feitlik alles van waarde wat hy besit het, gesteel. Hy het eenkeer gedreig on haar nek te breek as sy vir enigiemand vertel van ’n TV en stereostel waaroor sy hom uitgevra het. Volgens haar was hy baie ontsteld toe sy haar hare, wat lank was en ’n middelpaadjie gehad het, wou kort sny. Sy sou soms in die nag wakker word en Bundy kry waar hy haar liggaam onder die lakens met ’n flitslig ondersoek. Die speurders het vasgestel Bundy was nie by Kloepfer op enige van die nagte dat die slagoffers verdwyn het nie. Sy het eers kort daarna tydens ’n ondervraging gehoor van die bestaan van Stephanie Brooks en dat sy vir ’n rukkie in 1973 aan Bundy verloof was.

In September het Bundy sy Kewer aan ’n jeugdige van Midvale verkoop. Die Utah-polisie het daarop beslag gelê en FBI-tegnici het dit uitmekaargehaal en deursoek. Hulle het hare gevind wat ooreenstem met monsters van Caryn Campbell se hare. Later het hulle ook hare gekry wat "mikroskopies ononderskeibaar" was van dié van Melissa Smith en Carol DaRonch. Die FBI-spesialis Robert Neill het gesê die kans dat hare van drie slagoffers wat mekaar nie geken het nie, in een motor gekry word, sou ’n feitlik onmoontlike toeval wees.

Op 2 Oktober 1975 het speurders ’n uitkenningsparade gehou en DaRonch het Bundy dadelik geïdentifiseer as "konstabel Roseland". Getuies van Bountiful het hom op dieselfde parade uitgeken as die vreemdeling wat by die skoolkonsert rondgehang het. Daar was genoeg getuienis om hom van die ontvoering en misdadige aanranding van DaRonch aan te kla. Hy is vrygelaat op borgtog van $15 000, wat deur sy ouers betaal is. Die meeste van die tyd was hy besig met sy verhoor en hy het in Kloepfer se huis gebly.

In November het drie ondersoekers – Jerry Thompson van Utah, Robert Keppel van Washington en Michael Fisher van Colorado – saam met 30 speurders en aanklaers vergader en inligting uitgeruil. Hoewel hulle aan die einde van die vergadering oortuig was Bundy is die moordenaar wat hulle soek, het hulle saamgestem dat meer bewyse nodig was voordat hy aangekla kon word.

Op 23 Februarie 1976 het Bundy tereggestaan op die ontvoering van DaRonch. Hy het afstand gedoen van sy reg op ’n jurie weens die publisiteit wat die saak geniet het. Op 1 Maart het regter Stewart Hanson jr. hom skuldig bevind aan ontvoering en aanranding. Hy is op 30 Junie gevonnis tot een tot 15 jaar in die Utah-staatsgevangenis. In Oktober is hy agter bosse in die binnehof van die tronk gekry met padkaarte, vliegtye en ’n bestaansorg ("social security") –kaart Hy is vir ’n paar weke vir eensame opsluiting gestuur. Later dié maand het Colorado-owerhede hom aangekla van Caryn Campbell se moord. Hy is in Januarie 1977 na Aspen oorgeplaas.

Op 7 Junie 1977 is Bundy na die Aspen-hof vervoer vir ’n voorverhoor. Hy sou sy eie verdediging waarneem en daarom is hy nie geboei nie. Hy het tydens ’n verdaging gevra om die hofbiblioteek te besoek om navorsing te doen. Hier het hy uit ’n oop venster op die tweede verdieping gespring en sy enkel verstuit toe hy land. Hy het deur Aspen gestap en suid na die Berg Aspen geryloop. Hy het in ’n hut oorgeslaap, en kos en ’n mes gesteel. Nadat hy verdwaal en ’n lang ruk rondgedwaal het, het hy ’n motor gesteel en in pyn na Aspen gery. Hier is hy gewaar terwyl die motor oor die pad slinger en hy is weer in hegtenis geneem.
Bundy het dadelik sy tweede ontsnapping begin beplan. Hy het ’n saaglem by ’n ander gevangene gekoop en $500 kontant bymekaargemaak wat oor ses maande deur besoekers, veral Carole Ann Boone, ingesmokkel is. Saans het hy ’n gat in die hoek van sy sel se plafon gesaag en in die weke daarna oefenlopies gedoen om sy ontsnapping te oefen. Op 30 Desember, met die meeste van die personeellede met ’n Kersvakansie, het Bundy die tweede keer ontsnap – tot in die hoofbewaarder, wat die aand saam met sy vrou uit was, se woonstel. Hy het van die bewaarder se klere aangetrek en by die voordeur uitgestap.

Hy het met ’n gesteelde motor oos gery. Toe die motor gaan staan, het hy verder geryloop en toe ’n bus gehaal na Denver, van waar hy per vliegtuig na Chicago gevlieg het. Die tronk het eers 17 uur later besef hy is weg. Teen dié tyd was Bundy in Chicago.

Van Chicago is Bundy na Michigan, waar hy ’n motor gesteel en na Atlanta gery het. Van hier is hy op 8 Januarie per bus na Tallahassee, Florida. Hy het ’n kamer gehuur onder die naam Chris Hagen en ’n werk probeer kry, maar toe hy om sy identiteit gevra word, het hy van die plan afgesien.

Op die aand van 14 Januarie 1978 of vroeg die volgende oggend het Bundy ’n universiteitskoshuis deur ’n agterdeur binnegegaan. Omstreeks 02:45 het hy Margaret Bowman, 21, met ’n stuk hout geslaan terwyl sy geslaap het en haar toe met ’n sykous verwurg. Hy is daarna na die kamer van die 20-jarige Lisa Levy wat hy bewusteloos geslaan, verwurg en met ’n bottel seksueel aangerand het. In ’n kamer langsaan het hy Kathy Kleiner aangeval, haar kakebeen gebreek en haar skouer beseer. Toe het hy Karen Chandler aangeval – sy het breinskudding opgedoen, en haar kakebeen, tande en ’n vinger is gebreek. Speurders van Tallahassee het later vasgestel die vier aanvalle het binne minder as 15 minute plaasgevind, binne hoorafstand van meer as 30 getuies wat niks gehoor het nie. Hierna het Bundy by ’n woonstel agt blokke van daar ingebreek en die student Cheryl Thomas aangeval. Sy is so beseer dat dit haar dansloopbaan beëindig het. Op haar bed het die polisie ’n semenvlek en ’n sykousmasker gekry met twee hare wat met Bundy s’n ooreenstem.
Op 8 Februarie het Bundy na Jacksonville, Florida, gery met ’n gesteelde motor. Hier het hy die 14-jarige Leslie Parmenter, die dogter van Jacksonville se hoofspeurder, genader en hom geïdentifiseer as "Richard Burton" van die brandweer. Hy het gevlug toe haar ouer broer daar aankom. Hy is daarna na Lake City, Florida, waar die 12-jarige Kimberly Diane Leach by haar skool verdwyn het op pad na ’n onderwyser se klaskamer. Haar gedeeltelik gemummifiseerde lyk is sewe weke later in ’n pakhuis gevind 56 km van Lake City.

Op 12 Februarie het Bundy weer ’n motor, ’n Kewer, gesteel en weswaarts gery. Drie dae later het ’n polisieman, David Lee, hom van die pad getrek en uitgevind die Kewer is gesteel. Ná ’n struweling is Bundy in hegtenis geneem. In die gesteelde motor was drie ID-dokumente van vrouestudente, 21 gesteelde kredietkaarte en ’n gesteelde TV-stel.

Bundy is hierna na Miami geskuif, waar hy verhoor is vir die moorde en aanvalle van Junie 1979 in Tallahassee. Daar was 250 verslaggewers van vyf kontinente by die verhoor en dit was die eerste een wat landwyd in Amerika gebeeldsend is. Al het die hof vyf advokate aangestel, het Bundy weer ’n groot deel van sy verdediging self behartig. Polly Nelson het later geskryf: "Moordklagte het Ted in die gesig gestaar, met die moontlikheid van die doodstraf, en al wat vir hom saak gemaak het, was dat hy in beheer is."

Die jurie het minder as sewe uur beraadslaag voordat hulle hom op 24 Julie 1979 skuldig bevind het aan twee moorde, twee pogings tot moord en twee aanklagte van inbraak. Hy het die doodstraf gekry vir elk van die moorde.

Ses maande later is Bundy in Orlando skuldig bevind aan die ontvoering van en moord op Kimberly Leach. Tydens die vonnisdeel van die verhoor het Bundy gebruik gemaak van ’n obskure Florida-wet wat lui dat ’n huweliksverklaring in die hof, voor ’n regter, ’n wettige huwelik uitmaak. Sy medewerker Carole Ann Boone het na Florida getrek om naby Bundy te wees en het tydens albei verhore vir hom getuig en ook ten gunste van sy karakter; hy het haar gevra om met hom te trou. Sy het ja gesê en Bundy het in die hof verklaar dat hulle wettig getroud is.

Op 10 Februarie 1980 is Bundy vir die derde keer die doodstraf opgelê. Dit sou die doodstraf wees wat eindelik amper nege jaar later voltrek is.

In Oktober 1982 het Boone aan ’n dogter die lewe geskenk en gesê Bundy is die pa. Hoewel kontakbesoeke nie by die Raiford-gevangenis toegelaat is nie, is dit bekend dat gevangenes geld gepoel het om bewaarders om te koop sodat hulle tyd alleen saam met hul vroulike besoekers kon deurbring.

Kort ná die Leach-verhoor en voor die uitgerekte appèlproses begin het, het Bundy ’n reeks onderhoude aan Stephen Michaud en Hugh Aynesworth toegestaan. Terwyl hy meestal in die derde persoon gepraat het "om die stigma van bekentenis" te ontduik, het hy vir die eerste keer besonderhede oor sy misdade en denkproses begin bekend maak.

Hy het erken hy was ’n dief en het gesê hy het goed gevoel om iets "te besit" nadat hy dit gesteel het. Besitting was blykbaar ook ’n groot motief vir die verkragtings en moorde. Seksuele aanrandings, het hy gesê, het sy behoefte bevredig om sy slagoffers "ten volle te besit". Eers het hy gemoor om te voorkom dat hy uitgevang word, maar later het moord deel van die "avontuur" geword. Die beste besitting was die neem van die lewe, het hy gesê. "En dan . . . die fisieke besit van die oorskot."

Bundy het ook teenoor spesiale agent William Hagmaier van die FBI erken "dat moord later nie meer ’n wellus- of geweldsmisdaad is nie," het Hagmaier vertel. "Dit word besitting. Hulle is deel van jou . . . [die slagoffer] word deel van jou, en julle [twee] is vir altyd een . . . en die plek waar jy hulle vermoor en los, word vir jou heilig, en jy sal altyd na hulle terugkeer." Bundy het vir Hagmaier gesê hy het homself in sy vroeë jare as ’n "amateur" beskou, ’n "impulsiewe" moordenaar, voordat hy in wat hy genoem het sy "roofdierfase" inbeweeg het – min of meer in die tyd van die moord op Lynda Healy in 1974. Dit impliseer dat hy lank voor 1974 begin moor het, hoewel hy dit nooit eksplisiet erken het nie.

Iewers in die tweede helfte van 1984 is Bundy deur ’n groep medegevangenes in die dodeselle aangeval. Hoewel hy ontken het dat hy aangerand is, het ’n paar gevangenes skuld beken; een bron het dit ’n "bendeverkragting" genoem.

Die eerste teregstellingsdatum is vroeg in 1986 vasgestel op 4 Maart, maar dit is uitgestel voordat ’n nuwe datum, 2 Julie, in April vasgestel is. Kort ná April het Bundy teenoor Hagmaier en Nelson beken wat hulle beskou as die volle omvang van sy verwoesting, onder meer besonderhede oor wat hy ná hul dood met sommige van die slagoffers gedoen het. Hy het vir hulle gesê hy het die plekke waar hy die lyke gelos het, dikwels verskeie kere daarna weer besoek; dan sou hy by sy slagoffers se lyke lê en seks daarmee hê totdat ontbinding of verrotting hom gedwing het om op te hou. Soms het hy ure na dié plekke en terug gery, en soms het hy die hele nag daar deurgebring. In Utah het hy grimering aan Melissa Smith se lewelose gesig aangebring en Laura Aime se hare verskeie kere gewas. "As jy tyd het," het hy vir Hagmaier gesê, "kan hulle enigiets wees wat jy wil hê hulle moet wees." Hy het minstens 12 van sy slagoffers onthoof en van die koppe vir ’n ruk in sy woonstel gehou.

Minder as 15 uur voor die 2 Julie-teregstelling het ’n hof die vonnis weer eens uitgestel om verskeie tegniese punte in Bundy se verhore te hersien en om vas te stel of Bundy geestelik gesond genoeg was om verhoor te word. Eindelik is ’n nuwe datum, 18 November 1986, vasgestel. Dit is weer uitgestel vir die aansoek om appèl en toe dit geweier word, is op ’n finale datum besluit: 24 Januarie 1989. Hoewel die publiek ongeduldig geword het omdat Bundy se saak so lank voortsleep, is dit eintlik met opset besonder vinnig afgehandel en nie eens Bundy se regspan het vertragingstegnieke probeer toepas nie.

Met geen verdere rede om sy misdade te ontken nie, het Bundy ingestem om openlik met die ondersoekers te praat. Hy het teenoor Keppel beken hy het die agt vroue in Washington en Oregon vermoor, asook nog drie voorheen onbekende slagoffers in Washington en twee in Oregon. Volgens hom het hy die kop van nog ’n slagoffer, Donna Manson, in Kloepfer se kaggel verbrand. Hy het ook vertel hoe dikwels hy die lyke van Hawkins, Ott en Naslund besoek het.

Teenoor speurders van Idaho, Utah en Colorado het hy nog moorde beken, ook ’n paar waarvan hulle nie bewus was nie. Later het dit duidelik geword hy weerhou sekere besonderhede in die hoop dat sy teregstellingsdatum weer uitgestel sou word. Ondanks een poging van ’n Florida-regsgeleerde, Diana Weiner, om presies dit te reël, het dié taktiek nie geslaag nie.

Ted Bundy het vroeg die oggend van 24 Januarie 1989 in die elektriese stoel gesterf. Sowat 2 000 mense het oorkant die tronk gejuig, gedans en klappers geskiet terwyl hy tereggestel is en toe die lykswa met sy liggaam by die tronk uitry. Hy is veras in Gainesville, Florida, en sy as is volgens aanwysings in sy testament op ’n onbekende plek in Washington gestrooi.

Bundy het verskeie sielkundige ondersoeke ondergaan en die kenners se menings was uiteenlopend. Dorothy Otnow Lewis, ’n professor in psigiatrie aan die Universiteit van New York se Mediese Skool en ’n kenner van gewelddadige gedrag, het aanvanklik ’n diagnose van bipolêre gemoedsteuring gemaak, maar dit later meer as een keer verander. Sy het ook die moontlikheid van ’n gesplete persoonlikheid genoem na aanleiding van beskrywings in die hof. ’n Groottante van Bundy het getuig oor ’n episode saam met hom: "... dit het gelyk of hy in ’n ander, onherkenbare persoon verander. Sy was skielik bang vir haar gunsteling-nefie toe hulle op ’n trein wag terwyl dit donker word. Hy het in ’n vreemdeling verander." Lewis het ook onthou dat ’n tronkamptenaar in Tallahassee ’n soortgelyke transformasie beskryf het: "Hy het gesê: 'Hy het snaaks geword.' Hy het ’n metamorfose ondergaan, ’n liggaams- en gesigsverandering, en dit was amper asof hy ’n reuk afgee. Hy het gesê daar was by Bundy 'feitlik ’n persoonlikheidsverandering … dit was die dag toe ek vir hom bang was'." Narsistiese persoonlikheidsteuring is ook voorgestel in minstens een daaropvolgende analise.

Hoewel dit vir kenners moeilik was om ’n presiese diagnose te maak, dui die meeste bewyse op iets anders as bipolêre steuring of ’n ander psigose, en eerder op antisosiale persoonlikheidsteuring. Sulke pasiënte, na wie dikwels as "sosiopate" of "psigopate" verwys word, is dikwels baie sjarmant, selfs charismaties, maar onder die uiterlike is daar min ware persoonlikheid of insig. Die meeste sosiopate is nie psigoties nie; hulle kan geredelik tussen reg en verkeerd onderskei, maar dié vermoë het min uitwerking op hul gedrag. Hulle het geen skuldgevoelens of selfverwyt nie, ’n punt wat deur Bundy self erken is. "Skuldgevoelens los nie regtig enigiets op nie," het hy in 1981 gesê. "Dit benadeel jou … ek veronderstel ek is in die benydenswaardige posisie dat ek nie met skuldgevoelens opgeskeep sit nie." Die aanklaer George Dekle het geskryf: "Sosiopate is egotistiese manipuleerders wat dink hulle kan enigiemand om die bos lei." Een psigiater het erken: "Soms het hy selfs vir my gemanipuleer." Op die ou end stem Lewis saam met die meerderheid: "Ek sê altyd vir my studente ek sal vir hulle aandete koop as hulle vir my ’n ware psigopaat kan wys," het sy vir Nelson gesê. "Ek het nooit gedink hulle bestaan nie … maar ek dink Ted kon een gewees het, ’n ware psigopaat, sonder enige berou of empatie."

Die middag voor sy teregstelling het Bundy ’n onderhoud toegestaan aan James Dobson, ’n sielkunde en die stigter van die evangeliese organisasie Focus on the Family. Hy het van die geleentheid gebruik gemaak om nuwe stellings te maak oor geweld in die media en die pornografiese "wortels" van sy misdade. Hy het beweer hy het verslaaf geraak aan misdaadtydskrifte en pornografie wat seks gewelddadig uitbeeld. Hy sou glo al hoe erger en eksplisieter pornografie soek. "Tot jy ’n punt bereik waar pornografie net so ver gaan … waar jy begin wonder of jy meer daaruit sal put om dit te doen eerder as om net daaroor te lees of daarna te kyk." Hy het geweld in die media blameer vir die Ted Bundys van die wêreld en gesê die FBI moet teaters waar volwasse prente gewys word, dophou en teatergangers volg wanneer hulle uitkom. "Julle gaan my doodmaak," het hy gesê, "en dit sal die gemeenskap teen my beskerm. Maar daar buite is nog talle mense wat verslaaf is aan pornografie, en julle doen niks daaraan nie."

Verskeie biograwe, navorsers en ander waarnemers het geglo sy skielike veroordeling van pornografie was ’n laaste manipulerende poging om vir Dobson, ’n groot teenstander van pornografie, presies te vertel wat hy wou hoor. Hy het in 1980 vir Michaud en Aynsworth en, die aand voordat hy met Dobson gepraat het, vir Hagmaier gesê pornografie het feitlik geen rol in sy ontwikkeling as ’n reeksmoordenaar gespeel nie.
Rule en Aynesworth het albei opgelet dat Bundy altyd iets of iemand anders blameer het. Selfs nadat hy eindelik op 30 moorde skuld beken het, het hy nooit verantwoordelikheid vir enige van hulle aanvaar nie – selfs toe hy die geleentheid tydens die Tallahassee-verhoor gekry het, iets wat die doodstraf kon voorkom het. Hy het die skuld op ’n verskeidenheid sondebokke geplaas, onder andere sy gewelddadige oupa, die afwesigheid van ’n biologiese pa, die geheimhouding oor wie sy ouers is, alkohol, die media, die polisie (wat volgens hom bewyse geplant het), die gemeenskap in die algemeen, geweld op televisie en, eindelik, pornografie. Hy het gesê televisieprogramme het hom "gebreinspoel" om kredietkaarte te steel. Op minstens een geleentheid het hy selfs probeer om sy slagoffers die skuld te gee: "Ek ken mense wat … kwesbaarheid uitstraal," het hy in 1977 in ’n brief aan Kloepfer geskryf. "Hul gesigsuitdrukkings sê: 'Ek is bang vir jou.' Hierdie mense lok mishandeling uit … Deur te verwag om seergemaak te word, moedig hulle dit subtiel aan?"

Daar was ’n groot mate van delusie by sy denke betrokke. "Bundy was altyd verbaas wanneer iemand agtergekom het een van sy slagoffers is weg," sê die psiagter David von Drehle, "want hy het geglo Amerika is ’n plek waar almal onsigbaar is buiten aan hulself. En hy was altyd verstom wanneer iemand getuig het hulle het hom op ’n sekere plek gesien, want Bundy het nie geglo mense sien mekaar nie."

"Ek weet nie hoekom almal daarop uit is om my te kry nie," het hy teenoor Lewis gekla. Hy het geen idee gehad van die erns van sy dade nie, het sy gesê. Keppel het geskryf: "’n Langtermyn-reeksmoordenaar rig kragtige versperrings op teen sy skuldgevoelens, mure van ontkenning wat soms nooit oorbrug kan word nie."





</doc>
<doc id="93787" url="https://af.wikipedia.org/wiki?curid=93787" title="Dingo">
Dingo

'n Dingo ("Canis lupus dingo") is 'n soogdier wat in Australië en Suid-Oos Asië voorkom. Hulle is soortgelyk aan wilde honde en is waarskynlik 5 000 jaar gelede as huisdiere aangehou. Hulle het egter weer wild geword en het 'n leefwyse, soortgelyk aan die van die wolf ontwikkel. Dingo's is kleiner as wolwe en het die gewig van 'n middelgrootte hond (10 tot 20 kilogram).

Dingo's is ongeveer 4 000 jaar gelede vanaf Suid-Oos Asië na Australië gebring. Hulle word egter nie in Tasmanië aangetref nie, omdat die seevlak 10 000 jaar gelede gestyg en dié eiland van die Australiese vasteland afgesny is. Die meeste dingo's in die natuur is nie meer opreg nie. Hulle wetenskaplike naam is onlangs van "Canis familiaris (hond) dingo" na "Canis lupis (wolf) dingo" verander. Dit is gedoen om aan te toon dat hulle verwant is aan die witvoetige wolf wat in Asië voorkom.



</doc>
<doc id="93793" url="https://af.wikipedia.org/wiki?curid=93793" title="Alex O'Loughlin">
Alex O'Loughlin

Alex O'Loughlin is 'n Australiese akteur, wat tans die rol vertolk van Steve McGarrett op CBS se TV-reeks, "Hawaii Five 0".

Hy het ook rolle vertolk in "Oyster Farmer" (2004), "The Back Up Plan" (2010), en het ook in die televisiereekse "Moonlight" (2008) en "Three Rivers" (2009) verskyn.

O'Loughlin is gebore op 24 Augustus 1976 in Canberra, Australië, van Ierse en Skotse herkoms. Sy pa is 'n onderwyser in fisika en astronomie in Sydney, en sy ma is 'n verpleegster.

O'Loughlin het as kind aan asma gely asook Aandagtekort Hiperaktiwiteit Versteuring (ADHD). Hy het ook aan Obsessiewe Kompulsiewe Versteuring gely. O'Loughlin het skool baie moeilik gevind, en het skool verlaat op die ouderdom van 14. In 1999 het hy ingeskryf by die Nasionale Instituut van Dramatiese Kuns in Sydney, Australië, en 'n BA graad in Junie 2002 ontvang.

O'Loughlin het reeds as tiener in teater gewerk. Een van sy eerste rolle was as 'n ekstra in 'n advertise veldtog waarin hy verskyn as 'n vloot offisier. Na die voltooïng van sy graad, het hy in verskeie Australiaanse televisie en film produksies verskyn. Van sy werk sluit in rolle in "BlackJack: Sweet Science", "Love Bytes" en "White Collar Blue".

In 2004 het hy sy eerste rol losgeslaan in "Oyster Farmer". Hy het later verskyn in "Man Thing", "Feed", en in die Australiese mini-reeks "The Incredible Journey of Mary Bryant". Vir hierdie rol is hy in 2005 genomineer vir die toekenning van 'Beste Hoofakteur in Televisie' deur die "Australian Film Institute Awards" en ook in 2006 as 'Uitstaande Akteur in 'n Dramareeks' deur die "Logie Toekennings". O'Loughlin het ook in 2007 aangesluit by die span van "The Shield" as die speurder Kevin Hiatt.

In 2005 het hy 'n oudisie gedoen vir die rol van James Bond. Hy het in 'n onderhoud genoem dat dit sy grootste oudisie tot op hede was.

O'Loughlin het die span van "The Shield" verlaat nadat hy 'n hoofrol in 'n CBS produksie van "Moonlight" losgeslaan het as privaat speurder en vampier, Mick St. John. CBS het nie 'n tweede seisoen van die reeks ondersteun nie.

In Augustus 2008 is aangekondig dat CBS 'n kontrak met O'Louglin wou sluit vir 'n TV reeks ontwikkel deur skrywer Mark Gordon, maar dit is nooit deurgevoer nie. Net hierna is O'Louglin die hoofrol aangebied van die CBS hospitaal drama "Three Rivers", deur vervaardiger Carol Barbee, wat op Sondae verskyn het tussen 2009 en 2010.

In April 2009 het hy verskyn in 'n episode van "Criminal Minds" (vierde reeks) met die titel "The Big Wheel". O'Loughlin het ook saam met Jennifer Lopez verskyn in die 2010 romantiese komedie "The Back Up Plan".

CBS het O'Loughlin die rol aangebied van Luitenant Kommandeer Steve McGarrett in "Hawaii Five-0" wat op 20 September 2010 vrygestel is. Die reeks het 'n toekenning ontvang vir Gunsteling Nuwe TV Reeks by die 2010–2011 "People's Choice Awards". BuddyTV het hom as die 2de aantreklikste man in hulle "TV's 100 Sexiest Men of 2010" aangewys. en 9de in 2011.

Op 2 Maart 2012 het CBS aangekondig dat O'Loughlin nie sal verskyn in van die episodes van "Hawaii Five-0" nie. Hy sou rehabilitasie ontvang vir die gebruik van voorgeskrewe medikasie na 'n skouer besering.

In Augustus 2013 het "Australians in Film" aangekondig dat O'Loughlin 'n toekenning ontvang by 'n eksklusiewe geleentheid in Los Angeles op 24 Okctober 2013.

O'Loughlin se eerste kind, Saxon, is gebore uit 'n vorige verhouding. Hy is vervreem van sy jare lange meisie, Australiaanse aktrise en sangeres Holly Valance in Februarie 2009.

O'Loughlin en Malia Jonesis getroud in Hawaii op 18 April 2014.
Die paartjie het 'n seun met die naam van Lion. 

O'Loughlin, Jones en hulle drie seuns bly tans in Hawaii waar die reeks "Hawaii Five-0" geskiet word. Hy is tans die ambassadeur vir "Donate Life America". Hy is ook baie aktief betrokke in 'n veldtog teen 'ALS'.


</doc>
<doc id="93794" url="https://af.wikipedia.org/wiki?curid=93794" title="Die Visser">
Die Visser

Die Visser is 'n kort ballade geskryf deur Johann Wolfgang von Goethe in 1779. Die Afrikaanse vertaling deur Eugène Marais ("met behulp van Joan Couzyn") is die eerste keer opgeneem in "Versamelde Gedigte" van 1945.

Die ballade handel oor 'n visser wat op die oewer sit en visvang, toe 'n watergees voor hom opduik en met gesang en woorde hom na die waterdieptes lok.


</doc>
<doc id="93796" url="https://af.wikipedia.org/wiki?curid=93796" title="Hondagtiges">
Hondagtiges

Hondagtiges ("Canidae") is 'n familie van soogdiere wat aan die orde van roofdiere ("Carnivora") behoort. Daar is ongeveer 35 spesies hondagtiges, wat die vosse, wolwe en jakkalse insluit.

Hondagtiges (familie "Canidae") is roofdiere met 'n uitstekend ontwikkelde reuk- en gehoorsin. Wat liggaamsbou betref, lyk hulle baie na 'n ander groep roofdiere, die bere. Hondagtiges maak staat op hul uithouvermoë eerder as vaart wanneer hulle jag. Daar word tans 3 subfamilies onderskei: die bakoorjakkalse (subfamilie "Otocyoninae"), met net een genus en een spesie; die boshonde (subfamilie "Simocyoninae"), en die ware of egte hondagtiges (subfamilie "Caninae"). Hondagtiges word hoofsaaklik op grond van uiterlike kenmerke in twee groepe verdeel, naamlik wolwe en vosse (jakkalse).

Die hondagtiges (familie "Canidae") vorm 'n besonder homogene groep roofdiere. Hoewel geen eenstemmigheid nog oor die indeling bereik is nie, word die hondagtiges gewoonlik in 3 afsonderlike subfamilies ingedeel. Die bakoor- of draai jakkals ("Otocyon megalotis") word op grond van die aard van sy gebit as 'n selfstandige subfamilie beskou ("Otocyoninae)". Die dier kom in Oos- en Suid-Afrika voor: Sy groot ore is 'n aanpassing by die woestynklimaat. 

Die groot, goed beaarde ooroppervlak bevorder die verwerking van oortollige hitte. Ole bakoorjakkals is 'n inseketer en sy gebit lyk meer na die van 'n inseketer as die van 'n roofdier. Hy het baie (40 tot 46) maar relatief klein tande. Die tweede subfamilie is die van die boshonde ("Simocyoninae"). Die Indiese wildehond (genus "Cuon"), die wildehond (genus "Lycaon") en die egte boshond (genus "Speothos") is deel van die subfamilie. 

'n Verdere 11 genera maak die subfamilie "Caninae", die egte hondagtiges, uit. Alle hondagtiges het lang koppe en rompe en lang, wollerige sterte; die naels aan die pote kan nie ingetrek word nie en hulle het 4 skeurtande, wat by die meeste spesies baie groot is. Die reuk- en gehoorsintuie van die hondagtiges is baie goed ontwikkel. Die diere is redelik vinnig, maar die welslae van 'n jagtog hang af van die dier se uithouvermoë: die prooi word na 'n uitputtende jagtog platgetrek, maar daar word nooit voluit gehardloop nie. 

Die liggaamsbou van die hondagtiges kan met die van bere vergelyk word: daar is geen groot verskille tussen die twee groepe roofdiere nie. Hondagtiges word gewoonlik verdeel in wolwe en jakkalse. Jakkalse het meestal langer snoete en relatief lang sterte en hulle jag ook nie so veel in groepsverband as wolwe nie. Andersins berus die indeling meer op uiterlike kenmerke as op verwantskap. Die willekeurigheid van die indeling is duidelik merkbaar in 'n benaming soos weerwolf vir ŉ dier wat uiterlik soos 'n jakkals lyk en ook as 'n maanhaarjakkals bekend staan.

Die hondagtiges kom oor die hele wêreld voor, met uitsondering van Madagaskar en Nieu-Seeland; die dingo of Australiese wildehond ("Canis dingo") is na die land ingevoer. Die diere grawe gate waarin die kleintjies, wat na ŉ draagtyd van ongeveer 2 maande gebore word, grootgemaak word. Alle hondagtiges jag nie op dieselfde manier nie. Daar is verskeie graadverskille tussen die jagmetodes van byvoorbeeld die Europese jakkals (genus "Vulpes"), wat sy prooi snags alleen bekruip, en die jagmetodes van wolwe en hiënas, wat in groepe jag. 

Die metode om in groot groepe te jag, is waarskynlik 'n verskynsel wat weens die voedselskaarste ontstaan het eerder as wat dit 'n natuurlike verskynsel is. Wolwe jag meestal in groepe van 6, maar groter troppe is 'n uitsondering. Die Kaapse wildehond ("Lycaon pictus") leef gewoonlik in groepe van 10 tot 12. Anders as by wolwe, waar daar wel 'n sosiale rangorde voorkom, is daar by die wildehond geen rangverskil tussen die volwasse diere in die groep nie. 'n Ander kenmerkende verskynsel by die wildehond is die georganiseerde wyse waarop die jonges opgepas word: wanneer daar gejag word (twee maal per dag) bly 'n paar volwasse diere agter om die kleintjies te versorg. Navorsing het getoon dat die wildehond se jagmetode 'n perfekte voorbeeld van samewerking is. 

Elke lid van die jagspan kry 'n beurt om die prooi aan te jaag. Die voorloper word tel kens deur 'n ander dier afgelos, terwyl die ander kortpad neem om hul kragte te spaar. Skape en bokke is gunsteling-prooidiere. In teenstelling met wolwe en wildehonde, wat hoofsaaklik bedags jag, jag die boshond ("Speothos venaticus") by voorkeur in die nag. Hulle jag in groot troppe, terwyl die ander nagdiere onder die hondagtiges almal alleen of hoogstens in pare jag.

Die klein poolvos ("Afopex Jagopus") leef in die toendras van Eurasië en Noord-Amerika. Sy dik, gelerige pels word in die winter spierwit. In die somer leef hy van lemmings, voëls en voëleiertjies. In die winter teer hy op die voorraad wat hy gedurende die somer opgebou het, of hy agtervolg die ysbere om die oorskiet van hul maaltye te vreet. Die pels (bont) van die blouvos, 'n kleurvariëteit van die poolvos, is een van die mees gesogte pelse. In Kanada is die variëteit baie skaars, maar in die weste van Groenland is ongeveer die helfte van die vosbevolking blou en op die Pribilof-Eilande kom uitsluitlik blouvosse voor. 

Die ander variëteit, die witvos, het gedurende die winter heeltemal 'n wit pels terwyl die punt van die stert swart is. Naas die wolwe, die prêriewolwe en die afstammelinge van die wolf, die huishond, behoort die 4 jakkalsspesies ook tot die genus "Canis". Ondanks hulle slegte reputasie as aasvreters jag die jakkals tog dikwels, of alleen, of in pare. Daar word veral op gaselle jag gemaak. Die goudjakkals ("Canis aureus") kom veral in Noord-Afrika en Suid-Asië, tot in Birma, voor. 

Noordwaarts kom hulle tot in Hongarye en die Balkan voor, en weswaarts word die jakkals tot in Senegal aangetref. Die rooijakkals ("Canis mesomefas") kom in Oos- en Suid-Afrika voor, asook die grysjakkals ("Canis adustus"), waarvan 'n subspesie ook in Wes-Afrika voorkom. Die Abessynse wolf ("Canis simensis") word in die ooste van Afrika aangetref. Die belangrikste verskille tussen die spesies is die patroon en kleur van die flanke en sterte. In die laaste paar dekades het die getal jakkalse aansienlik afgeneem. 

Die kleinste van die hondagtiges, die fennek ("Fennecus zerda"), behoort tot die genus "Fennecus". Die jakkalsie is gelerig van kleur en word van 35 tot 40 cm groot. Net soos by die bakoorjakkals is die fennek se ore geweldig groot in verhouding tot sy liggaam. Sy ore is ook aangepas by die woestynklimaat. Die fennek kom in die woestyne van Noord-Afrika en die Arabiese skiereiland voor. Die wasbeerhond ("Nyctereutes procyonoides") uit Noord-China en Japan het 'n bonkige liggaamsbou en 'n lang pluimstert. Sy naam kom van die maskeragtige patrone op sy gesig. Hy is vanuit sy oorspronklike verspreidingsgebied na Rusland en Skandinawië ingevoer omdat sy grysbruin tot bruinswart pels 'n gesogte artikel vir pelsjagters geword het. Die dier het hom egter goed gehandhaaf en kom vandag selfs in Wes-Duitsland voor. Die Falkland-vos of Antarktiese wolf ("Dusicyon australis") het jag gemaak op ingevoerde skape op die Falklandeilande en is in 1876 heeltemal uitgeroei. 

Wildehonde ("genus Lycao"n) kom in Afrika suid van die Sahara voor. Die dier se naam, wat letterlik "geverfde wolfhond" beteken, is afgelei van sy bont pels. Die Asiatiese rooihond (genus Cuon) swerf in groot troppe deur Suid- en Oos-Asië en Siberië. Drie spesies word onderskei: die Siberiese wildehond ("Cuon alpinus"), die Indiese wildehond ("Cuon drukhunensis") en die Maleisiese rooihond of adjak ("Cuon javanicus"). Hulle getalle daal vinnig. 

Oor die sewe Suid-Amerikaanse honde is baie min bekend. Tot die familie van die boshonde behoort onder meer die kortoorjakkals ("Atelocynus microtis"), 'n rooi-swart jakkals met kort pote en hoektande wat ver by sy bek uitsteek. Die dier woon in die oerwoude van die Amasonegebied en die aangrensende riviernetwerk. Die "zorro de monte" of savanne-vos ("Cerdocyon thou"s) kom in die woude van Sentraal- en noordelike Suid-Amerika voor. Die azara-vos ("Dusicyon azarae") kom in Argentinië en Paraguay voor en leef hoofsaaklik van insekte en klein gewerwelde diere. Hy is ook versot op suikerriet. Die colpeo, ook die Andesjakkals of jakkals van Magellaan ("Cerdocyon magellanicus"), kom in Patagonië voor. 

Die Falklandvos was waarskynlik verwant aan die colpeo. Die maanhaarwolf ("Chrysocyon brachyurus") se kop en romp is 1,28 m lank, en sy pels is geel-rooi van kleur, maar hy het swart pote en 'n swart stertpunt. Sy agterpote is ŉ bietjie langer as sy voorpote. Die jakkals kom in die savannas van Suid-Brasilië, Paraguay en Noord-Argentinië voor, waar hy jag maak op pacas en agoeti's. Die voortbestaan van die maanhaarwolf word bedreig omdat die plaaslike bevolking op hom jag maak. Die boshond ("Speothos venaticus") is ŉ oranje-bruin hond wat bale soos ŉ jakkals lyk. Hy is ongeveer 30 cm hoog, en kom in die oerwoude van Panama en Suid-Brasilië voor. Die Indiane hou hom as huisdier aan.




</doc>
<doc id="93804" url="https://af.wikipedia.org/wiki?curid=93804" title="Fernkloof-natuurreservaat">
Fernkloof-natuurreservaat

Fernkloof-natuurreservaat lê in die Kleinrivierberge bokant Hermanus in die Wes-Kaap.
Die oppervlak van die reservaat is 1 800 hektaar en die hoogte verskil van 0 tot 842 m bo seespieël.

Die reservaat huisves 'n groot verskeidenheid van fynbos-spesies. Daar is meer as 60 km se wandelpaadjies en staproetes in die park.




</doc>
<doc id="93806" url="https://af.wikipedia.org/wiki?curid=93806" title="NG gemeente Parow-Oos">
NG gemeente Parow-Oos

Die NG gemeente Parow-Oos was 'n gemeente van die Nederduitse Gereformeerde Kerk in Parow wat by die NG gemeente Tygerberg ingelyf is, waarna Tygerberg met Parow-Wes en Parow-Nuutbegin saamgesmelt het as die nuwe NG gemeente Parow.

Die naam van hierdie gemeente was voorheen Tierberg, aangesien dit aan die voet van die Tierberg, of Tygerberg, geleë was. Hierdie naam het egter verwarring geskep en is gevolglik in 1949 na die huidige verander. Parow-Oos is op 13 Maart 1941 in 'n kerksaaltjie na aan Voortrekkerweg gestig. Hierdie saaltjie het as vergaderplek gedien vir die lidmate van Parow-gemeente wat destyds in dié omgewing gewoon het. 

'n Gedeelte van die oprigtingskoste aan die saaltjie verbonde, en wel die bedrag van £750, is as bruidskat deur die moedergemeente geskenk. As konsulent is ds. J.C.N. Mentz van Parow benoem, wat hom besonder vir die afstigting beywer het. Die eerste leraar was ds. J.F. Myburgh, wat saam met sy ywerige kerkraad dadelik met die aankoop van grond, die bou van 'n ruimer plek van aanbidding en ook 'n doeltreffende pastorie begin het. 

In 1942 is die hoeksteen gelê van die gebou wat al die jare as kerk sou dien. Alhoewel die gebou die vorm van 'n saal aangeneem het, met die gedagte dat in later jare 'n kerk gebou sal word, is dit tog van binne as kerk ingerig, met banke, preekstoel en 'n klein pyporreltjie. Die preekstoel is as 'n geskenk uit die ou kerk te Somerset-Wes afkomstig. 

By afstigting was daar 610 lidmate en 1 004 siele. In die jare wat gevolg het, het die ledetal nie veel toegeneem nie, aangesien daar as gevolg van boubeheer en boumoeilikhede byna geen geleentheid vir uitbreiding was nie. In die jare 1950 en 1951 het daar egter 'n geweldige snelle uitbreiding plaasgevind en is die ledetal verdubbel. Die oostelike gedeelte van Parow het 'n besonder gesogte woonbuurt geword en die meeste gesinne was besitters van die eiendomme wat hulle bewoon. 

Ds. Myburgh het kostelike baanbrekerswerk verrig en na 'n geseënde arbeid van twee jaar het hy 'n beroep na Victoria-Wes aanvaar. Drie maande ná sy vertrek is ds. H.R. Cilliers hier verwelkom en nadat hy meer as drie jaar getroue getuie van sy Meester was, het hy 'n beroep na Maltahöhe (in die destydse Suidwes-Afrika) aanvaar en is die volgende predikant, ds. C H. Latsky, ná 'n vakature van 'n paar maande hier bevestig. 

Die gemeente het besonder snel vordering gemaak en daar was vroeg in die jare 50 reeds sprake van afstigting. Die moeilike bou-omstandighede het tot in daardie stadium die bou van 'n nuwe kerk verhinder, maar in 1951 is daar 'n pragtige nuwe pyporrel, wat £2675 gekos het, in gebruik geneem. Parow-Oos het nie net ontwikkel as 'n gewilde woonbuurt nie, maar 'n gedeelte het destyds 'n belangrike industriële sentrum geword. 



</doc>
<doc id="93807" url="https://af.wikipedia.org/wiki?curid=93807" title="Sand">
Sand

Sand is 'n korrelagtige materiaal wat natuurlik op aarde voorkom. Dit bestaan uit fyn korrels kwarts, rots of klip waarvan die grootte kan varieer. Tegnies gesproke is die term "sand" net 'n groottekategorie en verwys na materiaal wat groter as silt en kleiner as gruis is. Die term word dikwels ook gebruik om na die tekstuur van grond te verwys - die verhouding waarin sand, slik en klei voorkom. Grond, wat volgens sy massa-inhoud meer as 85 persent partikels met die grootte van sandkorrels bevat, word sanderig genoem.

Die samestelling van sand varieer grootliks, afhangende van plaaslike rotsbronne en ander omstandighede, maar die belangrikste bestanddeel in binnelandse omgewings op vastelande en in nie-tropiese kusgebiede is silika of silikondioksied (SiO) wat meestal as kwarts voorkom. Die tweede belangrikste tipe sand is kalsiumkarbonaat, byvoorbeeld aragoniet, wat in die laaste 500 miljoen jaar deur verskillende lewensvorme soos byvoorbeeld korale en skaaldiere gevorm is en tans veral in gebiede voorkom waar die ekostelsels al miljoene jare lank deur riwwe oorheers word soos die Karibiese See.

Kwartssand speel 'n belangrike ekonomiese rol as grondstof in 'n verskeidenheid bedrywe, waaronder die bou-, glas- en halfgeleierbedryf.


</doc>
<doc id="93808" url="https://af.wikipedia.org/wiki?curid=93808" title="NG gemeente Plooysburg">
NG gemeente Plooysburg

Die NG gemeente Plooysburg is ’n gemeente van die Nederduitse Gereformeerde Kerk in die Sinode van Noord-Kaapland.

Die gemeente is in 1920 afgestig as ’n dogtergemeente van NG gemeente Dutoitspan en wel met die naam Duplooysburg. Die gemeente het hy sy selfstandigheid veral aan twee skenkings te danke. Dit was 'n buitekerkplek van Dutoitspan, en laat in die 19de eeu is reeds 'n erf aan die kerkraad gegee om daarop 'n kerk te bou. Die kerk is toe omstreeks die jaar 1880 grootliks deur gemeentelede self gebou wat gratis werk gedoen het. Die geskenk van die erf is in die jaar 1911 gevolg deur die geskenk van die hele plaas, Plooysburg, deur mev. J.J. Maler, aan die gemeente Dutoitspan, met die verstandhouding dat as die wyk Plooysburg selfstandigheid bereik, die plaas aan die nuwe gemeente oorgedra moet word. 

In 1920 is die gemeente Duplooysburg toe gestig. Die naam is vroeg in die jare 50 na Plooysburg verander. Hier is dus die interessante verskynsel van 'n gemeente met 'n boereplaas as sentrum. Vanaf die stigtingsdatum van die gemeente het die kerkraad lank gepoog om die plaas te laat verklaar tot dorp, maar altyd is gestuit op die gebrek aan water. Rondom die kerk is talle tuishuisies wat net met kerkgeleenthede bewoon is. Die gemeente het in die beginjare vir 99 persent wat sy ledetal betref, uit boeregesinne bestaan. 

Die Rietrivier deel die gemeente geografies in twee en verskaf water aan besproeiingsplase aan sy oewers. Die plaas Plooysburg is op die grootpad tussen Kimberley en Douglas geleë, 72 km vanaf eersgenoemde en 51 km vanaf laasgenoemde. Dieselfde kerkie van die vorige eeu word nog altyd gebruik.

In die tyd van ds. J.N. Geldenhuys (1924 - '29) is hier 'n ruim en gerieflike pastorie gebou. Vanaf sy stigting in 1920 tot 1923 was die gemeente sonder herder, totdat ds. J.H. van Rooyen in daardie jaar gekom het. In 1924 het hy vertrek en in dieselfde jaar het ds. J.N. Geldenhuys gekom. 

Ds. S.J. Perold was van 1930 - '35 hier werksaam; ds. P.A. de Wet van 1937 - '42; ds. J.F.D. Oosthuizen het in 1942 gekom, maar gedurende Junie 1943 is die gemeente op 'n Rusdag diep geskok toe hulle vir die erediens reeds kerk toe is en toe moes verneem dat hul herder en leraar skielik vir hoër diens opgeroep is. Hy is opgevolg deur di. D. Krynauw (1944 - '46), S.B. Meyer (1946 - '49), M.B. Brink (van 1950 af). 

Die eerste predikant wat die gemeente opgelewer het, was ds. J. du Plessis van onder meer die gemeente Swartland op Malmesbury. 





</doc>
<doc id="93810" url="https://af.wikipedia.org/wiki?curid=93810" title="Alfonso d' Albuquerque">
Alfonso d' Albuquerque

Alfonso d' Albuquerque was 'n Portugese seevaarder, soldaat en tweede Portugese onderkoning van Indië. Hy verwerf groot aansien in die oorloë teen die More en in 1953 seil hy, vergesel van sy broer, met bevele om vestings op onder andere Cotchin te vestig. Hy en Tristão da Cunha verwoes die dorpe Oja en Brava aan die kus van Oos-Afrika en plaas Lamu onder Portugese gesag. Hy volg Francisco de Almeida op as onderkoning van Indië op 5 November 1509.



</doc>
<doc id="93811" url="https://af.wikipedia.org/wiki?curid=93811" title="Tristão da Cunha">
Tristão da Cunha

Tristão da Cunha ( - 1520), ook bekend as "Tristan da Cunha", was 'n Portugese seevaarder en soldaat. Hy ontdek 'n klomp eilande in die suid Atlantiese Oseaan wat nog sy naam dra: Tristan da Cunha. Hy doen ook aan by Madagaskar en in Mosambiek verwoes hy die dorpe Oja en Brava.



</doc>
<doc id="93812" url="https://af.wikipedia.org/wiki?curid=93812" title="Dabulamanzi">
Dabulamanzi

Dabulamanzi was 'n beroemde Zoeloe-opperhoof en halfbroer van Cetshwayo. Hy het die aaval in die Anglo-Zoeloe-oorlog gelei tydens die Slag van Rorke's Drift. Hy het later oorgegee en keer terug na Zoeloeland. Hy was egter weer verantwoordelik vir veredere onrus. Hy word in 1886 gearresteer, ontsnap en word doodgeskiet.



</doc>
<doc id="93813" url="https://af.wikipedia.org/wiki?curid=93813" title="Nekrofilie">
Nekrofilie

Nekrofilie is die seksuele aangetrokkenheid tot lyke. Dit word as ’n parafilie geklassifiseer in die "Diagnostiese en Statistiese Handleiding" van die Amerikaanse psigiatrievereniging. Die term is afgelei van die Griekse woorde νεκρός ("nekros", "dood") en φιλία ("philia"; "vriendskap"). Dit is die eerste keer in 1850 gebruik.

Rosman en Resnick (1989) het inligting bestudeer van 34 gevalle van nekrofilie wat deur kollegas verskaf is. Hulle het nekrofiele se motief verdeel in vyf groepe: ’n behoefte aan ’n seksmaat sonder teenkanting of verwerping (68%), herenigings met ’n romantiese maat (21%), ’n seksuele aangetrokkenheid tot lyke (15%), om gevoelens van isolasie te oorkom (15%) en om eiewaarde te verhoog deur mag oor die slagoffer uit te oefen (12%).

Drie reeksmoordenaars wat nekrofiele was, was Jeffrey Dahmer, Ted Bundy en Dennis Nilsen. Eersgenoemde het gesê hy het sy slagoffers vermoor omdat hy nie wou hê hulle moet hom ná die tyd verlaat nie en omdat hulle kwaad sou gewees het dat hy hulle bedwelm het. Hy het dus voldoen aan die kriterium van ’n behoefte aan seksmaats wat hulle nie teensit nie. 

Bundy het ’n begeerte gehad om mag oor sy slagoffers uit te oefen en hulle te "besit". 


</doc>
<doc id="93816" url="https://af.wikipedia.org/wiki?curid=93816" title="De Beer-broers">
De Beer-broers

Diedrich Arnoldus en Johannes Nicolaas de Beer was twee broers wat die plaas, "Vooruitzight", oorspronklik besit het waarop diamante in Mei 1871 ontdek is en gelei het tot die stigting van Kimberley en die De Beersmaatskappy. Hulle het die plaas in 1860 gekoop vir £ 50 en later vir £ 6,000 verkoop. Na die ontdekking van die eerste diamant het die werklike groot ontdekking gevolg toe 'n arbeider 'n paar diamante op die nou bekende "Colesbergkoppie" gevind het in Julie 1871. Die eerste diamantmyn op die plaas het eers as "Old De Beers" bekend geraak en in 1874 amptelik as die "De Beersmyn". Alhoewel beide die myn en die maatskappy hulle naam dra, was hulle glad nie verbonde aan enige van die twee organisasies nie.



</doc>
<doc id="93817" url="https://af.wikipedia.org/wiki?curid=93817" title="Elektriese stoel">
Elektriese stoel

Teregstelling deur middel van ’n elektriese stroom, wat gewoonlik in ’n elektriese stoel uitgevoer word, is ’n teregstellingsmetode wat in die VSA ontstaan het. ’n Persoon word aan ’n spesiale houtstoel vasgegespe en elektrodes word aan sy kop en bene vasgemaak. ’n Elektriese stroom word dan deur die persoon se lyf gestuur wat dodelike skade aan die interne organe, insluitende die brein, veroorsaak. Dit is in 1890 vir die eerste keer gebruik, aanvanklik dekades lank net in die VSA, maar daarna ook in die Filippyne (vanaf 1924) onder Amerikaanse besetting. 

Hoewel die elektriese stoel ’n simbool van teregstelling in Amerika geword het, word dit al hoe minder gebruik ten gunste van dodelike inspuitings, wat volgens baie ’n mensliker teregstellingsmetode is. Vandag word die stoel meestal net gebruik as die terdoodveroordeelde dit bo ’n inspuiting verkies. 

Die eerste mens wat in die elektriese stoel gesterf het, was die moordenaar William Kemmler – op 6 Augustus 1890 in New York.


</doc>
<doc id="93818" url="https://af.wikipedia.org/wiki?curid=93818" title="Penisbeen">
Penisbeen

'n Penisbeen ("baculum", "os penis") is 'n been wat in die penis van sekere manlike soogdiere aangetref word. Verskeie roofdiere en knaagdiere, asook enkele primate het penisbene. Die penisbeen ontbreek egter by ander soogdiere, soos buideldiere, hiëna's, haasagtiges en die mens.

Sommige diersoorte, soos verskillende spesies galago ('n genus van nagapies), kan deur die vorm van die penisbeen van mekaar onderskei word. Die walrus het die langste penisbeen, met 'n lengte van ongeveer sestig sentimeter.



</doc>
<doc id="93819" url="https://af.wikipedia.org/wiki?curid=93819" title="Mbulaeni Mulaudzi">
Mbulaeni Mulaudzi

Mbulaeni Mulaudzi (8 September 1980 – 24 Oktober 2014) was 'n Suid-Afrikaanse 800 m atleet. Hy was 'n wêreldkampioen en Olimpiese silwermedalje wenner. Hy het die binnenshuise wêreldtitel in 2004 verower en die buitenshuise titel in 2009. Hy het sy silwermedalje tydens die Olimpiese Somerspele 2004 verower. Mulaudzi het by die openingseremonie die Suid-Afrikaanse vlag gedra. Hy was ook die Statebondspele-kampioen van 2002.

Hy is in 2014 op 34-jarige leeftyd in 'n motorongeluk naby Witbank, Mpumalanga, oorlede.


Mulaudzi is met die Orde van Ikhamanga in 2015 postuum bekroon.



</doc>
<doc id="93820" url="https://af.wikipedia.org/wiki?curid=93820" title="Verkragting">
Verkragting

Verkragting is ’n soort seksuele aanranding wat gewoonlik seks of ’n ander vorm van penetrasie behels met iemand sonder sy of haar toestemming. Die daad kon uitgevoer gewees het deur fisieke geweld, dwang, magsmisbruik of teen iemand wat nie in staat is om geldige toestemming te verleen nie, soos iemand wat bewusteloos of buite aksie is of onder die wettige ouderdom is. Die term "seksuele aanranding" word soms gebruik in plaas van "verkragting".
Die mate waarin verkragting aangemeld, vervolg of skuldiges gevonnis word, verskil grootliks van gebied tot gebied. Die voorkoms van bekende voorvalle van verkragting het in 2010 gewissel tussen 0,2 per 100 000 mense in Azerbeidjan en 92,9 per 100 000 mense in Botswana. Die gemiddelde was 6,3 per 100 000 mense in Litaue. Volgens die Amerikaanse Mediese Vereniging (1995) is seksuele geweld, veral verkragting, die misdaad wat die minste aangemeld word.

Verkragting deur vreemdelinge is gewoonlik minder algemeen as verkragting deur iemand wat die slagoffer ken. Verskeie studies toon aan die verkragting van mans deur mans en vroue deur vroue in tronke is die soort verkragting wat die minste aangemeld word.

Mense wat verkrag is, kan erg getraumatiseer wees en kan aan posttraumatiese stressteuring ly; benewens die sielkundige skade kan verkragting ook lei tot fisieke beserings, seksueel oordraagbare infeksies en swangerskap. Soms kry verkragtingslagoffers geweldddadige dreigemente van die verkragter en, in sommige kulture, van die slagoffer se eie familie.

In middel Desember 2007 is die Suid-Afrikaanse Wet op Seksuele Oortredings verander dat die seksuele aanranding van ’n seun of man vir die eerste keer ook as verkragting beskou word.


</doc>
<doc id="93822" url="https://af.wikipedia.org/wiki?curid=93822" title="Ekskommunikasie">
Ekskommunikasie

Ekskommunikasie is ’n godsdienstige sensuur wat teen iemand ingestel word wat sy lidmaatskap van ’n kerk wegneem, opskort of beperk (soos om Nagmaal te gebruik). 


</doc>
<doc id="93824" url="https://af.wikipedia.org/wiki?curid=93824" title="Korinthe">
Korinthe

Korinthe of Korinte (Grieks: Κόρινθος) is 'n saamgevoegde munisipaliteit ("dimos") in die Griekse provinsie ("periferia") in die Peloponnese. Dit was vroeër die hoofstad van die departement ("nomos") Korinthe. Die vyf plekke wat saamgevoeg is, is naamlik:

In die oudheid was Korinthe 'n belangrike stadstaat. Korinthe het verskeie kolonies langs die Middellandse See gestig, waaronder Sirakuse op Sisilië. Die stad was strategies geleë tussen Attika met Athene, en die Peloponnesos met Sparta. Weens die gunstige posisie het hul handel gefloreer. Die Romeine onder leiding van Lucius Mummius het die stad na 'n beleëring in 146 v.C. verwoes.

In 44 v.C. is die stad deur Julius Caesar herbou en dit het vinnig aangegroei tot die belangrikste stad in die suide van Griekeland. Korinthe was ook die hoofstad van die Romeinse provinsie Achaia. Die stad het beroemd geword weens die Istmiese Spele wat tweejaarliks gehou is en wat slegs deur die Olimpiese spele oortref is.

Korinthe het ook bekend geword weens die feit dat hier al vroeg in die jare 50 na Christus 'n Christelike gemeente gestig is, waarheen Paulus briewe geskrywe het. Die Eerste en Tweede brief aan die Korinthiërs maak deel uit van die Nuwe Testament.

Antieke Korinthe word tans as 'n argeologiese terrein bedryf. Dit lê 'n bietjie buite die moderne stad en daar is nie veel van die ou stad oor nie. Slegs 'n paar suile van die Apollo-tempel het bly staan. Ook die "Akrokorinthos", die akropolis van die ou stad, is nog te siene.

Korinthe lê aan die beroemde Kanaal van Korinthe wat die Ioniese See, via die Golf van Korinthe met die Egeïese See verbind. Dit stel skepe in staat om van Piraeus (die hawe van Athene) na die Ioniese eilande te kan vaar sonder om rond om die Peloponnesiese skiereiland te moet vaar. Vandag nog versterk dit die posisie van Korinthe as handelstad.

Sedert die Olimpiese Spele van 2004 is daar ook 'n vinnige treinverbinding met Athene en die res van die Peloponnesos.


</doc>
<doc id="93832" url="https://af.wikipedia.org/wiki?curid=93832" title="NG gemeente Herbertsdale">
NG gemeente Herbertsdale

Die NG gemeente Herbertsdale is 'n klein gemeente in die Nederduitse Gereformeerde Kerk se Sinode van Wes-en-Suid-Kaapland met sy middelpunt op die dorpie Herbertsdale, sowat 50 km noordwes van Mosselbaai in die suide van die provinsie Wes-Kaap. Die gemeente het in 2014 140 belydende en 30 dooplidmate gehad.

Die dorpie Herbertsdale is geleë in die natuurskone dal van die Langtourivier. Oorspronklik was dit 'n Lutherse sendingstasie, maar in 1913 is hier 'n NG gemeente gestig wat van Mosselbaai afgesny is. Ds. H.S. Pretorius, destyds hulpprediker van Mosselbaai, het hom die beroep na die nuutgestigte gemeente laat welgeval. Heg en stewig is die fondament deur die eerste leraar en sy gade gelê.

Gedurende die Eerste Wêreldoorlog het die Duitse sendingstasies maar swaargekry, en die hoofde van die Lutherse Sending in Suid-Afrika is verplig om 'n deel van hul vaste eiendom te verkoop om so die broodnodige fondse tot die instandhouding van die werk te bekom. Die NG gemeente hier ter plaatse het heelwat eiendom, insluitende die sendingpastorie, aangekoop.

Ds. H.S. Pretorius het in April 1919 'n beroep na Aurora aanvaar. Hy is deur ds. F.H. Badenhorst opgevolg. Hier was 'n man van durf en daad, wat nie aan homself gedink het nie; as hy 'n saak moes deurdryf, kon niks en niemand hom keer nie. Met hom as lid van die dorpsraad, het apartheid reeds toe in Herbertsdale 'n werklikheid geword.

In 1927 kom ds. P.T. Stroebel na Herbertsdale. Hierdie "geniale en liefdevolle dienskneg van die Heer" en sy eerste eggenote is albei te Herbertsdale begrawe. Hy was voorheen van 1911 af leraar van die NG gemeente Komga. Ná hy van sy legitimasie in 1902 tot 1904 as hulpleraar diens doen in die NG gemeente George, aanvaar hy in 1904 die beroep na die NG gemeente Griekwastad, waar hy bly tot in 1911. Op Griekwastad was hy die konsulent van die in 1909 gestigte dogtergemeente Deben en het gereeld die sowat 170 km daarheen met kar en perde afgelê om die kerklike voorregte na lidmate in dié deel van die Kalahari te bring. Hy is in 1900 gelegitimeer en sterf in die amp op Herbertsdale op 5 Januarie 1938.

Ds. J.W. Coetzee het ds. Stroebel hier opgevolg. Hy en sy gade was 'n hardwerkende paar, en het hierdie gemeente geleer om te werk vir hulle Heer en hulself in te span. Van Loeriesfontein het ds. en mev. H.A. Albertyn gekom om die leë plekke op te vul. Byna vyf jaar lank het hulle hier gearbei.

Ds. J.D.W. Strydom en sy gade het van Nu-Betesda gekom om hul werk hier te kom voortsit. Al dadelik het hierdie wakker dienskneg van die Heer gesien wat Herbertsdale broodnodig het. Eers is 'n groot en moderne Goeie Hoop-losieshuis aangepak. 'n Vorige leraar, ds. J.W. Coetzee, het reeds begin met die stigting van 'n kerkboufonds. Ds. Strydom het hierdie werk voortgesit en die gemeente kon in 1952 met die bou van 'n nuwe kerk begin.

Tydens die Pinksterdienste van 1951 was die gemeente ryklik geseënd. Byna elke aand was die kerkgebou stampvol; 'n nuwe lig het vir die gemeente opgegaan en baie harte het oopgegaan. Ds. Strydom het hier gebly tot sy aftrede in 1961.




</doc>
<doc id="93841" url="https://af.wikipedia.org/wiki?curid=93841" title="Beet">
Beet

Eetbare beet is die penwortelgedeelte van 'n beetplant, ook in Noord-Amerika bekend as die tafelbeet, tuinbeet, rooi of goue beet, of eenvoudig net beet. Dit is 'n paar van die aangeplante variëteite van beet ("Beta vulgaris") wat gekweek word vir hul eetbare penwortels en hul groenigheid. Hierdie rasse word geklassifiseer as "B. vulgaris subsp. vulgaris Conditiva" groep.

Benewens as voedsel, word dit ook gebruik as voedselkleursel en as 'n medisinale plant. Baie beetprodukte word gemaak van ander "B. vulgaris" rasse, veral suikerbeet.


</doc>
<doc id="93844" url="https://af.wikipedia.org/wiki?curid=93844" title="Snowtown-moorde">
Snowtown-moorde

Die Snowtown-moorde was ’n reeks moorde wat tussen Augustus 1992 en Mei 1999 in Suid-Australië gepleeg is deur John Bunting, Robert Wagner en James Vlassakis. ’n Vierde persoon, Mark Haydon, is skuldig bevind aan medepligtigheid om van die lyke ontslae te raak. Die verhoor was een van die langstes en opspraakwekkendstes in Australië. Dit was ook bekend as die bodies-in-barrels murders.

Net een van die slagoffers is vermoor in Snowtown, ’n dorp sowat 140 km noord van Adelaide, en nie een van die slagoffers of moordenaars was van dié dorp nie. Hoewel die motief vir die moorde onduidelik is, het Bunting die moordenaars laat verstaan die slagoffers is pedofiele, homoseksuele of "swak". In minstens sommige van die gevalle is die moorde voorafgegaan deur martelings en pogings om geld uit die slagoffers te kry.

Verskeie mense was by die moorde betrokke: John Bunting, Robert Wagner en James Vlassakis is almal van die moorde aangekla; Mark Haydon het ook skuld beken en vir die staat getuig in ruil vir ’n ligter vonnis.

John Justin Bunting (geb. 4 September 1966 in Inala, Queensland) was die leier. Toe hy agt jaar oud was, is hy deur ’n vriend se ouer broer geslaan en seksueel aangerand. As ’n tiener het hy glo belanggestel in "wapens, fotografie en anatomie". As jong man het hy ’n sterk afkeer van pedofiele en homoseksuele ontwikkel. Op 22 het hy by ’n slagplaas gewerk en na bewering gespog oor die doodmaak van die diere – "die ding wat hy die meeste geniet het". Bunting het in 1991 na ’n huis in Salisbury-Noord, Suid-Australië, getrek en daar het hy bevriend geraak met sy bure Mark Haydon, Robert Wagner en dié se meisie, Vanessa Laney.

Bunting het Robert Joe Wagner (geb. 28 November 1971 in Parramatta, Nieu-Suid-Wallis) oorreed om hom met die moorde te help.

James Spyridon Vlassakis, sy ma en halfbroer het by Bunting gewoon en hy is geleidelik betrek om met die moorde en martelings te help. Vlassakis, 23, het sy eie halfbroer, Troy Youde, en sy stiefbroer, David Johnson, help martel en vermoor. Vlassakis, 23, het in 2001 skuld beken op vier moorde, onder meer dié op sy stiefbroer. Vlassakis het ’n sleutelgetuie vir die staat geword en die besonderhede wat hy verskaf het, gerugsteun deur ander getuienis, het help lei tot die skuldigbevinding van Bunting en Wagner. Vlassakis is in 2002 tot ’n minimum van 26 jaar tronkstraf gevonnis en is in ’n onbekende tronk in Suid-Australië.

Inligting oor Mark Ray Haydon, ’n vennoot van Bunting, word beskerm en hy mag nie geïdentifiseer word as enigiets anders as ’n vermeende oortreder nie. Hy het in Januarie 1999 na bewering ’n leë bankgebou op Snowtown gehuur. Die jurie het ’n dooie punt bereik oor die aanvanklike aanklagte van moord teen hom. Daar is nie met die aanklagte voortgegaan nie nadat Haydon skuld beken het daaraan dat hy die moordenaars help ontslae raak het van die lyke van sy vrou, Elizabeth, en Troy Youde.

Die lyk van Clinton Trezise is in 1995 eerste gevind op Lower Light naby Adelaide, hoewel geen konneksie toe met Bunting gemaak is nie. In 1997 is die dood van Thomas Trevilyan beskou as selfmoord. Dit was die polisie se ondersoek na die dood van Elizabeth Haydon wat hulle eindelik op 20 Mei 1999 na Snowtown gelei het. Hier het hulle die oorskot van agt slagoffers ontdek in ses plastiekvate in ’n ongebruikte bankkluis. Daar word geglo die lyke is op verskillende plekke in Suid-Australië gehou en toe vroeg in 1999 na Snowtown geskuif, vermoedelik toe die moordenaars bewus word van die polisie-ondersoek.

Nog twee lyke is gevind wat in die agterplaas van Bunting se huis in Adelaide begrawe was. Die polisie het Bunting, Wagner, Vlassakis en Elizabeth se man, Mark Haydon, in hegtenis geneem en op 21 Mei 1999 van die moorde aangekla.

Die verhoor van Bunting en Wagner het amper twaalf maande geduur, die langste in die geskiedenis van Suid-Australië. In Desember 2003 is Bunting skuldig bevind aan elf moorde en Wagner aan tien, waarvan hy aan net drie skuld beken het. Vlassakis het skuld beken aan vier van die moorde. In 2004 is Haydon skuldig bevind op vyf aanklagte van medepligtigheid aan moord, waarvan hy op twee skuld beken het.

Volgens die hof was Bunting die leier en hy het elf agtereenvolgende vonnisse van lewenslange tronkstraf gekry sonder die vooruitsig van parool. Wagner het tien agtereenvolgende vonnisse van lewenslange tronkstraf gekry. Hy het met sy vonnis in die beskuldigdebank gesê: "Pedofiele het kinders vreeslike goed aangedoen. Die owerhede het niks daaraan gedoen nie. Ek het besluit om tot aksie oor te gaan. Dankie." Vlassakis het vier agtereenvolgende vonnisse van lewenslange tronkstraf gekry en kan eers ná 26 jaar in aanmerking kom vir parool; Haydon is gevonnis tot 25 jaar, met die vooruitsig op parool ná agt jaar.

Meer as 250 hofbevele het die publikasie van inligting oor die saak verbied. Vroeg in 2011 het ’n regter die bevele opgehef op versoek van die vervaardigers van "Snowtown", ’n rolprent oor die moorde. Dit is op 19 Mei 2011 in Australië uitgereik.



</doc>
<doc id="93850" url="https://af.wikipedia.org/wiki?curid=93850" title="Harold Shipman">
Harold Shipman

Harold Frederick Shipman (14 Januarie 1946 – 13 Januarie 2004) was ’n Britse dokter in Hyde, naby Manchester, en een van die grootste reeksmoordenaars in die geskiedenis. Daar is bewys hy het tot 250 mense vermoor. Hy het die byname Dr. Dood en Engel van die Dood gekry.

In Maart 1998 het dr. Linda Reynolds van Hyde, aangespoor deur Deborah Massey van ’n begrafnisondernemer, teenoor die lykskouer John Pollard haar kommer uitgespreek oor die hoë voorkoms van sterftes onder Shipman se pasiënte. Sy was veral bekommerd oor die getal verassingsvorms vir ouer vroue wat hy laat mede-onderteken het.

Die saak is onder die aandag van die polisie gebring, maar hulle het nie genoeg bewyse gehad om hom aan te kla nie. Tussen 17 April 1998, toe die polisie die saak laat vaar het, en Shipman se eindelike arres het hy nog drie mense vermoor. Sy laaste slagoffer was Kathleen Grundy, wat op 24 Junie 1998 dood in haar huis aangetref is. Shipman was die laaste mens wat haar lewend gesien het. Hy het later haar doodsertifikaat onderteken en die oorsaak aangedui as "ouderdom".

Grundy se dogter, die prokureur Angela Woodruff, het onraad bemerk toe sy meegedeel word sy en haar kinders word nie in die testament genoem nie, maar haar ma het £386 000 aan Shipman nagelaat. Dit is by die polisie aangemeld en hulle het ’n ondersoek begin. Grundy se lyk is opgegrawe en daar is spore van diamorfien in haar liggaam ontdek – dit word dikwels gebruik as pynstiller in terminale kankerpasiënte. Shipman is op 7 September 1998 in hegtenis geneem. ’n Soortgelyke tikmasjien as die een waarop die vervalsde testament getik is, is in sy besit ontdek.

Die polisie het toe nog 15 mense se dood ondersoek waarvoor Shipman doodsertifikate uitgereik het. Hulle het ’n patroon van dodelike dosisse diamorfien gevind. Mediese rekords is vervals om aan te dui die pasiënte se gesondheid was swak.

Shipman is op 31 Januarie 2000 deur ’n jurie skuldig bevind aan 15 moorde. Hy het lewenslange tronkstraf gekry plus vier jaar vir die vervalsing van Grundy se testament; die regter het aanbeveel dat hy nooit vrygelaat word nie.

Ná sy verhoor is ’n ondersoek gehou na al die doodsertifikate wat deur Shipman uitgereik is. Dit het op 1 September 2000 begin en twee jaar geduur. Sowat 80% van sy slagoffers was vroue; sy jongste slagoffer was ’n 41-jarige man. ’n Groot deel van Brittanje se regstelsel rakende gesondheidsorg en medisyne is hiersien en aangepas as ’n regstreekse of onregstreekse gevolg van die Shipman-moorde.

Hoewel ander Britse dokters al van moord aangekla is, is Shipman die enigste een wat al skuldig bevind is daaraan dat hy sy pasiënte vermoor het.

Shipman is op 13 Januarie 2004, ’n dag voor sy 58ste verjaardag, dood nadat hy hom in sy sel opgehang het.



</doc>
<doc id="93860" url="https://af.wikipedia.org/wiki?curid=93860" title="Kannibalisme">
Kannibalisme

Kannibalisme (van die Spaanse naam "Caníbales" vir die Karibs, ’n Wes-Indiese stam wat voorheen kannibalisme beoefen het) is die eet van menslike vleis of interne organe deur ander mense. Dit word ook antropofagie genoem. Iemand wat kannibalisme beoefen, word ’n kannibaal genoem. Die term is uitgebrei na die diereryk en behels enige lid van ’n spesie wat ’n lid van dieselfde spesie eet; dit sluit seksuele kannibalisme in.

Die mense van die Karib-eiland in die Klein Antille het ’n reputasie ontwikkel dat hulle kannibale is vanweë hul legendes, wat in die 17de eeu geboekstaaf is. Daar is ’n mate van twyfel oor die akkuraatheid van die legendes en die voorkoms van kannibalisme onder die Karibs. Die praktyk was in die verlede wydverspreid in baie dele van die wêreld en het tot in die 19de eeu voortgeduur in afgesonderde kulture van Australasië, en kom vandag nog voor in dele van tropiese Afrika. Kannibalisme is beoefen in Nieu-Guinee en dele van die Solomoneilande, en vleismarkte het bestaan in sommige dele van Melanesië. Fidji was eens bekend as die "Kannibaal-eilande".

Die Neanderdallers het vermoedelik kannibalisme beoefen, en hulle is ook dalk deur anatomies moderne mense geëet.

In sommige gemeenskappe, veral onder sekere stamme, is kannibalisme ’n kulturele norm. As iemand dele van ’n persoon uit sy eie gemeenskap eet, word dit endokannibalisme genoem; rituele kannibalisme van onlangs afgestorwenes kan deel van die rouproses wees, of ’n manier om die siel van die afgestorwene in die liggaam van sy oorlewende afstammelinge in te lei.

Eksokannibalisme is die eet van iemand buite die gemeenskap, gewoonlik om ’n oorwinning oor ’n ander stam te vier. Albei soorte kannibalisme kan ook aangevuur word deur die geloof dat die eet van ’n ander persoon se vleis of organe die kannibaal sal toerus met die eienskappe van die oorledene. In die meeste gevalle word nekrokannibalisme beoefen, dus die eet van iemand wat reeds dood is, teenoor die doodmaak van ’n persoon om hom te eet. Gevalle van outofagie, of selfkannibalisme, is ook bekend.

In pre-moderne tye het die nou verouderde teorie van humorisme kannibalisme verduidelik aan die hand van ’n swart "humor" (een van die liggaam se vier vloeistowwe) wat in die voering van die hartkamer voorkom en die lus vir mensvleis sou veroorsaak.

Kannibalisme kom voor in legendes en volksvertellings van baie kulture en word meestal toegeskryf aan bose karakters of as voorbeelde van ekstreme wraak. Voorbeelde sluit in die heks in "Hansie en Grietjie", Lamia in die Griekse mitologie en Baba Jaga in die Slawiese mitologie.

’n Paar mites in die Griekse mitologie behels kannibalisme, veral die eet van nabye familielede, soos die mite oor Kronos (Saturnus in die Romeinse mitologie) of Tantalos.

Die wendigo is ’n figuur in die legendes van die Noord-Amerikaanse Algonkin-stamme. Dit word alternatiewelik beskou as ’n kannibalistiese bose gees wat kan besit neem van mense of as ’n soort monster waarin mense fisiek kan verander. Mense wat kannibalisme beoefen, is veral in gevaar; dit lyk of die legende dié praktyk as ’n taboe verklaar het.

Gerugte dat sekere kulture wat reeds gevrees, op neergesien of onbekend was, kannibalisme beoefen is ook volop. In antieke tye het die Grieke geskryf oor verafgeleë, nie-Hellenistiese "barbare", en dit het in hul mitologie veral verwys na die wêreld van die "primitiewe" oergode, voor die koms van die Olimpiese gode. Alle eilandbewoners van die Suidersee was kannibale sover dit hul vyande betref. Toe die Amerikaanse walvisvangboot Essex in 1820 deur ’n walvis gestamp is en begin sink, het die kaptein verkies om 3 000 myl windop na Chili te vaar eerder as 1 400 myl windaf na die Marquesas-eilande omdat hy gehoor het die eilandbewoners is kannibale. Ironies het baie van die oorlewendes van die skeepswrak hulle eindelik tot kannibalisme gewend om te oorleef.

William Arens, die skrywer van "The Man-Eating Myth: Anthropology and Anthropophagy", het die geloofbaarheid van berigte oor kannibalisme bevraagteken. Hy het geglo die beskrywing van een groep as kannibale deur ’n ander groep is ’n manier om hul kulturele meerderwaardigheid te vestig. Hy het sy bevinding geskoei op talle "klassieke" bewerings van kulturele kannibalisme deur verkenners, sendelinge en antropoloë, en bevind dit is gebaseer op rassisme, vooroordeel en dikwels hoorsê-getuienis. Arens se bevindings is omstrede en is al ’n voorbeeld genoem van pogings om die koloniale geskiedenis te herskryf.

Kannibalisme is onlangs beoefen en sterk veroordeel in verskeie oorloë, veral in Liberië en die Kongo. Teen 2006 was die Korowai een van die min stamme wat vermoedelik nog mensvleis eet as deel van hul kultuur. Dit word ook in verskeie Melanesiese stamme beoefen as deel van rituele of tydens oorloë.

Mense wat ’n hongersnood beleef, wend hulle nog soms tot kannibalisme, ook in moderne tye. ’n Bekende voorbeeld is die rampspoedige weswaartse ekspedisie van ’n groep 19de-eeuse Amerikaanse pioniere, die Donner-geselskap, en meer onlangs die neerstorting van die Uruguayse vlug 571 in 1972 in die Andesgebergte, waarna van die oorlewendes dele van die dooie passasiers geëet het om te oorleef.

Daar is verskeie gevalle van moordenaars wat ’n mate van seksuele bevrediging daaruit gekry het om hul slagoffers te eet, soos die reeksmoordenaars Jeffrey Dahmer en Albert Fish. Sulke mense word gewoonlik as sielsiek beskou, hoewel die behoefte om mensvleis te eet nie amptelik gelys word as ’n geestesteuring in die "Diagnostiese en Statistiese Handleiding van Geestesteurings" (DSM) nie, en daar is teenkanting teen die klassifisering van kannibalisme as sulks.



</doc>
<doc id="93861" url="https://af.wikipedia.org/wiki?curid=93861" title="Chippa United">
Chippa United

Chippa United is 'n Suid-Afrikaanse sokkerklub wat in Port Elizabeth in die Oos-Kaap geleë is. Hulle speel in die Premier Sokkerliga, die hoogste sokkerafdeling in Suid-Afrika. Chippa United speel hulle tuiswedstryde in die Nelson Mandelabaai-stadion, wat 'n kapasiteit van 48 459 toeskouers het.


</doc>
<doc id="93862" url="https://af.wikipedia.org/wiki?curid=93862" title="Klas 15B-stoomlokomotief">
Klas 15B-stoomlokomotief

Die Suid-Afrikaanse Klas 15B 4-8-2 van 1918 is 'n Suid-Afrikaanse stoomlokomotief van die Suid-Afrikaanse Spoorweë-era.

Tussen 1918 en 1922 het die Suid-Afrikaanse Spoorweë dertig Klas 15B-stoomlokomotiewe met 'n 4-8-2 "Mountain"-tipe wieluitleg in diens geplaas.

As gevolg van die ontwrigting van die oorlog in Europa, is die eerste groep van tien Klas 15B 4-8-2 stoomlokomotiewe vir die Suid-Afrikaanse Spoorweë (SAS) bestel by die "Montreal Locomotive Works" (MLW) in Kanada. Hulle is gebou en afgelewer in 1918, genommer in die reeks van 1829 tot 1838 en 'n tweede groep van twintig lokomotiewe is van dieselfde bouers bestel en afgelewer in 1922, genommer in die reeks van 1971 tot 1990. Hulle was volgens die algemene spesifikasies gebou van die Klas 15, maar met staaframe en 'n paar tipiese Noord-Amerikaanse kenmerke. Hulle was toegerus met Belpaire-vuurkaste met verbrandingskamers. 

Lokomotiewe wat nuwe stoomketels moes kry is as Klas 15BR geklassifiseer. Hierdie lokomotiewe het aanvanklik in die oostelike Vrystaat, maar later in die Kaapse Middellande diens gedoen; hulle was by Noupoort gebaseer en het diens gedoen tot by De Aar en Cradock. Toe die verbeterde Klas 15F sy verskyning maak, is die lokomotiewe op die Klawer-trajek gebruik totdat hulle uit diens gestel is in 1976.


</doc>
<doc id="93863" url="https://af.wikipedia.org/wiki?curid=93863" title="Klas 15C-stoomlokomotief">
Klas 15C-stoomlokomotief

Die Suid-Afrikaanse Klas 15C 4-8-2 van 1925 is 'n Suid-Afrikaanse stoomlokomotief van die Suid-Afrikaanse Spoorweë-era.

In 1925 het die Suid-Afrikaanse Spoorweë twee Klas 15C-stoomlokomotiewe met 'n 4-8-2 "Mountain"-tipe wieluitleg in diens geplaas.Nog tien lokomotiewe is bestel en 'n jaar later afgelewer.

Die Klas 15C 4-8-2 stoomlokomotief is in 1925 en 1926 deur "Baldwin Locomotive Works" (BLW) gebou, wat voldoen aan die Suid-Afrikaanse Spoorweë (SAR) vereistes sover moontlik, maar ook met die integrasie van die nuutste Amerikaanse spoorweg ingenieurspraktyke. Hierdie lokomotiewe het verskeie eienskappe wat nuut was vir die SAR daardie tyd, soos bovoer na die ketel, self-skoonmaak rookkaste, Sellar se drywende kleppe en ghriessmering. Hul vuurkaste was toegerus met suigbuise om die baksteenboog te ondersteun en sirkulasie te verbeter. 

Die Klas 15C lokomotiewe het egter begin kraak kort na hulle in diens gestel is. Die Suid-Afrikaanse Spoorweë het soortgelyke modelle van "American Locomotive Co." (Alco) bestel met verbeterde ontwerpe en hulle is as Klas 15CA geklassifiseer. Die "A" het na "Alco" verwys. Die oorspronklke Klas 15C's is as Klas 15CB geklassifiseer, die "B" verwys na "Baldwin". Daar is altesaam 83 lokomotiewe van die klas afgelewer tussen 1926 en 1930.

Hulle het eers diens gedoen op die Kaapstad-Johannesburg-hooflyn maar is later ook in die Vrystaat gebruik. Hulle is ook later na die Oos- en Wes-Transvaal en 'n paar na KwaZulu-Natal oorgeplaas.


</doc>
<doc id="93865" url="https://af.wikipedia.org/wiki?curid=93865" title="Klas 15E-stoomlokomotief">
Klas 15E-stoomlokomotief

Die Suid-Afrikaanse Klas 15E 4-8-2 van 1935 is 'n Suid-Afrikaanse stoomlokomotief van die Suid-Afrikaanse Spoorweë-era.

Tussen 1935 en 1937 het die Suid-Afrikaanse Spoorweë vier-en-veertig Klas 15E-stoomlokomotiewe met 'n 4-8-2 "Mountain"-tipe wieluitleg in diens geplaas.

Die Klas 15E 4-8-2 "Mountain"-tipe gemengde verkeer stoomlokomotief was 'n verfyning van die Klas 15C en Klas 15CA. Dit is ontwerp deur AG Watson, Hoofmeganiese ingenieur van die Suid-Afrikaanse Spoorweë gedurende 1929-1936, en vele van die verbeterings wat deur hom ontwikkel is, is aanvaar en in werking gestel. Twee hiervan was 'n baie groter gestandaardiseerde ketel en 'n Watsonkajuit.

Hulle is deur drie vervaardigers gebou. In 1935 het die Britse lokomotiefbouers "Robert Stephenson en Hawthorns" (RSH) twintig lokomotiewe afgelewer, genommer in die reeks van 2858 tot 2877. "Henschel & Son" van Duitsland het sestien gebou en afgelewer in twee groepe in 1936, genommer in die reeks van 2878 tot 2893. In 1936 bou die Duitse lokomotiefbouers "Berliner Maschinenbau" nog agt lokomotiewe, wat in 1937 gelewer is, genommer in die reeks van 2894 tot 2901.


</doc>
<doc id="93866" url="https://af.wikipedia.org/wiki?curid=93866" title="Ereksie">
Ereksie

’n Ereksie is ’n fisiologiese verskynsel van die manlike geslagsorgaan by baie diersoorte waar die penis stywer en groter word deur opswelling.

’n Ereksie is die resultaat van ’n ingewikkelde interaksie van psigiese, neurologiese, vaskulêre en endokriene faktore. Dit hang meestal, maar nie uitsluitlik nie, saam met seksuele opwinding of aantrekking. Fisiologies word ’n ereksie veroorsaak deur die parasimpatiese deel van die outonome senustelsel en dit is dus nie heeltemal onder bewuste beheer nie. Wanneer ’n ereksie plaasvind, verslap die spierweefsels in die toevoerende aar sodat die penis se sponsagtige weefsel met meer bloed gevul word. Terselfdertyd vernou die afvoerende aar en die bloed bly dus in die penis "gevange". Die gevolg is dat die penis opswel, hard word en oplig, en gereed is vir geslagsgemeenskap. ’n Ereksie verdwyn wanneer die omgekeerde proses plaasvind, gewoonlik ná ejakulasie.

Die vorm, hoek en rigting van ’n ereksie kan grootliks van man tot man verskil. ’n Penis wat gedeeltelik styf is, maar nie heeltemal nie, word soms ’n semi-ereksie genoem en een wat nie styf is nie, word gewoonlik slap genoem.



</doc>
<doc id="93870" url="https://af.wikipedia.org/wiki?curid=93870" title="Klas 15F-stoomlokomotief">
Klas 15F-stoomlokomotief

Die Suid-Afrikaanse Klas 15F 4-8-2 van 1938 is 'n Suid-Afrikaanse stoomlokomotief van die Suid-Afrikaanse Spoorweë-era.

Die Klas 15F was die talrykste stoomlokomotiefklas in die Suid-Afrikaanse Spoorweë se diens. Tussen 1938 en 1946 is 255 van hierdie stoomlokomotiewe met 'n 4-8-2 "Mountain"-tipe wieluitleg in diens geplaas.

Die lokomotief is ontwerp deur W.A.J. Day, Hoofmeganiese ingenieur van die Suid-Afrikaanse Spoorweë (SAR) van 1936-1939, en is gebou in vier groepe met vier lokomotiefvervaardigers in Duitsland en die Verenigde Koninkryk wat oor 'n tydperk van agt jaar gestrek het tydens die Tweede Wêreldoorlog.



</doc>
<doc id="93875" url="https://af.wikipedia.org/wiki?curid=93875" title="Klas 6Z-stoomlokomotief">
Klas 6Z-stoomlokomotief

Die Suid-Afrikaanse Klas 6Z 2-6-4 van 1901 is 'n Suid-Afrikaanse stoomlokomotief van die pre-Unie era in die Kaapkolonie.

In 1901 het die Kaapse Regeringspoorweë vier nuwe 6de Klas stoomlokomotiewe met 'n 2-6-2 Prairie-tipe wieluitleg in diens geplaas, maar hulle is gou verander na 'n 2-6-4 Adriatic-tipe wieluitleg. In 1902 is nog vier lokomotiewe in diens geplaas, ook gebou met die 2-6-4 wieluitleg. Laasgenoemde was die eerste tenderlokomotiewe in die wêreld om met hierdie wieluitleg gebou te word. 

In 1912, toe hulle in die Suid-Afrikaanse Spoorweë opgeneem is, is hierdie agt lokomotiewe hernommer en herklassifiseer as Klas 6Z.


</doc>
<doc id="93876" url="https://af.wikipedia.org/wiki?curid=93876" title="Klas 6Y-stoomlokomotief">
Klas 6Y-stoomlokomotief

Die Suid-Afrikaanse Klas 6Y 2-6-2 van 1903 is 'n Suid-Afrikaanse stoomlokomotief van die pre-Unie era in die Kaapkolonie.

In 1903 het die Kaapse Regeringspoorweë twee 6de Klas stoomlokomotiewe met 'n 2-6-2 Prairie-tipe wieluitleg in diens geplaas. In 1912, toe die lokomotiewe opgeneem is in die Suid-Afrikaanse Spoorweë, is hulle hernommer en herklassifiseer na Klas 6Y.


</doc>
<doc id="93877" url="https://af.wikipedia.org/wiki?curid=93877" title="SRGAP2">
SRGAP2

SRGAP2 is 'n geen wat 'n belangrike rol in die sinaptiese ontwikkeling van soogdiere, en gevolglik ook van die mens speel. Hierdie geen is by neuronale migrasie en neuronale differensiasie betrokke, wat die brein se vermoeë bepaal.

Die voorvaderlike SRGAP2-geen word in alle soogdiere gevind. Die mens se kopie word SRGAP2A genoem. Dit is een van 23 gene wat by die mens, maar nie in ander primate gedupliseer is nie. Hierdie duplisering is waarskynlik vir die mens se verhoogde breinkapasiteit in vergelyking met die van ander diere verantwoordelik.

SRGAP2 is in die afgelope 3,4 miljoen jaar al drie keer in die menslike genoom gedupliseer. Die eerste duplisering van 3,4 miljoen jaar gelede (mjg) word SRGAP2B genoem. 'n Tweede duplisering het 2,4 mjg voorgekom en word SRGAP2C genoem. 'n Finale duplisering van ongeveer 1 miljoen jaar gelede staan as SRGAP2D bekend.

Die 2,4 miljoen jaar oue duplisering (SRGAP2C) verteenwoordig 'n verkorte weergawe waaroor 100% van alle mense beskik. Hierdie verkorte weergawe inhibeer die funksie van die voorvaderlike SRGAP2A-kopie, wat lei tot vinniger migrasie van neurone, die vertraging van sinaptiese veroudering en 'n verhoging in die digtheid van sinapse in die serebrale korteks.

Eksperimente op muise wat met SRGAP2 ingespuit is het 'n dramatiese verandering in hulle breine teweeg gebring. Dit het die snelheid en die werking van hulle breine beduidend verhoog.


</doc>
<doc id="93878" url="https://af.wikipedia.org/wiki?curid=93878" title="Tinus Linee">
Tinus Linee

Marthinus "Tinus" Linee (23 Augustus 1969 – 3 November 2014) was 'n Suid-Afrikaanse rugbyspeler. Lee was hoofsaaklik 'n senter. Hy het provinsiale rugby vir die Westelike Provinsie (WP) en Superrugby vir die WP en die Stormers gespeel. Hy het van 1993 tot 1994 in nege toerwedstryde vir die Springbokke uitgedraf, maar het nooit in 'n toetswedstryd gespeel nie.

Linee is op 23 Augustus 1969 in die Paarl gebore. Hy het die Nederburg-laerskool bygewoon, waar sy toekomstige vrou, Diana, ook skoolgegaan het. Die voormalige Springbok, Chester Williams en afrigter, Peter de Villiers was ook produkte van die laerskool.

In 2008 was hy deel van die WP se spanbestuur. In 2012 het hy by die "RCM Universitatea Timişoara" in Roemenië afgerig. Sy voormalige spanmaat, Chester Williams was die hoofafrigter.

Hy is op 3 November 2014 aan motorneuronsiekte oorlede. Hy laat sy vrou, Diana, haar twee seuns, asook 'n dogter uit sy eerste huwelik agter.



</doc>
<doc id="93879" url="https://af.wikipedia.org/wiki?curid=93879" title="Royal Society of South Africa">
Royal Society of South Africa

Die Royal Society of South Africa is in 1877 gestig as die "South African Philosophical Society" en in 1899 herdoop. Die stigting se hoofkantoor is in Kaapstad. Lidmaatskap is slegs oop vir professionele wetenskaplikes van naam. Professor Paul Skelton is lid van die stigting. Ander bekende lede: Hendrik Brand, Basil Schonland en Arthur Bleksley.





</doc>
<doc id="93881" url="https://af.wikipedia.org/wiki?curid=93881" title="NG gemeente Vergesig (Copperton)">
NG gemeente Vergesig (Copperton)

Die NG gemeente Vergesig was 'n gemeente van die Nederduitse Gereformeerde Kerk op die Noord-Kaapse myndorpie Copperton.

Vroeg in 1969 is koper op die plaas Vogelstruisbult ontdek. Teen Oktober en November daardie was daar reeds soveel lidmate hier dat die NG gemeente Prieska besluit om ’n ekstra wyk hier te stig. Teen 1972 was die sieletal van die kerk op Copperton sowat 500. Die skoolgebou was toe nie meer geskik vir dienste nie. ’n Derde leraar word beoog en in Oktober 1974 is die pastorie voltooi. In 1975 begin ds. Ben Smit sy werksaamhede te Copperton. Die gemeente Vergesig is op 9 Maart 1975 gestig. In 1985 was hier net 176 doop- en 285 belydende lidmate.

Vergesig-gemeente ontbind op Sondag 22 November 1987 en skakel in by Prieska.





</doc>
<doc id="93882" url="https://af.wikipedia.org/wiki?curid=93882" title="Frank Reynolds">
Frank Reynolds

Sir Frank Reynolds (1852–1930) was 'n Natalse suikerpionier en wetgewer. Hy is op 13 April 1852 in Natal gebore en opgelei in Engeland en tree as 'n jongman toe tot die suikerbedryf in Suid-Afrika. Hy was ook lid van die eerste Natalse Parlement en ook van die militêre magte. Hy was die lid vir Umzimkulu na Uniewording. Hy het eiendom besit by Pennington waar hy etlike eerste ministers onthaal het.




</doc>
<doc id="93884" url="https://af.wikipedia.org/wiki?curid=93884" title="Senzo Meyiwa">
Senzo Meyiwa

Senzo Robert Meyiwa (24 September 1987 – 26 Oktober 2014) was 'n Suid-Afrikaanse sokkerspeler. Meyiwa was die kaptein en doelwagter van Bafana-Bafana en Orlando Pirates.

Meyiwa begin sy loopbaan by die "London Cosmos"-sokkerklub in Umlazi, 'n township suid-wes van Durban. Hier is hy as doelwagter vir Orlando Pirates se jeugspan gewerf, vir wie hy van 2002 tot 2005 in Johannesburg gespeel het. Daarna het hy van 2005 tot 2014 vir Orlando Pirates se senior span uitgedraf. Hy het in 2013 en 2014 vir Bafana-Bafana, Suid-Afrika se nasionale span gespeel.

Hy is op 26 Oktober 2014 tydens 'n vermeende rooftog by sy vriendin se huis in Vosloorus doodgeskiet. Hy was 27 jaar oud. Pres. Jacob Zuma het hulde aan hom gebring en aangekondig dat hy 'n provinsiale begrafnis in KwaZulu-Natal sal ontvang.



</doc>
<doc id="93885" url="https://af.wikipedia.org/wiki?curid=93885" title="Majuba-kragstasie">
Majuba-kragstasie

Majuba-kragstasie is 'n kragsentrale tussen Volksrust en Amersfoort in Mpumalanga, Suid-Afrika. Die kragsentrale is steenkool-aangedrewe en word deur Eskom bedryf. Dit is Eskom se enigste kragstasie wat nie aan 'n spesifieke myn gekoppel is nie en sy steenkool vanuit verskillende bronne ontvang.

Konstruksie aan die sentrale het in September 1983 begin. Die eerste eenheid is in April 1996 aan die netwerk gekoppel. Die laaste eenheid is teen April 2001 in werking gestel. Die Zaaihoekdam voorsien die sentrale van water.

Majuba het drie 665 MW droë-verkoelde eenhede en drie 716 MW nat-afgekoelde eenhede met 'n totale geïnstalleerde kapasiteit van 4 110 MW en 'n turbine "Maksimum Deurlopende Waardering" van 35,3% op die droë-verkoelde turbines en 37,7% op die nat-afgekoelde eenhede.

Benewens steenkool word Majuba deur syngas aangedryf wat deur ondergrondse vergassing by 'n nabygeleë proefaanleg verkry word. Die proefaanleg lewer 3 000 tot 5 000 kubieke meter gas per uur. Die gas word met 'n 7-kilometer pyplyn met 'n deursnee van 600 mm na die kragstasie vervoer.

Die kragstasie was in November 2014 in die nuus nadat 'n steenkoolsilo in duie gestort het. Dit het tot die toepassing van landswye beurtkrag gelei. Na bewering is toenemende vibrasie sedert Januarie 2014 in die silo waargeneem, wat tot die verswakking van die struktuur gelei het.



</doc>
<doc id="93891" url="https://af.wikipedia.org/wiki?curid=93891" title="Copperton">
Copperton

Copperton is 'n voormalige myndorpie in die Karoogebied van die Noord-Kaap. Dis geleë in die Pixley ka Seme-distriksmunisipaliteit en die Siyathemba Plaaslike Munisipaliteit, met sy setel op Prieska.

Dit is in 1971 gestig in verband met die kopermyn op die plaas Vogelstruisbult. Dit was van 1975 tot 1987 die middelpunt van die NG gemeente Vergesig, wat van die NG gemeente Prieska afgestig het en weer daarby ingelyf is. Die dorp het in 'n stadium 3 000 inwoners gehuisves en 'n skool en verskeie ontspanningsgeriewe gehad, onder meer 'n gholfbaan. Anglovaal het die myn, wat in 1972 geopen is, in 1991 gesluit. Die meeste van die geboue is intussen gesloop en net enkele huise word nog gebruik deur Denel, wat 'n missieltoetssentrum hier bedryf.

Die dorpie se oppervlak is 70,55 km². In 2011 was die inwonertal 57, van wie 49 wit, ses bruin en een swart was. Dis vergeleke met 'n inwonertal van 36 in 2001, van wie 27 bruin en nege wit was.

Garob Wind Farm (Pty) Ltd het in Junie 2013 omgewingsgoedkeuring gekry om 'n windplaas in die omgewing, wat besonder winderig is, op te rig.



</doc>
<doc id="93894" url="https://af.wikipedia.org/wiki?curid=93894" title="NG gemeente Niekerkshoop">
NG gemeente Niekerkshoop

Die NG gemeente Niekerkshoop was 'n gemeente van die Nederduitse Gereformeerde Kerk wat in 1904 van die gemeentes Prieska en Griekwastad afgestig het, maar op 1 Maart 2001 weer by Prieska ingelyf is. Die middelpunt van die gemeente was die Noord-Kaapse dorp Niekerkshoop.

Reeds in 1896 is al gedink aan die aankoop van die plaas Modderfontein as setel vir ’n dorp, maar die plan is kort daarna weer laat vaar. Vanaf 1890 is buitekerk op Modderfontein (Niekerkshoop) gehou. In 1893 was daar blykbaar weer sprake van die stigting van ’n dorp (en gemeente). Lidmate van die Prieska-gemeente wat woonagtig was aan die Griekwastadse kant van die Oranjerivier (lidmate te Koegas) rig ’n versoekskrif: Hulle wil onder geen omstandighede opgeneem word onder die nuwe gemeente (‘Modderfontein’) nie. Die kerkraad voldoen aan die versoek.

Die dorp Niekerkshoop is deur die broers J.P. en J.D. van Niekerk in 1899 aangelê op ’n vrugbare plaas met die naam Modderfontein. Die dorp het ’n standhoudende fontein gehad. Met sy honderde groen bome het die dorp "enigsins het aansien . . . van een bôlands dorp". Dorpstigting het die drang na die stigting van ’n gemeente laat toeneem. Daarvoor moes vooraf verlof gekry word vanaf Griekwastad en Prieska, omdat ’n aansienlike deel uit hierdie twee gemeentes by die te stigte gemeente gevoeg sou word. Prieska is teen die stigting van die gemeente gekant.

Die NG gemeente Niekerkshoop is deur die ringskommissie van Dutoitspan op 29 Maart 1904 gestig. Voor die stigting is die Woord en die sakramente om die beurt deur predikante van Prieska en Griekwastad bedien. Van die gemeente Griekwastad is ’n aansienlike deel afgesny om die gemeente Niekerkshoop te vorm.
Ná afstigting het die konsulent, ds. P.T. Stroebel van Griekwastad die eredienste waargeneem. Omdat daar nog geen kerkgebou was nie, moes die pakhuis van die broers Van Niekerk vir eredienste gebruik word.

Op die eerste kerkraadsvergadering word die aanbod van die Van Niekerk broers aangeneem om ’n kerkgebou op te rig en vir tien jaar te huur. Die kansel, banke en lampe het van Robertson se kerk gekom. In Februarie 1906 is die kerk klaar gebou. Toe die huur in 1916 verstryk, is die kerkgebou deur die kerkraad aangekoop. Die kerk het sitplek vir 300 mense gehad. Die gemeente het in die stadium ’n sieletal van 1,400 gehad en tydens nagmaalsgeleenthede was die kerkgebou te klein. 
Die eerste leraar was ds. J.R. Hugo en hy is in Januarie 1907 bevestig. Hy is in die tuig, in die jeugdige ouderdom van 38 jaar, oorlede. ’n Marmerplaat hang binne die kerk ter herinnering aan hom. Ds. J.A. van Zijl le Roux het hom opgevolg en hy is in Mei 1915 bevestig. Hy het die voorreg gehad om die Woord op die kansel (wat vanaf Robertson gekom het) te verkondig. Die kansel het vir hom groot emosionele waarde gehad: sy vader het voor dié kansel belydenis van geloof afgelê en is ook voor die kansel in die huwelik bevestig. Hyself is ook gedoop en het voor dié kansel belydenis van geloof afgelê.




</doc>
<doc id="93897" url="https://af.wikipedia.org/wiki?curid=93897" title="Sodiakmoordenaar">
Sodiakmoordenaar

Die Sodiakmoordenaar was ’n reeksmoordenaar wat in die laat 1960's en vroeë 1970's in Noord-Kalifornië bedrywig was. Hy is nooit aangekeer nie en sy identiteit is onbekend.

Hy het mense tussen Desember 1968 en Oktober 1969 in Benicia, Vallejo, die Berryessa-meer en San Francisco vermoor. Vier mans en drie vroue tussen 16 en 29 jaar oud is aangeval. Die moordenaar het die naam "Sodiak" gebruik in ’n reeks tartende briewe aan koerante in die Baaigebied. Dié briewe het vier geheime kodes bevat – net een hiervan is vir seker ontsyfer.

Verskeie verdagtes is genoem, maar geen beslissende bewyse is gevind nie. In April 2004 het die San Francisco-polisie die saak as "onaktief" gemerk, maar dit in 2007 heropen.

Die saak is ook nog oop in Vallejo en ander gebiede, asook by die Kalifornise departement van justisie.

Hoewel die Sodiakmoordenaar in briewe aan koerante beweer het hy het 37 moorde gepleeg, is net sewe slagoffers bevestig, van wie twee sy aanvalle oorleef het. Hulle is:

Die volgende moorde is moontlik deur die Sodiakmoordenaar gepleeg, hoewel nie een bevestig is nie.

Nog ’n vermeende slagoffer het oorleef:

Die eerste moorde wat algemeen aan die Sodiakmoordenaar toegeskryf word, is dié op die skoliere Betty Lou Jensen en David Faraday op 20 Desember 1968 net binne die stadsgrense van Benicia. Die twee was op hul eerste afspraak en sou ’n Kerskonsert by die Hoërskool Hogan drie blokke van Jensen se huis af bywoon. Hulle het egter in plaas daarvan ’n vriend besoek, by ’n plaaslike restaurant geëet en toe na ’n gewilde stilhouplek vir paartjies gery. Minder as ’n uur later is hul lyke deur ’n plaaslike inwoner ontdek. Die Solano-sheriffkantoor kon geen leidrade kry nie.

Volgens forensiese getuienis het ’n ander motor by hulle stilgehou. Die moordenaar het na hul motor gestap en die paartjie vermoedelik beveel om uit te klim. Toe Faraday halfpad uit die motor was, is hy doodgeskiet. Jensen is geskiet terwyl sy weggehardloop het. Daarna het die moordenaar weggery.

Net voor middernag op 4 Julie 1969 het Darlene Ferrin en Michael Mageau ’n paar kilometer van daar af parkeer, in die Blue Rock Springs Park in Vallejo. Terwyl hulle in Ferrin se motor gesit het, het ’n ander motor langs hulle parkeer en feitlik dadelik weggery. Tien minute later was die motor terug en het dit agter hulle stilgehou. Die bestuurder het uitgeklim en na die passasierskant van Ferrin se motor gestap met ’n klein flitslig en ’n 9 mm-Luger. Hy het die lig in die paartjie se oë geskyn en hulle vyf keer geskiet. Verskeie skote het deur Mageau getrek en Ferrin getref. Die moordenaar het weggestap, maar toe hy Mageau hoor kreun, het hy teruggeloop en elkeen nog twee keer geskiet voodat hy weggery het. Ferrin was dood met haar aankoms by die hospitaal. Mageau het oorleef, hoewel hy in die gesig, nek en bors geskiet is.

Op 5 Julie 1969 het ’n man die Vallejo-polisie gebel en verantwoordelikheid vir die aanval aanvaar, asook vir die moord op Jensen en Faraday ses en ’n half maande tevore. Die oproep is nagespeur na ’n telefoonhokkie net ’n paar blokke van die polisiekantoor af.

Op 1 Augustus 1969 is drie briewe van die moordenaar ontvang deur die koerante "Vallejo Times Herald", "San Francisco Chronicle" en "San Francisco Examiner". In die drie byna identiese briewe het die skrywer verantwoordelikheid aanvaar vir die aanvalle in Benicia en Vallejo. Elk van die briewe het ook ’n derde van ’n geheime kode van 408 simbole bevat wat die moordenaar beweer het sy identiteit bevat. Hy het geëis dat die koerante dit op hul voorblad plaas, anders sou hy die hele naweek rondry en ’n dosyn mense doodmaak.

Die "Chronicle" het sy derde van die kode op bl. 4 van die volgende dag se uitgawe geplaas. In ’n artikel daarby het die koerant Vallejo se polisiehoof aangehaal wat sê hulle is nie oortuig dit kom van die moordenaar af nie, en dat hy nog ’n brief met meer inligting moet stuur om sy identiteit te bewys. Die moorde het nie plaasgevind nie en eindelik is al drie dele van die kode gepubliseer.

Nog ’n brief is op 7 Augustus 1969 deur die "San Francisco Examiner" ontvang waarin die moordenaar hom "die Sodiak" noem. Dit was in antwoord op die versoek dat hy nog inligting stuur. Daarin was besonderhede van die moorde wat nog nie bekend gemaak is nie, sowel as ’n boodskap aan die polisie dat as hulle die kode ontsyfer, hulle hom sou kon vang.

Op 8 Augustus 1969 het Donald en Bettye Harden van Salinas, Kalifornië, die kode ontsyfer. Dit was ’n boodskap met spelfoute waarin die Sodiak beweer het hy maak slawe bymekaar vir die hiernamaals. Geen naam verskyn in die teks nie en die moordenaar het gesê hy sal nie sy naam bekend maak nie, want dit sal sy versameling van slawe belemmer.

Op 27 September 1969 het die studente Bryan Hartnell en Cecelia Shepard piekniek gehou op ’n klein eiland in die Berryessa-meer wat met ’n strook sand aan die land verbind was. ’n Man met ’n laksman-tipe swart masker met donkerbrilglase aan die ooggate vasgemaak, het hulle genader. Hy het ’n soort borslap aangehad met ’n wit sirkel-en-kruissimbool daarop. Hy het beweer hy het uit ’n psigiatriese hospitaal ontsnap en het ’n motor en geld nodig gehad om na Mexiko te gaan. Hy het ’n wapen by hom gehad, asook stukke wasgoedlyn. Hy het Shepard beveel om Hartnell vas te maak voordat hy haar ook vasgemaak en Hartnell se toue stywer getrek het. Hartnell het aanvanklik gedink dis ’n vreemde rooftog, maar toe haal die man ’n mes uit en steek albei herhaaldelik. Hy het daarna teruggeloop na Hartnell se motor en die sirkel-en-kruissimbool op die kar getrek met ’n swart viltpen. Daaronder het hy geskryf: "Vallejo/12-20-68/7-4-69/Sept 27–69–6:30/by knife."

Om 19:40 het die moordenaar die sheriffkantoor van ’n openbare telefoon af gebel en sy laaste misdaad aangemeld. Toe ’n radioverslaggewer minute later by die telefoon kom ’n paar blokke van die sheriffkantoor maar ver van die misdaadtoneel af, was die gehoorbuis nog van die mikkie af. Die polisie het ’n palmafdruk wat nog nat was, op die telefoon gekry, maar kon nooit bepaal aan wie dit behoort nie. Toe die polisie op die misdaadtoneel kom, was Shepard nog by haar bewussyn en sy het die aanvaller in detail beskryf. Sy is twee dae later dood, maar Hartnell het oorleef en die gebeure vir die pers beskryf.

Twee weke later, op 11 Oktober 1969, het ’n passasier Paul Stine se taxi in San Francisco gehaal en gevra om na Presidio Heights geneem te word. Naby hul bestemming het die man Stine in die kop geskiet, sy beursie en motorsleutels gevat en ’n stuk van Stine se bebloede hemp afgeskeur. Drie tieners het dit sien gebeur en die polisie gebel. Hulle het die moordenaar in die rigting van die Presidio, ’n blok van daar, sien loop.

Twee blokke van die misdaadtoneel af het konstabel Don Fouke op die polisie-oproep gereageer. Hy het ’n wit man op die sypaadjie sien loop. Daar is egter oor die radio gewaarsku die polisie moet uitkyk vir ’n swart verdagte, en Fouke het verbygery. Dis steeds onseker hoe dié fout ingesluip het. ’n Soektog is gelas, maar geen moontlike verdagtes is aangekeer nie. Die drie tieners het daarna ’n skets van die verdagte saam met die polisie saamgestel.

Op 14 Oktober 1969 het die "Chronicle" nog ’n brief van die Sodiak ontvang, dié keer met ’n deel van Paul Stine se bebloede hemp as bewys dat hy die moordenaar is. In die brief was ook ’n dreigement dat hy kinders op ’n skoolbus sou vermoor. Op 20 Oktober het iemand wat beweer het hy is Sodiak, die polisie in Oakland, Kalifornië, gebel en geëis dat twee bekende regsgeleerdes, F. Lee Bailey en Melvin Belli, op die televisieprogram "A.M. San Francisco" verskyn. Belli was op die program en die kykers is gevra om die telefoonlyne oop te hou. Eindelik het iemand gebel, beweer hy is die Sodiak en gesê sy naam is "Sam". Belli het ingestem om hom iewers te ontmoet, maar die verdagte het nie opgedaag nie.

Die Sodiak het op 8 November 1969 ’n kaartjie met nog ’n geheime kode gestuur wat uit 340 karakters bestaan het. Dit is nooit ontsyfer nie.

Op 9 November het hy ’n brief van sewe bladsye gepos waarin hy beweer twee polisiemanne het met hom gepraat drie minute nadat hy Stine geskiet het. Op 20 Desember, presies ’n jaar ná die moord op David Faraday en Betty Lou Jensen, het die Sodiak ’n brief aan Belli gepos wat nog ’n stuk van Stine se hemp bevat het. Hy het beweer hy wil hê Belli moet hom help.

Op die aand van 22 Maart 1970 het Kathleen Johns van San Bernardino, Kalifornië, na Petaluma gery om haar ma te besoek. Sy was sewe maande swanger en het haar dogtertjie van 10 maande by haar gehad. Op die snelweg naby Modesto het ’n motor agter hare sy toeter begin druk en sy ligte geflits. Sy het van die pad afgetrek. ’n Man het agter haar stilgehou en gesê haar regteragterwiel wikkel heen en weer. Hy het gesê hy sal die boute stywer vasmaak, en daarna het hy weggery. Toe Johns wegtrek, het die wiel egter feitlik dadelik van die motor afgeval. Die man het teruggery en aangebied om haar na die naaste vulstasie te neem.

Hy het ’n uur en ’n half met haar en haar dogter rondgery en geweier om by ’n vulstasie stil te hou. Eindelik het Johns by ’n kruising uit die motor gespring, weggehardloop en na ’n polisiekantoor geryloop. Terwyl sy ’n verklaring afgelê het, het sy die Sodiak se polisieskets gesien en gesê dit is die man wat haar ontvoer het. Toe die polisie by haar motor kom, was dit verniel en aan die brand gesteek.

Die Sodiak het deur die res van 1970 met die polisie gekommunikeer deur middel van briewe en kaartjies aan die pers. In ’n brief van 20 April skryf hy: "My naam is _____," gevolg deur ’n kode van 13 karakters. Daar was ook ’n skets van ’n bom wat hy glo sou gebruik om ’n skoolbus op te blaas. Onderaan het hy geskryf: " = 10, SFPD = 0."

Op 28 April het hy ’n groetekaartjie na die "Chronicle" gestuur met die sirkel-en-kruissimbool onderaan geteken. Hy het geskryf hy sou binnekort ’n bus opblaas tensy die koerant alles publiseer wat hy skryf. Hy wou ook hê mense moes "mooi Sodiak-knopies" dra.

In ’n brief van 26 Junie het hy geskryf hy is ontsteld omdat hy niemand sien wat Sodiak-knopies dra nie. Hy het bygevoeg: "Ek het ’n man in ’n geparkeerde motor met ’n .38 geskiet." Hy het moontlik verwys na die skietdood van sers. Richard Radetich ’n week vantevore. Radetich het vir iemand ’n kaartjie uitgeskryf toe hy met ’n .38-pistool geskiet is. Hoewel die polisie ontken het dat die Sodiak by die moord betrokke was, is die saak nooit opgelos nie.

In ’n brief van 24 Julie het die Sodiak verantwoordelikheid aanvaar vir die ontvoering van Kathleen Johns – vier maande ná die voorval. ’n Brief van 26 Julie was onderteken met ’n groot sirkel-en-kruissimbool, asook " = 13, SFPD = 0."

Op 27 Oktober het die verslaggewer Paul Avery van die "Chronicle", wat oor die Sodiak-geval verslag gedoen het, ’n Halloween-kaartjie ontvang wat met die letter "Z" geteken was, asook die Sodiak-teken. Op die kaartjie is geskryf: "Peek-a-boo, you are doomed." Kort daarna het Avery ’n naamlose brief gekry waarin hy gewys is op die ooreenkomste tussen die Sodiak se bedrywighede en die onopgeloste moord op Cheri Jo Bates vier jaar vantevore in Riverside, Kalifornië, ’n paar honderd kilometer suid van San Francisco.

Cheri Jo Bates, ’n student, het die aand van 30 Oktober 1966 in die biblioteek van haar kollege deurgebring. Sy is die volgende oggend naby die biblioteek dood aangetref. She is wreed geslaan en met ’n mes doodgesteek. ’n Man se Timex-horlosie met ’n stukkende bandjie is daarnaby ontdek.

’n Maand later het die Riverside-polisie en die "Riverside Press-Enterprise" feitlik identiese briewe gekry met die titel "Die Bekentenis". Die skrywer het verantwoordelikheid aanvaar vir die Bates-moord en inligting genoem wat nie aan die publiek bekend gemaak is nie. Ses maande ná die moord het Bates se pa, Joseph, die "Press-Enterprise" en die polisie feitlik identiese briewe gekry met die woorde: "Bates/Sy moes sterf daar sal nog wees". Dis onderteken met iets wat soos die letter "Z" lyk. Die verband tussen Cheri Jo Bates, Riverside en die Sodiak is steeds onseker.
Op ’n poskaart van 22 Maart 1971 aan die "Chronicle", wat aan "Paul Averly" geadresseer was en vermoedelik van die Sodiak af kom, neem hy verantwoordelikheid vir die verdwyning op 6 September 1970 van Donna Lass. Lass was ’n verpleegster van die Sahara Tahoe-hotel en -casino. Sy het tot tweeuur die oggend van 6 September gewerk. Haar werkgewer en die eienaar van haar woonstel het oproepe ontvang van ’n man wat valslik beweer het sy is uitstedig weens ’n familienoodgeval. Lass is nooit gevind nie. Geen bewyse verbind haar verdwyning met die Sodiak nie.

In ’n berig van die "Vallejo Times-Herald" op 13 November 1972 het die sheriffkantoor van Santa Barbara voorgestel die moord op ’n jong paartjie in dié stad kon die werk van die Sodiakmoordenaar gewees het. Robert Domingos en sy verloofde, Linda Edwards, is op 4 Junie 1963 doodgeskiet op ’n strand naby Lompoc, Kalifornië. Die polisie glo iemand het hulle probeer vasbind, maar hulle het losgekom en gevlug; die moordenaar het hulle toe herhaaldelik in die rug en bors geskiet met ’n .22-wapen.

Nadat geen korrespondensie drie jaar lank van die Sodiak af ontvang is nie, het die "Chronicle" ’n brief ontvang wat op 29 Januarie 1974 gepos is en waarin die skrywer die rolprent "The Exorcist" prys as "die beste satiriese komedie wat ek nog gesien het". Dit het ’n ongewone, onbekende simbool onderaan gehad met ’n nuwe telling: "Ek = 37, SFPD = 0".

Nog briewe is daarna deur onder meer die "Chronicle" ontvang, maar daar is twyfel of die Sodiak hulle geskryf het.

Verskeie mense het ook al beweer dat ’n familielid of iemand wat hulle ken, die Sodiak is. Die moorde is egter steeds onopgelos.

FBI-lêers:




</doc>
<doc id="93900" url="https://af.wikipedia.org/wiki?curid=93900" title="J.B. Robinson">
J.B. Robinson

Sir Joseph Benjamin Robinson (3 Augustus 1840 - 1929) was 'n mynmagnaat. Hy is op Cradock gebore as die seun van 'n 1820-Setlaar. Hy dryf handel op Dordrecht en veg in die 1865 Basoeto-oorlog. Na die ontdekking van diamante by die Vaalrivier is hy een van die eerste delwers daar. Hy word, tesame met sy vennoot, Marcus, ryk en word 'n vooraanstaande persoon in die vroeë Kimberley. In 1880 word hy verkies tot burgemeester en 1882 lid van die Wetgewende Vergadering. Hy was een van die eerste persone wat die waarde van die goudontdekkings in beide Barberton en die Witwatersrand besef het. Sy aansprake dat hy die ontdekker daarvan was kan nie bewys word nie. In 'n waaghalsige transaksie koop hy die plaas "Langlaagte" vir £ 6000 terwyl sy mededingers nog huiwer. Die transaksie verseker dat hy nog meer rykdom bekom en hy word as 'n miljoenêr beskou. Van sy eiendomme was die Robinson-myn, Robinson-Deep en Randfontein Estates-myn. Hy was 'n vriend van Paul Kruger en ondersteuner van die Boere. Hy bedryf ook vir 'n tyd lank sy eie finansiële onderneming, "Robinson South African Banking Coporation". Teen die einde van die 19de eeu vestig hy hom in Engeland.

Sy dogter was Ida Labia. Die Robinson-meer in Randfontein dra nog sy naam asook Robinsonstraat in Belgravia (Jeppestown).




</doc>
<doc id="93901" url="https://af.wikipedia.org/wiki?curid=93901" title="Klas 7A-stoomlokomotief">
Klas 7A-stoomlokomotief

Die Suid-Afrikaanse Klas 7A 4-8-0 van 1896 is 'n Suid-Afrikaanse stoomlokomotief van die pre-Unie-era in die Kaapkolonie.


</doc>
<doc id="93902" url="https://af.wikipedia.org/wiki?curid=93902" title="Julius Charles Wernher">
Julius Charles Wernher

Sir Julius Charles Wernher (1850 - 1912) was mynmagnaat en deel van die sogenaamde "Randlords". Hy is gebore in Darmstadt, Duitsland. Sy vader was verbonde aan die Groothertog se hof. Hy veg in die Frans-Duitse Oorlog van 1870/1. Hy aanvaar diens by Jules Porgès in Parys, net soos Alfred Beit. In 1871 stuur Porgès hom na Kimberley as 'n verteenwoordiger. Hier word hy verkies tot die mynraad en word 'n ryk en vooraanstaande man. Nadat goud aan die Witwatersrand ontdek is, brei hy sy werk soontoe uit. In 1888 word hy een van die vier oorspronklike "Lewenslange Presidente" van "De Beers Consilidated Mines". Hy vestig hom in Londen as vennoot van Porgès toe dié aftree in 1889. Hy sit sy besigheid voort onder die naam "Wernher, Beit & Co". Dit was die grootste mynhuis in die wêreld wat die Rand Mines-groepe en ander belange beheer het. Hy het Suid-Afrika net af en toe besoek en die res van sy lewe in Engeland gewoon. Hy was ook 'n kunsversamelaar. Ten tyde van sy afsterwe het hy 'n boedel van £11,000,000 nagelaat.



</doc>
<doc id="93903" url="https://af.wikipedia.org/wiki?curid=93903" title="Elias Xitavhudzi">
Elias Xitavhudzi

Elias Xitavhudzi was ’n Suid-Afrikaanse reeksmoordenaar wat 16 mans en vroue in die 1950's in Atteridgeville, Suid-Afrika, vermoor het. Hy het net wit Suid-Afrikaners aangeval en sy moordveldtog het ’n sensasie gewek in die jare onder apartheid.

Voor sy inhegtenisneming het hy die bynaam Pangaman gekry omdat dit die wapen is waarmee hy sy slagoffers vermoor het. Ná sy skuldigbevinding is hy die doodstraf opgelê. Hy is op 14 November 1960 gehang.

Xitavhudzi was die tweede in ’n reeks van minstens ’n halfdosyn reeksmoordenaars in die township Atteridgeville.



</doc>
<doc id="93905" url="https://af.wikipedia.org/wiki?curid=93905" title="Elifasi Msomi">
Elifasi Msomi

Elifasi Msomi, ook bekend as die Bylmoordenaar en Tokkelossiemoordenaar, is ’n Suid-Afrikaanse reeksmoordenaar wat in 1955 skuldig bevind is aan 15 moorde. Hy het die doodstraf gekry. Sy slagoffers was almal van Umkomaas en Umzimkulu in KwaZulu-Natal.

Msomi was ’n Zoeloeman en ’n onsuksesvolle jong sangoma. Hy het professionele hulp gesoek en ’n ander sangoma geraadpleeg. Msomi het beweer ’n tokkelossie het hom in dié tyd binnegegaan. Hy het in Augustus 1953 op ’n 18 maande lange moordtog in die suide van KwaZulu-Natal gegaan onder bevel van die tokkelossie. 

Msomi het aanvanklik ’n jong vrou in die teenwoordigheid van sy minnares verkrag en vermoor en haar bloed in ’n bottel gehou. Onbeïndruk deur sy nuwe kragte, het sy die polisie verwittig en Msomi is in hegtenis geneem. Hy het kort daarna ontsnap en die tokkelossie die eer daarvoor gegee. Hy het daarna vyf kinders vermoor voordat hy weer in hegtenis geneem is. Hy het weer ontsnap en is ’n maand later in hegtenis geneem vir diefstal. Van die gesteelde goed wat by hom gevind is, het aan sy slagoffers behoort en hy is van moord aangekla. 

Msomi het die polisie gehelp om van sy slagoffers se oorskot te vind, onder meer ’n vermiste skedel. Tydens sy verhoor het Msomi beweer hy was bloot ’n werktuig van die tokkelossie. Twee sielkundiges het gemeen Msomi het ’n hoër as gemiddelde intelligensie gehad en dat hy seksuele plesier geput het uit die toepassing van pyn. Hy is ter dood veroordeel en op 10 Februarie 1956 gehang.



</doc>
<doc id="93907" url="https://af.wikipedia.org/wiki?curid=93907" title="Kusile-kragstasie">
Kusile-kragstasie

Die Kusile-kragsentrale (voorheen bekend as die Bravo-kragsentrale) is 'n kragsentrale 15 km noord van die Kendal-kragsentrale naby Witbank in Mpumalanga, Suid-Afrika. Die kragsentrale is steenkool-aangedrewe en word deur Eskom bedryf. Wanneer die stasie voltooi is sal dit na verwagting uit ses 800 megawatt eenhede bestaan met 'n totale kapasiteit van 4 800 megawatt. Volgens ander bronne sal die stasie 5 400 megawatt lewer.

Konstruksie het in Augustus 2008 begin. Die eerste eenheid sou in September 2012 aanlyn kom, en die laaste een in Oktober 2014. Die projek is egter vertraag en na verwagting sal die eerste eenheid eers in Julie 2016 en die laaste in Junie 2019 in werking gestel word.

Die eerste eenheid het op 30 Augustus 2017 krag aan die nasionale netwerk gelewer. Die eenheid kan tot 800MW tot die netwerk toevoeg.


</doc>
<doc id="93914" url="https://af.wikipedia.org/wiki?curid=93914" title="Timour Hall">
Timour Hall

Die landgoed en herehuis Timour Hall in Plumstead (Kaapstad) word deur die internasionale polisievereniging as 'n gastehuis gebruik.

Hierdie kleinhoewe aan die Dieprivier is in 1784 aan Johan George Lochner van Mannheim (Duitsland) toegeken. Hy is die stamvader van die Lochner-familie in Suid-Afrika. In 1878 was Aletta Jacoba Smith, 'n kleindogter van William Duckitt, die eienaar en sy het die huidige naam aan die eiendom gegee. 'n Groot deel van die grond aan weerskante van die oorspronklike oprylaan in die rigting van die hoofweg en langs die huidige Timour Hall-weg het stadsuitbreiding ten prooi geval. Die huis is in die Victoriaanse styl met 'n Kaaps-Hollandse gewel. Voor is 'n groot stoep en agter verskeie buitegeboue. Weens die besondere argitektuur is hierdie eiendom van die Wes-Kaapse regering tot gedenkwaardigheid verklaar.



</doc>
<doc id="93918" url="https://af.wikipedia.org/wiki?curid=93918" title="NG gemeente Marydale">
NG gemeente Marydale

Die NG gemeente Marydale was 'n gemeente van die Nederduitse Gereformeerde Kerk wat in 1916 van die NG gemeente Prieska afgestig het en op 1 Maart 2001 weer by die moedergemeente ingelyf is.

Die geskiedenis van die destydse gemeente kan teruggespoor word na 1903 toe G.P. Snyman sy plaas Kalkput in erwe laat uitmeet en as kerkdorp met die naam Marydale aan die NG Kerk geskenk het. Marydale sou egter eers in 1917 as dorp geproklameer word. Marydale was ’n mooi, vrugbare, waterryke dorp wat baie belofte ingehou het. Die dorp het dorpsgronde vir weiding van byna 9 000 morge gehad. Marydale was 2 myl van die Draghoender-spoorwegstasie.

Die naam van die gemeente kom van Maria, die naam van die eggenote van ene P.G. Snijman, die oorspronklike eienaar van die plaas Witputs. Hy het by die stigting van die gemeente nog 108 onverkoopte erwe aan die kerkraad vir £950 verkoop. Hy het tevore alreeds 11 erwe geskenk vir ’n kerk, pastorie en geboue.

In 1904 verskyn ’n deputasie van Marydale voor die kerkraad van Prieska om te vra vir die stigting van ‘n gemeente. Die kerkraad was egter oortuig dat die tyd nog nie ryp was nie. In 1905 begin Prieska met kwartaallikse buitedienste te Marydale. Die mense van Marydale het hierdie dienste so waardeer en die inwonertal het so toegeneem, dat die Kerkraad in 1911 besluit om ‘n ekstra diens saam met die kwartaallikse dienste te hou. Vanaf 1915 kon die predikant van Prieska per trein na Marydale reis vir die buitedienste.

In 1916 word prop. C.J. Brink aangestel as hulpleraar om vir ses maande evangeliese werk op Marydale te doen. Die gemeente is op 10 November 1916 deur die ringskommissie van Britstown gestig. Die kerkraad is op 23 Desember bevestig en hulle het dadelik besluit om die dorp vir £950 oor te neem. Die skoolgebou is aanvanklik as aanbiddingsplek gebruik.

Die ontstaan van die gemeente Boegoeberg (deesdae Groblershoop) hang saam met die aanlê van ’n nedersetting die langs die Oranjerivier as onderstandswerk ten gevolge van die knellende depressie en droogtes in die twintigerjare. Vanaf Mei 1929 het 'n bonte skare behoeftiges uit alle oorde 'n heenkome kom soek in dambou, kanaal grawe, bosontruiming en grond sleep. Hierdie vreemde, rustelose element is gewerp midde in die anders rustige gemeente Marydale onder die leiding van die minsame en ywerige ds. P.J. du Toit. Sonder versuim is reëlings vir die geestelike versorging van hierdie mense getref: 'n kerkkommissie is aangestel, 'n plek van aanbidding gesoek, en 'n arbeider in die persoon van eerw. Wiehahn aangestel. 

Die Algemene Armesorgkommissie (AAK) het ook aandag aan die werkers geskenk, en ná besoek van ds. Lückhoff is steun vir die aanstelling van 'n hulpprediker in die persoon van. prop. W.B. Loubser verleen. In 1952 skryf Boegoeberg se medewerker aan "Ons gemeentelike feesalbum": "Hy was inderdaad die regte man op die regte plek, want, deur ontberings saam met sy mense te deel, onvermoeide arbeid, en simpatieke dog ferme leiding het hy getrag om eenheid in dié heterogene mensemassa te skep en voorts goeie kerklike orde tesame met hulle sedelike, opvoedkundige en stoflike welsyn te bevorder – 'n reusetaak dikwels onder dolle omstandighede, maar met moed, deursettingsvermoë en waardigheid aangepak."

Onder leiding van ds. Loubser het die verlange na 'n eie gemeente ontstaan en in November 1935 is Boegoeberg uit dele van die gemeentes Marydale en Kenhardt afgestig. Heel natuurlik is die eerste beroep op ds. Loubser uitgebring en is hy vroeg in 1936 in sy amp bevestig. Die taak van opbou van die jong en behoeftige gemeente was eweneens reusagtig, maar leraar en kerkraad het met vaste hand die ploeg aangegryp om die aangevoorde akker te bewerk.




</doc>
<doc id="93920" url="https://af.wikipedia.org/wiki?curid=93920" title="Klas 7B-stoomlokomotief">
Klas 7B-stoomlokomotief

Die Suid-Afrikaanse Klas 7B 4-8-0 van 1900 is 'n Suid-Afrikaanse stoomlokomotief van die voor-Unie era in die Transvaal.

In 1900 het die Imperiale Militêre Spoorweë vyf-en-twintig Kaapse 7de Klas 4-8-0 Mastodon-tipe stoomlokomotiewe in diens geplaas. In dieselfde jaar, is drie Kaapse 7de Klas lokomotiewe wat deur die Pretoria-Pietersburg Spoorweg bestel is, ook in diens geplaas. Al hierdie lokomotiewe is op die Sentraal-Suid-Afrikaanse Spoorweë se rooster geplaas aan die einde van die Tweede Vryheidsoorlog in 1902. In 1906 is drie van hierdie lokomotiewe aan die Natalse Regeringspoorweë verkoop.


</doc>
<doc id="93921" url="https://af.wikipedia.org/wiki?curid=93921" title="Sibusiso Duma">
Sibusiso Duma

Sibusiso Duma (geb. 6 Mei 1984) is ’n Suid-Afrikaanse reeksmoordenaar wat in 2007 en 2009 aan onderskeidelik twee en vyf moorde skuldig bevind en tot agt keer lewenslange tronkstraf gevonnis is. Hy was veral bedrywing om die stad Pietermaritzburg in KwaZulu-Natal.

Duma is ’n gewelddadige psigopaat wat sy slagoffers beroof, ontvoer, gemartel, verkrag en vermoor het. Hy was ’n minibustaxidrywer en het sy voertuig gebruik om slagoffers te kry en soms as ’n moordtuig. Sy metode het van slagoffer tot slagoffer verskil; hy was dus ’n ongeorganiseerde moordenaar. 

Duma het op 9 September 2007 die eerste keer gemoor toe hy sy minibustaxi gebruik het om die veiligheidswag Mqeku Zondi om te stamp en twee keer oor hom te ry. Hy het toe sy slagoffer beroof van geld en ’n pistool.
Op die aand van 14 Oktober 2007 het Duma en ’n medepligtige, Simphiwe Khesi, by ’n plaaslike sjebeen gedrink. Toe hulle die sjebeen net ná seweuur verlaat, het hulle besef daar is nie meer minibustaxi's beskikbaar nie. Hulle het besluit om ’n motor te kaap om mee huis toe te gaan. Hulle het die 29-jarige bankwerknemer Patricia Kippen (39) doodgeskiet. Dit het inwoners se aandag getrek en die twee mans het sonder die motor gevlug. Kort daarna het hulle die oudmisdaadverslaggewer Elaine Anderson (59) doodgeskiet. 

Op 19 Oktober 2007 het Duma vir Hlengiwe Shangase vermoor. Hy het haar naby haar huis ingewag en haar na ’n afgesonderde gebied geneem, waar hy haar verkrag het. Hy het haar toe in die kop geskiet met die pistool wat hy van Zondi gesteel het. 

Die volgende dag het Duma twee mans gekaap en vermoor: Masizane Mtshatsha en Thamsanqua Mbindwane. ’n Uur later, terwyl hy in die gesteelde voertuig gery het, het hy nog drie slagoffers gekaap: Tsepo Mhlongo, Linda Jali en ’n tienermeisie. Die twee mans is besteel, beveel om uit die motor te klim en toe geskiet en vir dood agtergelaat. Duma en Khesi, wat weer saam met hom was, het die jong meisie na ’n begraafplaas geneem, waar hulle haar verkrag het. Duma het toe met die gesteelde voertuig ’n paar keer oor haar gery om haar te vermoor.

Duma se laaste moord was op 25 Oktober 2007 toe hy ’n onderwyseres van Pinetown, Noxolo Dlamini, gekaap, beroof, verkrag en vermoor het. 

Hy is aanvanklik op 14 November 2007 saam met Khesi aangekla en gevonnis weens die moorde op Kippen en Anderson. Albei mans het benewens twee lewenslange tronkvonnisse 15 jaar gekry vir ’n poging om Anderson te beroof. Duma het ook 15 jaar gekry vir die roof op Kippen, en Khesi 20 jaar. Albei mans het gelag toe hulle gevonnis word.

Op 4 Augustus 2009 is Duma aangekla van sy verskeie ander misdade. Op 17 Augustus het hy nog ses lewenslange vonnisse gekry plus altesaam 104 jaar.




</doc>
<doc id="93922" url="https://af.wikipedia.org/wiki?curid=93922" title="Solomon Barnato Joel">
Solomon Barnato Joel

Solomon Barnato Joel (23 Mei 1865 - 22 Mei 1931) was 'n mynmagnaat en gebore in Londen. Hy was die seun van Joel Joel en 'n neef van Barney Barnato. Hy arriveer in Suid-Afrika as 'n jongman, vestig homself in Johannesburg en word gou 'n vooraanstaande figuur. Hy word gevange geneem tydens die "Reform"-beweging en word beboet. Na die dood van Barnato en sy eie broer, Wolf, word hy hoof van die firmas "Barnato Broers" en "Johannesburg Consolidated Investment". Hy vestig hom ook in Engeland waar hy bekend word as 'n vooraanstaande renperdeienaar. Sy perd, Pommern, wen die "Derby" in 1915.



</doc>
<doc id="93923" url="https://af.wikipedia.org/wiki?curid=93923" title="Bulelani Mabhayi">
Bulelani Mabhayi

Bulelani Mabhayi (geb. 1974), ook bekend as die Monster van Tholeni, is ’n Suid-Afrikaanse reeksmoordenaar en verkragter wat gevonnis is weens die moord op 20 mense.

Van Mei 2007 tot 11 Augustus 2012 het Mabhayi 10 vroue en 9 kinders vermoor op die dorp Tholeni in die Oos-Kaap. ’n Vrou van ’n ander dorp is ook vermoor. Hy het snags by huise ingebreek waar daar nie mans was nie. Hy sou dan sommige van sy slagoffers verkrag en hulle met ’n byl of panga doodkap. 

Sy jongste slagoffer was 14 maande oud en sy oudste 79 jaar.

Op 17 Mei 2010 is Mabhayi en ander plaaslike mans bo 16 jaar se DNS getoets en hul vingerafdrukke geneem. Mabhayi se vingerafdrukke kon glo nie geneem word nie omdat hy geen identifikasie by hom gehad het nie. Hy is gevang nadat hy op 11 Augustus 2012 ’n skoen op ’n moordtoneel gelos het.

Mabhayi is skuldig bevind op 20 aanklagte van moord, 6 van verkragting en 10 van inbraak. Hy is op op 3 September 2013 gevonnis tot 25 keer lewenslange tronkstraf.




</doc>
<doc id="93924" url="https://af.wikipedia.org/wiki?curid=93924" title="Johannes Mashiane">
Johannes Mashiane

Johannes Mashiane, ook bekend as die Ondier van Atteridgeville is ’n Suid-Afrikaanse reeksmoordenaar en verkragter wat na bewering minstens 13 mense aangeval het voordat hy in 1989 selfmoord gepleeg het. Hy is deur die polisie in die Pretoriase voorstad Marabastad gejaag toe hy voor ’n bus inspring.

Mashiane se eerste moord was omstreeks 1977 op sy meisie. Hy is tot vyf jaar tronkstraf gevonnis en is in 1982 vrygelaat. Daarna het hy dadelik op ’n tog van moord en sodomie gegaan wat gelei het tot die dood van minstens 12 jong seuns. Hy het hulle óf verwurg óf met klippe doodgegooi. Een slagoffer het sover bekend Mashiane se aanval oorleef.



</doc>
<doc id="93925" url="https://af.wikipedia.org/wiki?curid=93925" title="Wolf Joel">
Wolf Joel

Wolf Joel (1864–1898) was 'n mynmagnaat wat in Londen gebore is. Hy was die seun van Joel Joel, broer van Solomon Joel en 'n neef van Barney Barnato. Hy arriveer in Suid-Afrika in 1889 en was 'n gewilde persoon in die vroeë Johannesburg. In 1898 het die Duitse avonturier, Kurt von Veltheim, hom in 'n komplot probeer dwing om president Paul Kruger te vermoor. Von Veltheim skiet hom in sy kantoor toe hy weier. Hy het 'n boedel van £2 000 000 nagelaat.



</doc>
<doc id="93926" url="https://af.wikipedia.org/wiki?curid=93926" title="George Albu">
George Albu

Sir George Albu (1857 – 1935) was 'n goudmynpionier en magnaat. Hy is in Berlyn, Duitsland, gebore. Hy arriveer in 1876 in Suid-Afrika. Eers werk hy vir 'n kort tyd in Kaapstad en vestig hom later in Kimberley, saam met sy broer, Leopold. Hy begin 'n onderneming as 'n gelisensieerde diamantverkoper en trek in 1891 na Johannesburg. In 1895 konsolideer hy sy belange in die "General Mining and Finance Corporation". In 1911 het George Albu die Parktown-herehuis, Northwards, vir £12 000 gekoop.



</doc>
<doc id="93927" url="https://af.wikipedia.org/wiki?curid=93927" title="John William Polidori">
John William Polidori

John William Polidori (* 7 September 1795, † 24 Augustus 1821) was 'n Engelse skrywer en geneeskundige en die lyfarts van Lord Byron.

Polidori staan veral bekend vir sy betrokkenheid by die literêre romantiese beweging, terwyl sommige aan hom die skepping van die vampiergenre binne die fantastiese literatuur toeskryf. Sy suksesvolste werk was die kortverhaal "The Vampyre" (1819) - die eerste moderne vampierverhaal. Alhoewel die werk aanvanklik valslik aan Lord Byron toegeskryf is ('n feit wat positiewe invloed op verkoopsyfers gehad het), het Byron hom van die verhaal gedistansieer en Polidori se outeurskap bevestig. Die verhaal het ontstaan tydens die legendariese ontmoeting van Lord Byron, Mary en Percy Bysshe Shelley in die Villa Diodati in Switserland in die somer van 1816.


</doc>
<doc id="93928" url="https://af.wikipedia.org/wiki?curid=93928" title="Villa Diodati">
Villa Diodati

Villa Diodati is 'n herehuis op 'n landgoed in Cologny, 'n dorp aan die Meer van Genève in Switserland wat bekendheid verwerf het nadat die Engelse digter Lord Byron dit gehuur en die somer van 1816 daar met sy lyfarts en aspirantskrywer John William Polidori deurgebring het. Mary Shelley (destyds nog Mary Wollstonecraft Godwin, al het Mary haarself reeds Mrs Shelley genoem - die paar sou eers in Desember, ná die selfmoord van Percy se verlate vrou Harriet, in die huwelik tree) en Percy Bysshe Shelley, wat saam met hul vier maande oue seun William 'n kamer in die nabygeleë Geneefse "Hôtel d'Angleterre" gehuur het, was gereelde besoekers. Hul reis na Switserland en hul ontmoetings met Lord Byron is bemiddel deur Mary se stiefsuster, Claire Clairmont, wat die twee vergesel het. Claire was Lord Byron se Londense geliefde en op dié tydstip swanger met sy kind. Byron het geen belang meer gestel in Claire nie, maar hegte vriendskapsbande aangeknoop met Percy Bysshe Shelley. 

As gevolg van slegte weersomstandighede met dramatiese donderstorms en oorstromings, met dae van duisternis en donkerheid - dit was die Jaar sonder somer - het die groep in Junie 1816 drie dae lank in Villa Diodati gekuier. Met dié byeenkoms het hulle literêre geskiedenis geskryf nadat twee van die verhale, wat hulle vir mekaar geskryf en voorgedra het, tot baanbrekende werke binne die Gotiese grugenre ontwikkel is: Mary Shelley se "Frankenstein" en John William Polidori se "The Vampyre", die eerste moderne vampierverhaal.

Die herehuis is vernoem na 'n invloedryke Geneefse familie van Italiaanse afkoms wat - as aanhangers van die Reformasie - in die 16de eeu vanuit Lucca in Toskane na Switserland gemigreer het. In 1710 het ene Gabriel Diodati die landgoed in Cologny gekoop om hier 'n nuwe herehuis te laat bou.



</doc>
<doc id="93929" url="https://af.wikipedia.org/wiki?curid=93929" title="Thozamile Taki">
Thozamile Taki

Thozamile Taki (geb. 1971), ook bekend as die Suikerriet-reeksmoordenaar, is ’n Suid-Afrikaanse reeksmoordenaar wat 13 vroue tussen 18 en 25 jaar oud vermoor en hul lyke in suikerrietplantasies gelos het. Hy is op 19 Januarie 2011 gevonnis tot 13 keer lewenslange tronkstraf vir die moorde plus 208 jaar, 16 jaar vir elk van die aanklagte van gewapende roof.

Taki het sy slagoffers gelok met praatjies van werkgeleenthede by groot maatskappye. Dan het hy hulle beroof, vasgebind en verwurg of doodgeslaan. Hy het 10 van sy slagoffers in die suikerplantasies van die dorp Umzinto vermoor en 3 in die teeplantasies van Port St. Johns. Liggaamsdele van sommige slagoffers is glo aan ’n plaaslike sangoma verskaf.

Taki is tydens sy verhoor in die Westville-gevangenis aangehou. Op 21 Februarie 2010 het hy en nog agt gevangenes uit die tronk probeer ontsnap. Hy het van die dak van sy sel op die vierde verdieping geval en is ernstig beseer. Die ander agt het ontsnap. Sy verhoor is uitgestel tot nadat hy herstel het.

Op 2 Maart 2010 het hy in ’n rolstoel in die hof verskyn en gevra dat sy meisie, Hlengiwe Nene, wat aanvankliklik saam met hom tereggestaan het, borgtog kry. Die saak is tot 30 April uitgestel. Op 23 Desember van dié jaar is Taki skuldig bevind op al die aanklagte teen hom. Hy het gelag vir die trane van sy oorlewende slagoffers en die regter het hom as ’n "slinkse, wrede en gevoellose mens" beskryf. Hy is op 19 Januarie 2011 gevonnis tot 13 keer lewenslange tronkstraf vir die moorde plus 208 jaar vir gewapende roof.



</doc>
<doc id="93930" url="https://af.wikipedia.org/wiki?curid=93930" title="Christopher Zikode">
Christopher Zikode

Christopher Mhlengwa Zikode, ook bekend as die Donnybrook-reeksmoordenaar, is ’n Suid-Afrikaanse reeksmoordenaar en verkragter wat in 1995 skuldig bevind is aan agt moorde, vyf verkragtings, vyf pogings tot moord en twee onsedelike aanrandings. Hy is egter vermoedelik verantwoordelik vir minstens 18 moorde en 11 pogings tot moord.

Zikode het ’n skrikbewind gevoer op die dorp Donnybrook, KwaZulu-Natal. Hy het in die loop van twee jaar huise aangeval, asook vroue wat alleen loop. Hy sou ’n huis binnegaan en al die mans doodskiet. Hy sou dan die vroue na nabygeleë landerye of plantasies neem en hulle herhaaldelik verkrag, soms tot vyf uur lank en dikwels terwyl hulle gewond was. As die vroue nie wou saamwerk nie, het hy hulle doodgeskiet en dan nekrofilie gepleeg. 

Een slagoffer se kopvel is afgeslag, haar oë uitgesteek en haar nek deurgesny. Die linkerbors en geslagsdele is verwyder. Verskeie ander vroue is op dieselfde wrede manier vermink en vermoor. Die slagoffers het almal binne 3 km van sy huis af gewoon.

Zikode is in Julie 1995 die eerste keer in hegtenis geneem vir die poging tot moord op Beauty Zulu. Terwyl hy op brogtog uit was, het hy minstens nog een moord gepleeg en twee mense probeer vermoor. Hy is op 29 September 1995 weer in hegtenis geneem. Hy is op 7 Januarie 1997 gevonnis tot 140 jaar tronkstraf. 

"Jy het nie ’n greintjie respek vir menselewens nie en jou houding teenoor vroue is veragtelik," het die regter gesê toe hy hom vonnis. Hy het gesê Zikode se moorde was die gevolg van ’n primitiewe drang om sy buitengewone sekslus te bevredig.



</doc>
<doc id="93936" url="https://af.wikipedia.org/wiki?curid=93936" title="Kaapse Regeringspoorweë">
Kaapse Regeringspoorweë

Die Kaapse Regeringspoorweë (Engels: "Cape Government Railways (CGR)") was van 1874 tot 1910 die spoorwegoperateur in staatsbesit in die Kaapkolonie, totdat dit saamgesmelt het met die Natalse Regeringspoorweë en die Sentraal-Suid-Afrikaanse Spoorweë om die Suid-Afrikaanse Spoorweë (South African Railways (SAR)) in 1912 te vorm.

Na die ontdekking van goud in die Zuid-Afrikaansche Republiek in 1886, het die regerings van die Kaapkolonie en Oranje-Vrystaat ooreengekom dat die Kaapse Regeringspoorweë 'n spoorlyn deur die OVS tot in snelgroeiende Johannesburg sal bou en bedryf. Hierdie spoorlyn het Bloemfontein, die hoofstad van die OVS, in 1890 bereik, en die spoorverbinding tussen Kaapstad en Johannesburg was vanaf 1892 operasioneel.


</doc>
<doc id="93937" url="https://af.wikipedia.org/wiki?curid=93937" title="Natalse Regeringspoorweë">
Natalse Regeringspoorweë

Die Natalse Regeringspoorweë (Engels: "Natal Government Railways (NGR)") was van 1877 tot 1910 die spoorwegoperateur in staatsbesit in die voormalige Natalkolonie. Die kern van die NGR is die spoorlyn vanaf Durban tot Volksrust. Hierdie lyn het Charlestown (4 km van die ZAR grens) in 1891 bereik en die skakel na die Witwatersrand is in 1895 voltooi. Ander belangrike lyne is die Oranje-Vrystaat skakel wat Harrismith in 1892 bereik het, die Noordkuslyn en die Suidkuslyn.

Die NGR het 'n belangrike rol in die ekonomiese ontwikkeling van die Natalkolonie gespeel. In besonder, het die NGR in staat gestel die uitbuiting van die Noord-Natal se steenkoolvelde. Voor die ontdekking van goud in die Witwatersrand, is die NGR gesubsidieer deur die Natalse regering, maar nadat die Witwatersrand skakel voltooi is, het die NGR 'n wins gemaak.

Met die totstandkoming van die Unie van Suid-Afrika in 1910 het die NGR op 1 Januarie 1912 saamgesmelt met die Kaapse Regeringspoorweë en die Sentraal-Suid-Afrikaanse Spoorweë om die Suid-Afrikaanse Spoorweë (SAS) te vorm.

In die vroeë jare ontwikkel Durban se hawe vlakby die huidige Punt-gebied en die markplein ontwikkel in die gebied van die huidige poskantoor en ou stasiegebou. Die afstand tussen die twee is 3 km en tussen-in lê 'n vlei. In 1859 is die "Natal Railway Company" (Natalse spoorwegmaatskappy) (NRC) gestig om vrag tussen die hawe en die markplein te vervoer. Later daardie jaar is die nodige wette deur die Natalse regering geproklameer. In die voorjaar 1860 begin die werk om 'n spoorlyn te bou met 'n spoorbreedte van (1435 mm). Die lokomotief is uit Engeland ingevoer en op 23 Junie 1860 voltooi hy sy eerste rit tussen die markplein en die hawe.

In 1863 is daar besluit om die spoor met 7 km uit te brei om stene van die steengroef by Umgeni na die middestad te vervoer. Dié uitbreiding is in Januarie 1867 voltooi. Tussen 1868 en 1874 het die jaarlikse inkomste van die NCR van £3.815 tot £11.116 gestyg, die uitgawes het van 3.005 tot £6.499 gestyg, die bedryfsurplus het van £810 tot £3.815 gestyg. Terselfdetyd het die lang termyn laste van £13.695 tot £2.389 gedaal.

In 1865 besluit die Natalse regering om 'n spoorlyn tussen Durban en Pietermaritzburg te bou. Weens die koste van die spoorweg was dit nie moontlik om privaatkapitaal daarvoor te verkry nie; dus neem die regering in 1877 beheer van die NRC oor teen 'n koste van £40 000 en die "Natal Government Railways" word gestig. Gedurende die eerste vier jaar is £1,2 miljoen deur die Natalse regering in die NGR belê. Toe die NRC ontbind is, het hy drie tenklokomotiewe, ses vragwaens en een passasierswa besit.

Die "Natal Government Railways" (NGR) is op 1 Januarie 1876 gestig om die spoorweë van die Natal Kolonie te ontwikkel en bedryf. Die kern van die spoorwegstelsel is die hooflyn tussen Durban en die Witwatersrand. Hierdie spoorlyn is in 1895 voltooi en word deur die NGR tot by die grens van die Zuid-Afrikaansche Republiek bedryf. Ander belangrike spoorweë is die Noordkus- en die Suidkus-spoorweg en ook die hooflyn na die Oranje-Vrystaat/Oranjerivierkolonie (OVS). Hierdie spoorlyn, wat oor die Drakensberge loop, verbind Ladysmith met Kroonstad (voltooi in 1906). Al lê meer as 80% van hierdie spoorlyn in die OVS, is dit onder die beheer van die NGR ontwikkel en bedryf.

Voordat Natal in 1893 selfregering gekry het, was die 10 km lange spoorweg tussen Glencoe en die steenkoolmyne op Dundee die enigste taklyn van die NGR, maar toe die NGR op met die Suid-Afrikaanse spoorweë saamsmelt, beslaan die taklyne ongeveer 40% van die NGR se spoorlengte.

Die jaarsyfers van die Natalse Regeringspoorweë is:

Die spoorlyn tussen Durban en Pietermaritzburg is reeds in 1862 voorgestel, maar geen landmeting is voor 1873 gedoen nie. Volgens die Natalse Wet nr. 4 van 1875 is die "Natal Government Railways" (NGR) gestig en bemagtig om drie spoorlyne vanaf "The Point" te bou: 'n 78 myl (125 km) spoor tussen Durban en Pietermaritzburg, 'n spoor langs die Natalse Suidkus tot by Isipingo en 'n spoor langs die Natalse Noordkus tot by Verulam. Die Natalse regering het 'n lening van £1,2 miljoen in Londen bekom om die spoorlyn te bou.

Die spoorlyn na Pietermaritzburg loop deur heuwelagtige landskap en dit sou baie duurder wees om die spoorbreedte van die NRC te gebruik. Dus is die besluit geneem om die Kaapse spoorbreedte van (1067 mm) te gebruik. Hierna moes die ou spoorlyn van die NRC deur die nuwe spoorbreedte vervang word. Die diens op die nuwe spoor tussen "The Point" en Umgeni begin op 11 Mei 1878.
Volgens die kontrak met die spoorlynbouers is die minimum radius van die spoor 300 vt (91 m) en die steilste helling 1:30. Bouwerk begin op 1 Januarie 1876. Op 4 September 1878 is die 27 km seksie tussen Durban en Pinetown in diens gestel en op 1 Desember 1880 is die hele spoorlyn tussen Durban en Pietermaritzburg in diens gestel. Al is die reguit afstand tussen die twee stasies net 70 km, is die spoorafstand 113 km. Die spoorlyn het vanaf seevlak tot by "Richmond Road" (931 m bo seevlak) geklim en dan na Pietermaritzburg (633 m bo seevlak) gedaal. Die spoorlyn het die omgewing se kontoere gevolg en daar was net een tonnel tussen die twee stede. In vergelyking, is die huidige spoorlyn tussen die twee stede 106 km lank met 15 tonnels.

Hoewel die Voortrekkers steenkool op 'n klein skaal gemyn het, was die volle omvang van die Noord-Natalse steenkoolvelde onbekend totdat Frederick Noord sy verslag in 1881 gepubliseer het. 'n Verslag van die Britse Regering (1871) vermeld dat dit twee keer soveel kos om steenkool 40 myl per wa na Durban te vervoer as wat dit kos om dit 7 000 myl per see vanuit Londen te vervoer. Dit, tesame met die opening van die diamantvelde in Griekwaland-Wes, dryf die regering van Natal in 1881 om die spoorlyn na Newcastle te verleng met 'n tak oor die Drakensberg om Natal met die diamantvelde te verbind. Nadat die spoorlyn Ladysmith bereik het in 1886, begin die diens vanaf Pietermaritzburg na die noorde. Die afstand na Ladysmith is 182 km en die spoorlyn moes vanuit Pietermaritzburg 922 m klim om die hoogste punt tussen Mooirivier en Estcourt te bereik (1570 m bo seevlak) voordat dit 608 m gedaal het om die Tugelarivier oor te steek.

Toe die spoorlyn tussen Ladysmith en Newcastle (127 km) in 1889 voltooi is, word dit ekonomies haalbaar om steenkool vanuit Noord-Natal na die kus te vervoer. 'n Taklyn (10 km) is ook vanaf Glencoe na die steenkoolmyn in Dundee gebou. Behalwe vir die stuk deur die Biggarsberg is hierdie gedeelte van die spoorlyn taamlik gelyk.

Een van die oorspronklike doelstellings van die spoorlyn tussen Pietermaritzburg en Ladysmith was om 'n diens aan die diamantmyne in Griekwaland-Wes te lewer. Dieselfde jaar waarin die spoorlyn Ladysmith bereik het is goud op die Witwatersrand ontdek, dus is daar in 1889 besluit om die spoorlyn vanaf Newcastle tot by die grens van die Zuid-Afrikaansche Republiek te verleng.
Op 7 November 1889, ná 'n ooreenkoms tussen die Regerings van Natal en die Oranje-Vrystaat, is die bou van die spoorlyn tussen Ladysmith en Harrismith begin. Die spoorlyn het die rand van Van Reenenspas in 1891 bereik en op 13 Julie 1892 is die spoorlyn tussen Ladysmith en Harrismith deur die Natalse Goewerneur en die President van die Oranje-Vrystaat geopen. Al lê 37 km van die spoorlyn in die Oranje-Vrystaat, was sy hele lengte (96 km) die eiendom van die NGR. Die Vrystaatse deel van die spoorlyn is taamlik plat (tussen van Reenen en Harrismith daal die spoorweg met 60 m), maar in Natal moes die spoorlyn 670 m binne 59 km klim. Drie sigsagte is gebou om die steil hellings in die Drakensberg te oorkom. Harrismith het die eindpunt van die spoorlyn gebly tot na die Tweede Vryheidsoorlog. Tussen 1903 en 1906 is die 255 km skakel tussen Harrismith en Kroonstad in fases geopen.

Ná die ontdekking van goud was daar 'n wedloop tussen die Kaapkolonie en Natal om die Witwatersrand met die kus te verbind. Voordat die spoorlyn van Ladysmith Newcastle bereik het, is daar 'n ooreenkoms bereik tussen die regerings van Natal en van die Zuid-Afrikaansche Republiek om die spoor van Newcastle tot aan die Witwatersrand te verleng. Die spoor het Newcastle op 15 Mei 1890 bereik en is onmiddellik verleng tot by Charlestown, die laaste dorp in Natal voor die ZAR se grens bereik is. Die spoorweg, wat 452 m binne 57 km tussen Newcastle en Charlestown moet klim, is deur President Kruger van die ZAR en die Goewerneur van Natal geopen op 7 April 1891. Om Laingsnekpas deur te kom, was dit nodig om 'n 674 m tonnel te bou.

Om staatkundige redes is die spoorlyn nie met die spoornetwerk van NZASM verbind totdat die NZASM se spoorlyn na Delagoabaai klaar was nie. Die Delagoabaailyn is op 1 Januarie 1895 in diens gestel. Ingevolge van 'n ooreenkoms op 3 Februarie 1894 tussen die ZAR Regering en die NGR, het die NGR die 250 km skakel tussen Natal/ZAR grens en die bestaande NZASM spoornetwerk gebou. Die eerste helfte van 210 km spoorlyn tussen die grens en Heidelberg is op 27 April 1895 geopen en die tweede helfde is op 15 November 1895 geopen. Op 1 Desember 1895 is die 4 km skakel tussen die grens en Charlestown geopen en op 15 Desember is die 41 km skakel tussen Heidelberg en Union Junction (9 km van Germiston) geopen.

Toe die NGR in 1875 gestig is, is dit gemagtig om langs die Noordkus 'n 32 km spoorlyn van Durban na Verulam te bou en langs die Suidkus 'n 17 km spoorlyn van Durban tot Isipingo te bou.
Destyds was daar al 'n spoorlyn vanaf Durban na Umgeni, maar dit was die 1,435 m spoorbreedte van die NRC, nie die Kaapspoorbreedte (1,067 m) van die NGR nie. Aangesien daardie spoorlyn al in diens was, is dit in 1877 met 'n nuwe Kaapspoorbreedte-spoor vervang. In 1879 is die 26 km verlenging van die noordkusspoorlyn tot by Verulam geopen. Die suidkustaklyn begin by Rossburgh stasie, 'n hooflynstasie ongeveer 7 km van Durban af. In 1880 is die 10 km verlenging na Isipingo (10 km) geopen.

Behalwe die taklyn tussen Glencoe en Dundee, is geen taklyne in Natal gebou voordat die kolonie in 1893 selfregering gekry het. Tussen die begin van selfregering en die uitbraak van die Tweede Vryheidsoorlog is die suidkusspoorlyn met 44 km vanaf Isipingo tot Park Rynie verleng, 'n 10 km taklyn langs die suidelike grens van die hawe vanaf Clairwood tot Wests is gebou en 'n 27 km taklyn vanaf Thornville Junction na Richmond is gebou. Terselfdertyd het die Hullett-suikermaatskappy die noordkusspoorlyn met 88 km van Verulam tot die suidelike oewer van die Tugelarivier verleng.
Op 25 Oktober 1899, 13 dae na die begin van die Tweede Vryheidsoorlog, is die eerste 48 km van die Pietermaritzburg-Greytownlyn geopen (Pietermaritzburg na New Hannover). Kort na die Britte Pretoria ingeval het, is die laaste 57 km tussen New Hannover en Greytown voltooi. Gedurende die oorlog is die suidkusspoorlyn tot by North Shepstone op die noordelike oewer van die Umzimkulurivier verleng, 'n afstand van ongeveer 50 km.
In 1896 het "JL Hullett & Sons" hulle regte aan die "Natal-Zululand Company" verkoop. Al is Zoeloeland in 1897 met die Natal Kolonie saamgesmelt bly die "Natal-Zululand Company" die eienaar van die Noordkusspoorlyn van Verulam na die noorde. Die "Natal-Zululand Company" het hul spoorlyn aan the NGR verhuur. Op 18 Julie 1902 is die eerste 71 km spoorlyn vanaf die Tugelarivier, deur Empangeni tot by die Mhlatuzerivier geopen. Die volgende jaar is die spoorlyn met 89 km deur Mtubatuba tot by die steenkoolmyn in Somkele verleng. Die steenkool van die Somkele-myn was van 'n swak gehalte, die myn was nie winsgewend nie, terwyl die spoorweg gedurende sy eerste operasiejaar toon 'n tekort van £48 917. In April 1904 koop die Natalse regering die spoorlyn vir £725 000.

Tussen 1904 en 1909 is die 110 km Natalse deel van die verbinding van die NGR met die Kaapse Regeringspoorweë deur Griekwaland-Oos gebou. Hierdie spoor loop tot in Riverside maar die verbinding is nooit voltooi nie.

In 1884 is die Nieuwe Republiek deur Lucas Meyer gestig met Vryheid as hoofstad. In 1888 is die Nieuwe Republiek in die Zuid-Afrikaansche Republiek opgeneem en in 1902 is dit deur Brittanje geannekseer en by die Natalkolonie gevoeg. Die gebied is ryk aan steenkool. In April 1901 het die Glencoe-Dundeetaklyn die Buffelsrivier bereik – die voormalige grens van die Nieuwe Republiek. Tussen 1901 en 1909 is hierdie taklyn met 98 km deur Vryheid tot by Hlobane verleng. Terselfdertyd is Utrecht met die hooflyn verbind deur 'n 42 km taklyn.

Gedurende die negentiende eeu is 'n aantal smalspoorlyne in bergagtige gebiede gebou. Soos in Indië (en anders) is hierdie spoorweë finansieel lewensvatbaar in heuwelagtige landskap. Hierdie spoorweë sluit, onder meer, die 2 vt/600 mm "Ffestiniog Railway" in Wallis en die "Darjeeling Himalayan Railway" in Indië in.

In 1899 kry "Hullett & Co." verlof van die Natalse regering om 'n privaat 13 km smalspoorlyn tussen Stanger en die teeplantasie en teefabriek in Kearsney te bou. Hierdie spoorlyn is op 13 Maart 1901 geopen vir beide vrag en passasiersvervoer.

In 1904 is daar besluit om ook smalspoorweë op die Natalse platteland te bou. Smalspoorstelsels is goedkoper as Kaapspoorstelsels (1067 mm spoorbreedte) en kan ook skerper draaie hanteer. Die grootse nadeel is dat lokomotiewe nie so vinning kan loop as op Kaapspoorstelsels nie, en hul het ook minder trekkrag. Die eerste smalspoorstelsel in Natal, die 46 km Estcourt-Weenen spoorlyn is in April 1907 geopen. Die volgende jaar is die 151 km Stuartstownspoorlyn geopen tussen Donnybrook ('n stasie op die Natal-Kaaplyn) en Umzinto (Esperanza) (die eindpunt van 'n taklyn vanaf die suidkusspoorlyn). Die 44 km spoorlyn tussen Umlaasweg en Mid-Illovo en die 39 km spoorlyn tussen Port Shepstone en Paddock is in 1911 geopen.

Die NGR-spoorlyne wat in gebruik was toe die Suid-Afrikaanse Spoorweë gestig is (1 Januarie 1912):

In 1875, toe die NGR gestig is, is twee houtbrandende tenklokomotiewe (spoorbreedte 1067 mm) van die Britse firma Dübs and Company bestel en die lokomotiewe van die NRC (spoorbreedte 1435 mm) is uit diens geneem. Hierdie lokomotiewe kry die name "Durban" en "Pietermaritzburg" en is uitendelik aan Nederlandsch-Zuid-Afrikaansche Spoorwegmaatschappij (NZASM) verkoop. In 1877 is nog sewe 2-6-0T lokomotiewe van dieselfde ontwerp van die firma Beyer, Peacock and Company bestel. Die eerste vyf lokomotiewe gebruik hout as brandstof maar die laaste twee gebruik steenkool – die verskil tussen die twee lê in hul tregters. Met die opening van die Durban-Pietermaritzburg spoor en die beslissing om die spoor tot Ladysmith te verleng is 37 4-6-0T tenklokomotiewe van die firma Kitson bestel. Hierdie lokomotiewe het 40% meer trekkrag as die vroeëre 0-6-4T lokomotiewe. In 1979 ('n eeu later) is een van hierdie "Kitson" lokomotiewe (NGR Nr 13) by die Rosherville kragstasie nog steeds in diens.
Die jaar 1886 is 'n wisselvallige jaar vir die NGR. Die spoorlyn tussen Durban en Ladysmith is geopen en dieselfde jaar is goud op die Witwatersrand ontdek. Met die opening van die Ladysmith spoorlyn word die NGR 'n winsgewende maatskappy. Om die nuwe spoorlyn te bedien moes nuwe lokomotiewe bestel word. 'n Enkele 2-8-2 tenk-en-tenderlokomotief, wat in 1888 in diens gestel is, is deur die NGR in Durban gebou. Hierdie lokomotief is die eerste stoomlokomotief wat in Suid-Afrika gebou is.
Terselfdertyd is 100 4-8-2T tenklokomotiewe van die firma Dübs and Company bestel. Hierdie lokomotiewe is tussen 1888 en 1899 in diens gestel. Gedurende die laaste dekade van die negentiende eeu is hierdie lokomotiewe die NGR se werkesels.
In die laaste jare van die negentiende eeu styg die vervoer op die NGR en dit word nodig om meer kragtig lokomotiewe te bestel. Die tenklokomotief is deur G.W. Reid, Locomotive Intendant van die NGR, ontwerp om hierdie funksie te vervul. Om die skerp draaie van die NGR se spoornetwerk te bemeester, het die voorste en agterste rywiele van die lokomotief geen flense nie. 'n Tenklokomotief is swaarder as 'n tenderlokomotief, dus het hy 'n groter trekkrag. Ter ere van G.W. Reid, kry die lokomotief die bynaam "Reid lokomotief". Tussen 1899 en 1903 is 101 van hierdie lokomotiewe bestel. Daar was ontsporingsprobleeme met die Reid ""ten-wheelers"" wat uiteindelik opgelos is deur die agterste dryfwiele van die lokomotief af te haal. Dus word die Reid ";"ten-wheeler"" 'n 4-8-0T lokomotief.
Met die begin van die twintigste eeu geëksperimenteer die NGR met tender lokomotiewe. Hulle was veral nuttig op die vlakte van Noord-Natal, die Noord en Suidkus, die Oranjerivierkolonie tussen Harrismith en Kroonstad en ook in die Transvaalkolonie tussen Volksrust en die Witwatersrand. In 1904 is 50 4-8-0 "Hendrie B" lokomotiewe van die "North British Locomotive Company" gekoop en in 1909 is 30 4-8-2 "Henrie D" lokomotiewe van dieselfde fabrikant gekoop. (D.A. Hendrie was die hoof lokomotief engineur van die NGR). In 1909 eksperimenteer die NGR verder met lokomotiewe van die "American Locomotive Company" en ses Mallet-tipe lokomotiewe is gekoop. Die Mallet-lokomotief is 'n geartikuleerde lokomotief wat ontwerp is om die skerp draaie van die Natalse Middelande en die Drakensberg kan hanteer. Na 1912 het die SAS meer Mallet-tipe lokomotiewe gekoop maar vanaf 1920 is hulle deur Garrat-stoomlokomotiewe of elektriese lokomotieve vervang.

Tussen 1907 en 1911 is 287 km smalspoorlyn geopen – 151 km tussen Donnybrook en Kelso end drie kleiner spoorweë. Al vier spoorweë het 4-6-2T tenklokomotiewe gebruik.

In 1905 klassifiseer die NGR sy lokomotiewe as klasse "A" tot "I", "K" en "N". Klas "K" is gereserveer vir diverse lokomotiewe wat nie in andere klasse pas nie en "N" is gebruik vir alle smalspoor (610 mm) lokomotiewe. Die volgende jaar is die letter "L" aan die lokomotiewe wat van die Sentraal-Suid-Afrikaanse Spoorweë gekoop is gegee. Die klasse is in die tabel hieronder getoon.

Die NGR het beide passasiersdienste en vragdienste aangebied en het ook briewe en pakkies namens die poskantoor vervoer. Gedurende die vroeë jare het bedrywighede van die NGR teen 'n verlies geloop, maar na die Tweede Vryheidsoorlog verdien die NGR ongeveer die helfte van die Natalse regeringsinkomste.

Die NGR was een van die Natalse Regering se grootste beleggings – ongeveer 30% van die Kolonie se skuld was vir lenings om die spoorlyn te bou, maar tussen 1880 en 1910 het die inkomste uit die spoorweë van 40% tot 50% van die koloniale inkomste gestyg. Die grootste drywer van hierdie groei was die verlenging van die spoorlyn na Johannesburg, nadat goud daar ontdek is.

Die passasiersdienste van die NRC is in 1877 deur die NGR oorgeneem. Vanaf 1 Desember 1880 het die NGR een diens per dag tussen Durban en Pietermaritzburg aangebied. Die rit van Durban na Pietermaritzburg het 6:14 uur geduur teen 'n gemiddelde spoed van 18,1 km/h. Die terugrit het 5:45 uur geduur teen 'n gemiddelde spoed van 19,6 km/h. 'n Eersteklasretoerkaartjie het 29/9 gekos en 'n tweedeklaskaartjie 17/6. In 1903 was die koste amper dieselfde – 26/8 vir 'n eersteklasretoerkaartjie en 17/9 vir 'n tweedeklasretoerkaartjie. 'n Eersteklasretoerkaartjie na Johannesburg het £9-5-6 (R18,55) gekos en 'n tweeedeklasretoerkaartjie £6-14-0. Volgens die NGR handboek is daar geen amptelike onderskeiding tussen die verskillende rasse nie. Harrison en Ingram, redakteurs van die handboek, het geskryf: ""… caters for the requirements of first, second, and third class travellers, although the latter class is almost entirely monopolised by the coloured community."". Nogtans is Mahatma Gandhi in 1892, toe 'n jong advokaat, uit 'n eersteklaskompartement in Pietermaritzburg gegooi op grond van sy ras. Hierdie voorval was die keerpunt in sy lewe.

Tussen 1881 en 1889 het die NGR 'n gemiddeld van 400 000 passassiers elke jaar vervoer. Met die opening van die spoorlyn die ZAR se grens bereik het, styg hierdie aantal na 600 000 en met die opening van die spoorlyn tussen Durban en die Witwatersrand styg die aantal passassiers nog meer tot 'n gemiddeld van 1.2 miljoen per jaar. Na die Tweede Vryheidsoorlog was die aantal passassiers tussen 2.5 en 3 miljoen per jaar.

Aanvanklik gebruik albei goederetreine en passasierstreine die Natalse spoornetwerk. In die eerste jare van die NGR was suiker en steelkool die belangrikste vrag. Latere jare nadat goud ontdek is, word algemene vrag tussen Durbanhawe en die Witwatersrand een van die belangrikste dienste van die NGR. Terselfdertyd het die vervoer van landbouprodukte, en veral wattelbome na die Witwatersrandse myne, geweldig verhoog. Tussen 1870 en 1909 het die hoeveelheid grond wat bewerk is dramaties toegeneem. In 1870 is 736 km grond bewerk, in 1891 1580 km (343 km besit deur blanke mense) en in 1909 4020 km (2190 km besit deur blanke mense).

Een van die doeleindes van die spoorlyn tussen Durban en "The Point" was om suiker uit te voer. Al is suikerriet ("umoba" in "isiZulu") aan die "amaZulu" bekend, het hulle dit nie gekweek nie. In 1847 is 40 000 suikerrietsaaijies vanuit Mauritius en Réunion ingevoer. Die setlaars het met verskillende variëteite eksperiementeer. Kommersiële verbouing van suikerriet begin in 1850 toe 20 ha onder suikerriet lê. In 1859 lê 1664 ha onder suikerriet.

In 1840 het die lede van die Beeskommando onder die bevel van Andries Pretorius plaaslike steenkool vir hul kampvure gebruik. In 1860 is die "Talana Colliery" op die plaas "Coalfields" vlakby die huidige stad van Dundee geopen. Thomas Paterson Smith het hierdie steenkool gebruik om sy eie baksteene te vervaardig. Voordat die spoorlyn gebou was, was dit baaie duur om hierdie steenkool na Durban te vervoer – die koste om dit 70 km per ossewa te vervoer is tweemal die koste om steenkool 10 000 km vanuit Suid-Wallis per skip in te voer.

In 1889 is spoorlyn tussen Ladysmith en Newcastle voltooi en 'n private takspoor is tussen Glencoe en Dundee gebou. Ook in 1889 is die "Dundee Coal Company" gestig met die NGR as sy grootste klant. Ter selfde tyd is nog 'n myn vlakby die spoorweg te Elandslaagte (25 km noord van Ladysmith) gestig. In 1898 is die eerste steenkool in Vryheid gemyn maar die stad moet tot 1906 vir 'n spoorverbinding 1906 wag. In 1908 het die spoorlyn Hlobane bereik en sy myn is die volgende jaar geopen.

Met die aankoms van die spoorlyn, styg die produksie van steenkool in Natal. In daardie jaar is die produksie 25 609 ton, maar in 1909 het dit tot gestyg. In 1908 is die grootste gebruikers van steenkool die skepe wat steenkool in Durban as brandstof aangelaai het. Die spoorweë het selfs gebruik en andere plaslike gebruikers het steenkool gebruik. Teen hierdie tyd is die uitvoerhandel van steenkool ontwikkel – in 1908 is steenkool is oorseë en na Natal se buurstate uitgevoer.

Wattelbome ("Acacia mollissima") is een van die vernaamste landbouprodukte van die sogenaamde "misgordel" van Natal, 'n streek wat tussen 1000 m en 1500 m bo seevlak lê. Die bas van die wattel word gebruik om tannien vir die leer looiery bedryf te vervaardig. Die wattelhout word gebruik word vir myne stutte in die Witwatersrand. Die eerste wattel sade is uit Australië in die 1860's ingevoer.
Aanvanklik is wattelbome geplant om skaduwee en skuiling aan die plase te gee, maar die kommersiële moontlikhede van wattelkweekery is eers deur George Sutton in 1876 erken. Wattelbas is vir die eerste uitgevoer na Engeland in 1886 en die volgende jaar 10 ton uitgevoer is en vergesog goeie pryse. Teen 1910 is 60 000 ha met wattelbome geplant en in 1910 is 24 000 ton wattelbas geoes.

Hierdie groei is moontlik gemaak deur die bou van spoorlyne in die plantasie gebiede, veral die 104 km Greytownlyn (gebou 1899–1900) en die 172 km lyn Natal-Kaaplyn (gebou 1904–1909). Hierdie spoorweë het die meerderheid van the wattelprodukte vanaf die plantasies na die Natalse hooflyn vervoer.

Die Natalse ""Agricultural Development Bill"" van 1904 het voorsiening gemaak om kroongrond ("Crown lands") aan boere teen gunstige terme te verkoop. Die doel van hierdie inisiatief was om landbou te bevorder, om te verseker dat die kolonie in voedsel selfonderhoudend was en ook om voedsel vir uitvoer doeleinde, veral na die Witwatersrand, te kweek. Onder andere is nedersettings in die Weenen, Winterton en Illovo gebiede gevestig. Besproeiingskemas is by Winterton en Weenen gestig. Terselfdetyd is nuwe spoorweë deur die Natalse Regering gemagtig. Hierdie spoorweë sluit in die Bo-Tugelalyn om Winterton met die hooflyn te verbind en die smalspoor Weenenlyn en Mid-Illovolyn om Weenen en Mid-Illovo aan die hooflyn te verbind. Nog 'n smalspoor, die 122,2 km AlfredCountylyn is ook gemagtig om Harding met die Suidkuslyn te verbind. Hierdie spoorlyn is in twee afdelings gemagtig, die eerste 39,2 km vanaf Port Shepstone tot Paddock deur die Natalse Regering in 1909 (voltooi 1911) en die laaste 83,0 km deur die regering van die Unie van Suid-Afrika in 1913 (voltooi 1915)..

Gedurende die Anglo-Zoeloe-oorlog (1879) is die NGR gebruik om Britse soldate vanaf Durban na Camperdown te vervoer en gedurende die Eerste Vryheidsoorlog (1881) om die soldate na Pietermartizburg te vervoer. In beide gevalle het hulle hul reis na die slagveld óf te perd óf per wa onderneem. In die geval van die Tweede Vryheidsoorlog (1899–1902) was dit anders – beheer oor die spoorlyn tussen Durban en die Zuid-Afrikaansche Republiek (ZAR) en die Oranje-Vrystaat was een van die doelstellings van die Natalse veldtog tydens die oorlog.

Voor 1899 het die Britte geen ondervinding van spoorgebruik in 'n oorlogsgebied gehad nie, veral nie oor die verhouding tussen die militêre beplanners en die burgerlike spoorwegpersoneel nie. Indien die Britse magte in Oktober 1899 die Laingsnektonnel vernietig het, sou die verloop van die Natalse veldtog waarskynlik baie anders gewees het.
In die maand voor die Tweede Vryheidsoorlog uitgebreek het, het 10 000 Britse soldate in Durban aangekom om by die 2 000 wat reeds daar was aan te sluit. Hulle het per trein na Ladysmith en Dundee gereis. Die oorlog het op 12 Oktober 1899 uitgebreek en op 30 Oktober (na die Slag van Nicholsonsnek) het die helfte van die Britse magte suid oor die Tugela teruggeval en die ander helfte is in Ladysmith beleër. Gedurende Oktober, November en Desember 1899 het die NGR soldate, diere, 96 kanonne, 377 voertuie en se voorraad vanaf die kus na die oorlogsgebied vervoer.
Die Boeremagte, met die hulp van NZASM werknemers het beheer geneem van die NGR-spoor noord van Ladysmith met 'n "de facto" eindpunt by Modderfontein (10 km noord van Ladysmith) terwyl Estcourt die "de facto" eindpunt van die Britse gedeelte van die spoor geword het. Die Britte het gepantserde treintogte in die rigting van die Tugelarivier onderneem om ondersteuning te bied aan ruiters wat op verkenning was. Een van dié treine is naby Chievely deur 'n Boerekommando aangeval en die joernalis Winston Churchill is as krygsgevange geneem.

Nadat Ladysmith ontset is, het die Boeremagte oor die Biggarsberg teruggeval en vir twee maande beheer oor die noordelike gedeelte van die spoorlyn behou. In dié tyd het Paul Kruger 'n rit per trein onderneem om die Boeremagte by Glencoe te gaan bemoedig. Toe die Boere teruggeval het, het hulle heelwat bruê en duikers vernietig of beskadig, veral die brug oor die Tugelarivier en die tonnel by Laingsnek.

Die kenmerk van die laaste fase van die oorlog was die Boere-magte se guerillategniek en die bou van blokhuise deur die Britse-magte om hierdie tegniek te verhinder. Blokhuise is langs drie NGR spoorlyne gebou – die spoorlyn tussen Van Reenen en Harrismith (op die Vrystaatse gebied), die spoorlyn tussen Glencoe en Utrecht en die spoorlyn vanaf Newcastle tot die grens van die ZAR.

Ten spyte van die oorlog, het die NGR se uitbreidingsprogram gedurende die oorlog voortgegaan, veral op die Suidkus.

Op 31 Mei 1910 is die Unie van Suid-Afrika gestig. Een van die haakplekke tydens in die aanloop tot die Unie was die eienaarskap en werking van die spoorweë. Die kiesers van Natal het gevrees dat indien Natal nie 'n deel van die Unie word nie, 'n aansienlike gedeelte van Durban se handel na Delagoabaai herlei sou word. Natal het dus Uniewording gesteun. Op 1 Januarie 1912 is die Suid-Afrikaanse Spoorweë en Hawens vanuit die Natalse Regeringspoorweë met die Kaapse Regeringspoorweë, die Sentraal-Suid-Afrikaanse Spoorweë en die hawes van verskillende stede gestig.

Tussen 31 Mei 1910 en 31 Desember 1911 is 87,3 km spoorlyn (83,4 km smalspoor) deur die NGR geopen. Die bou van hierdie spoorweë is deur die Natalse regering in 1906 voltooi. In 1912 word D.A. Hendrie, hoofingenieur van die NGR, hoofingenieur van SAS. Hy het voortgegaan om met Mallet-lokomotiewe te eksperimenteer. In 1919 is die eerste Garratt-stoomlokomotief vir gebruik op die voormalige NGR spoorweë gekoop en in 1923 is begin met die elektrifisering van die Natalse hooflyn.


</doc>
<doc id="93938" url="https://af.wikipedia.org/wiki?curid=93938" title="Sentraal-Suid-Afrikaanse Spoorweë">
Sentraal-Suid-Afrikaanse Spoorweë

Die Sentraal-Suid-Afrikaanse Spoorweë (CSAR) was van 1902–1910 die operateur van openbare spoorweë in die Transvaalkolonie en Oranjerivierkolonie in wat nou Suid-Afrika is.

Tydens die Tweede Vryheidsoorlog, soos die Britse magte inbeweeg het in die gebied van die Oranje-Vrystaat en die Zuid-Afrikaansche Republiek, is die Oranje-Vrystaat Regeringspoorweë, die Nederlands-Zuid-Afrikaanse Spoorweë Maatskappy en die Pretoria-Pietersburg Spoorweg oorgeneem deur die Imperiale Militêre Spoorweë onder luitenant-kolonel sir Percy Girouard. Aan die einde van die oorlog het die Imperiale Militêre Spoorweë die Sentraal-Suid-Afrikaanse Spoorweë geword.

Met die totstandkoming van die Unie van Suid-Afrika in 1910, het die CSAR saamgesmelt met die Kaapse Regeringspoorweë en die Natalse Regeringspoorweë om die Suid-Afrikaanse Spoorweë te vorm.


</doc>
<doc id="93939" url="https://af.wikipedia.org/wiki?curid=93939" title="NG gemeente Gochas">
NG gemeente Gochas

Die NG gemeente Gochas is 'n gemeente van die Nederduitse Gereformeerde Kerk in Namibië met as middelpunt die dorpie Gochas aan die Auobrivier in die Kalahari.

Vroeër was die Auob en die Kalahari y1 bewoon, maar selfs malaria kon nie die mense afskrik nie. Selfs reeds teen die vyftigerjare was dit 'n goed bewoonde omgewing. Gedurende die Duitse bewind was Gochas 'n militêre stasie. Selfs daara is dit die sentrale byeenkomsplek van die Kalahari. Dit was tot voor afstigting 'n buitewyk van Gibeon-gemeente, die moedergemeente in Namibië wat later bekend sou staan as Mariental.

Eerw. Leonard (later ds.) het die veeleisende werk gehad om die hele Suidwes vanaf Grootfontein tot Warmbad te bearbei. Later het genoemde leraar die predikant van Gibeon-gemeente geword en dus ook gereeld die Gochas-wyk bearbei. Toestande was primitief en kerkdienste is dikwels in die buitelug gehou. Vanaf 1932 is die ou kameelstal op Gochas, wat ook as regeringskool gedien het, vir kerkdienste gebruik.

Die kerkdienste in hierdie wyk is ernstig gestrem deur die gebrek aan 'n kerksaal. Later is die ou koshuis se eetsaal vir kerkdienste beskikbaar gestel. Die toestand is hierdeur verbeter, maar 'n kerksaal het 'n dringende behoefte gebly. Verskeie afvaardigings wat probeer het om 'n bouperseel vir die kerksaal te kry, moes teleurgestel terugkeer.

Eindelik, in 1937, het die destydse administrateur van Suidwes 'n simpatieke oor verleen en een hektaar grond op Gochas toegestaan. Die kerksaal sou verrys op die plek wat ds. Leonard verkies het. Ná die afsterwe van ds. Leonard het ds. T. Potgieter leraar van Gibeon geword. Hy het die Gochas-wyk geesdriftig bearbei. Die ywer en deursettingsvermoë van hierdie leraar, met die hulp van die boukommissie, het die bou van die kerksaal bespoedig. Die hoeksteen is deur die plaaslike Sondagskoolkinders geskenk en is op 20 Oktober 1946 deur ds. Potgieter gelê. Dit was die eerste mylpaal op die groei en ontwikkeling van die wyk.

Intussen is geesdriftig georganiseer en fondse is versterk. Die kerksaal is op 23 Oktober 1948 ingewy. Dit was 'n grootse gebeurtenis. Die kerksaal was stampvol en die verrigtinge geseënd. Onder die lidmate was alreeds fluisterstemme van afstigting. Hierdie idee het spoedig posgevat. Op 'n gekombineerde kerkraadsvergadering het Gibeon-gemeente aan Gochas verlof toegestaan om af te stig. Die bruidskat het die skuld op die kerksaal uitgewis.

Op 25 November 1950 is die gemeente Gochas gestig. Die lidmaattal was destyds 320. Die kerkraat is uitgebrei tot twaalf lede. Alle lidmate was geesdriftig en die boufonds vir die pastorie het destyds mooi aangegroei.



</doc>
<doc id="93940" url="https://af.wikipedia.org/wiki?curid=93940" title="Gochas">
Gochas

Gochas is ’n klein dorpie in die Hardapstreek van Namibië sowat 64 km suidwes van Stampriet aan die oewers van die Auobrivier op ’n hoogte van 1 150 m bo seespieël.

Die jaarlikse reënval is sowat 193 mm. In 1960 het die bevolking bestaan uit 205 wit mense, 108 bruin mense en 224 swart mense. Gochas is die middelpunt van ’n landbougebied bestaande uit Kalahari-duineplase waarop met beeste en skape geboer word.

Die plek word met oorloë en opstande vereenselwig en was ’n militêre pos en kameelstasie tydens die Duitse bewind. Hier het die Duitsers in Januarie 1905 ’n oorwinning behaal oor die Nama-hoofman Simon Koper. ’n Gedenkteken is opgerig ter nagedagtenis aan kapt. Friedrich von Erckert, wat gesneuwel het in die Slag van Searsub in Maart 1908. Gochas se dorpsraad is in 1958 ingestel.

Jare lank moes inwoners self reëlings vir krag en water tref.




</doc>
<doc id="93941" url="https://af.wikipedia.org/wiki?curid=93941" title="Evangelies-Lutherse Kerk in Namibië (DELK)">
Evangelies-Lutherse Kerk in Namibië (DELK)

Die Evangelies-Lutherse Kerk in Namibië (DELK) is die kerkverband in Namibië waartoe die meeste Duitssprekende inwoners behoort. Dit het sowat 5 200 lidmate (uit 'n geskatte Duitse bevolking van 24 000) in 14 gemeentes, wat deur nagenoeg sewe predikante bedien word. Die kerk bedryf drie ouetehuise en twee preprimêre skole. (DELK staan vir Duitse Evangelies-Lutherse Kerk).

Die geskiedenis van die ELKIN (DELK) hou nou verband met die werk van die Rynse Sendinggenootskap. In 1842 het die eerste Rynse sendelinge uit Suid-Afrika aangekom in ’n land waarvan toe nog bitter min bekend was. Hulle het dit as hul roeping beskou om die evangelie aan die inheemse bevolking te verkondig, hulle op te voed en tot bekering te bring. 

Begin 1896 is die eerste Duitse Evangeliese gemeente in Windhoek gestig en om praktiese redes sluit dié gemeente aan by die Evangeliese Kerk van Pruise.

Die uitbraak van die Herereo- en Namaoorlog van 1904/’05 teen die Duitse koloniale bewind het die stigting van nog gemeentes verhinder tot amper aan die einde van die gewapende stryd toe die nedersetters en soldate kon terugkeer na hul woonplekke. ’n Uitsondering was Swakopmund omdat die kus die oorlog vrygespring het. Onder die leiding van dr. Heinrich Vedder, welbekende in die geskiedenis van die sending en kerk in Suidwes-Afrika/Namibië, is die gemeente op Swakopmund in 1905 gestig. Ná die einde van die oorlog ontstaan ook gemeentes op Karibib, Lüderitz, Omaruru en Otjiwarongo. Die jongste gemeente van die latere DELK is in 1934 op Outjo gestig.

Tot in die middel van die sestigerjare is die meeste Duitssprekende gemeentes deur sendelinge van die Rynse Sendinggenootskap bedien. Hulle het ’n sogenaamde dubbele amp beklee omdat hulle verantwoordelik was vir sowel die sending- as die moedergemeente. Net op groot plekke, soos Windhoek, Swakopmund en Tsumeb, was daar permanente predikante uitsluitlik vir die Duitstalige gemeente. Nog altyd was die geestelike versorging van mense op plase ook die leraar se verantwoordelikheid.

Aan die einde van die Tweede Wêreldoorlog breek ’n onsekere tyd vir die Duitse gemeentes aan. Vele lidmate is op bevel van die Suid-Afrikaanse owerheid gedeporteer. Die voortbestaan van die gemeentes het in gedrang gekom. Daarom vind die eerste sinode, belê deur ds. Ebers in die Christuskerk, Windhoek, groot aanklank. Nie net het wyd verstrooide predikante die eerste keer byeengekom nie; die gemeentes het nou ook die moontlikheid ingesien om saam te span as die Duitse Evangeliese Sinode van Suidwes-Afrika. Op hierdie sinode is ds. Ebers verkies as eerste Landespropst (provost van die land) van die Duitssprekende gemeentes.

Nog twee maal is belangrike vergaderings van die Duitse gemeentes in die Christuskerk, Windhoek, gehou. 

In Julie 1958 besluit die sinode om ’n grondwet vir die kerke op te stel wat op alle gemeentes van toepassing sou wees en wat sou lei tot die stigting van ’n onafhanklike Duitse Evangelies-Lutherse Kerk in Suidwes-Afrika (DELK). Op 30 Mei 1960 kom die gemeentes vir die eerste sinode van die DELK byeen. Oorspronklik het die gemeentes in verband gestaan met die Pruisiese Kerk en later die Oberkirchenrat van Charlotte, Berlyn. Sedert 1961 staan die onafhanklike DELK in vennootskap met die Evangeliese Kerk in Duitsland (EKD). Dit help die DELK met die plasing van geestelikes uit Duitsland omdat daar in Namibië ’n tekort is aan predikante. 

In 1992, twee jaar ná Namibië se onafhanklikheid, het die kerk besluit om sy naam te verander na Evangeliese Lutherse Kerk in Namibië (DELK). Die volle naam getuig van die gemeenskaplike grond met die ander Lutherse kerke in Namibië, terwyl DELK verwys na die oorsprong van die Kerk. ELKIN (DELK) is nie ’n uitheemse Duitse kerk nie, maar ’n inheemse kerk in Namibië met ’n oorwegend Duitse karakter.





</doc>
<doc id="93943" url="https://af.wikipedia.org/wiki?curid=93943" title="Klas 31-diesellokomotief">
Klas 31-diesellokomotief

Klas 31 is 'n tipe diesellokomotief - tegnies 'n diesel-elektriese lokomotief - wat deur die Suid-Afrikaanse Spoorweë gebruik is. In Junie en Julie 1958 is vyf-en-veertig Klas 1-DE General Electric tipe U12B diesel-elektriese lokomotiewe in diens geplaas. Hulle is later geherklassifiseer as Klas 31-000 en gehernommer.



</doc>
<doc id="93944" url="https://af.wikipedia.org/wiki?curid=93944" title="Łobez">
Łobez

Łobez (, , Duits: "Labes") is 'n Poolse stad in Gmina Łobez, binne die distrik van Łobez, in die woiwodskap van Wes-Pommere. Die stad is aan die Regarivier geleë en het 'n bevolking van 10 409 op 1 Januarie 2015 gehad.

Die volle plan van die stad.

Łobez is die eerste keer genoem in 'n dokument van 1271, waarvolgens 'n ridder met die naam Borko die eienaar van die stad was. In 1295 ontvang Łobez stadsregte. Die stad dra sedert 1946 amptelik die naam Łobez.
Kalender:




Media vir 1945:



</doc>
<doc id="93945" url="https://af.wikipedia.org/wiki?curid=93945" title="Beitbrug-Bulawayo Spoorweg">
Beitbrug-Bulawayo Spoorweg

Die Beitbrug-Bulawayo Spoorweg is 'n privaat spoorlynmaatskappy wat 'n spoorlyn in Zimbabwe tussen Beitbrug aan die Suid-Afrikaanse grens en Zimbabwe se tweede grootste stad Bulawayo bedryf.

Die 3 voet 6 duim (1067 mm) Kaapspoor is 'n bou-bedryf-oordrag projek wat die afstand tussen Bulawayo in Zimbabwe en Suid-Afrika tot 317 kilometer (197 myl) verkort het. Voor sy inhuldiging, het die spoordiens tussen Suid-Afrika en Bulawayo 'n roete deur Botswana gebruik wat ongeveer 200 kilometer (120 myl) langer is. Die korter lyn word hoofsaaklik vir goederevervoer gebruik.

"New Limpopo Projects Investments Limited" (NLPI), 'n Mauritius geregistreerde maatskappy, spesialiseer in privaatsektorbeleggings met behulp van die bou-bedryf-oordrag (BBO) konsep. Die Beitbrug-Bulawayo Spoorweg is een van drie spoorwegbedrywighede in Zimbabwe en Zambië wat 'n spoorroete tussen Suid-Afrika en die Demokratiese Republiek van die Kongo vorm.

Die Beitbrug-Bulawayo Spoorweg is op 15 Julie 1999 ingewy. Na 30 jaar van diens sal die projek aan die Nasionale Spoorweë van Zimbabwe oorhandig word teen geen koste. Dit het 'n groot negatiewe impak op die winsgewendheid van Botswana Spoorweë wie se Zimbabwe-verwante vragvolume met 90 000 ton afgeneem het tot 10 000 ton.


</doc>
<doc id="93946" url="https://af.wikipedia.org/wiki?curid=93946" title="George Werner Albu">
George Werner Albu

Sir George Werner Albu (1905 - 1963) was 'n goudnyweraar en die seun van sir George Albu. Hy is in Johannesburg gebore. Hy studeer in Johannesburg en Engeland. Hy word die bestuurder die "General Mining and Finance Corporation" en volg sy vader op as voorsitter. Tydens die Tweede Wêreldoorlog veg hy in die Midde Ooste. Hy pleeg in 1963 selfmoord as gevolg van swak gesondhied.



</doc>
<doc id="93947" url="https://af.wikipedia.org/wiki?curid=93947" title="Leopold Albu">
Leopold Albu

Leopold Albu (1860 - 1937) was 'n goudmagnaat. Hy is in Berlyn, Duitsland gebore. Hy arriveer in 1875 in Suid-Afrika en sluit hom in Kimberley aan by sy broer George. In 1891 verhuis hy na Johannesburg. Later word hy 'n resident-vennoot in Londen met die stigting van die "General Mining and Finance Corporation".



</doc>
<doc id="93948" url="https://af.wikipedia.org/wiki?curid=93948" title="Kendal-kragstasie">
Kendal-kragstasie

Kendal-kragstasie is 'n steenkool-aangedrewe kragsentrale in Mpumalanga, Suid-Afrika wat deur Eskom bedryf word. Dit is in 'n gebied waar steenkool ontgin word en ontvang onder andere kole vanaf AEMFC se steenkoolmyn by Vlakfontein naby Ogies.

Kendal is tussen 1982 en 1993 gebou. Die eerste eenheid het in 1988 aanlyn gekom. Krag word by hulle ses 686 MW eenhede opgewek, wat 'n totale kapasiteit van 4 116 MW lewer. Die aanleg het 'n turbine "Maksimum Deurlopende Waardering" van 35,30%.

Die Kusile-kragstasie is 15 km suid van Kendal geleë.



</doc>
<doc id="93950" url="https://af.wikipedia.org/wiki?curid=93950" title="Wikimedia ZA">
Wikimedia ZA

Wikimedia ZA is die verteenwoordiger van die Wikimedia-stigting in Suid-Afrika.

Dit is op 26 Maart 2011 amptelik as 'n verteenwoordiger goedgekeur en op 25 Februarie 2012 op die been gebring.

Die doelstelling van Wikimedia ZA is om die gebruik van Wikipedia en alle ander Wiki-projekte in Suid-Afrika te bevorder deur so die skepping en verspreiding van inligting te bewerkstellig, vir almal, te eniger tyd, gratis.

Om met ons in verbinding te tree, stuur 'n e-pos na Die Administrateur of sluit by ons nuusbrief aan.

Om by ons nuusbrief aan te sluit, besoek Wikimedia ZA Nuusbrief


Wikimedia ZA

Wikimedia ZA verwelkom enige persoon wat deel wil wees van die groter Wiki-gemeenskap.

Die jaarlikse ledegeld is R30,00.

Belangstellendes het ook die opsie om lewenslange lidmaatskap te kry teen 'n koste van R300,00.

Indien jy belangstel om lid te word, e-pos Die Administrateur.



</doc>
<doc id="93954" url="https://af.wikipedia.org/wiki?curid=93954" title="Tera">
Tera

Tera, afgekort as T, is 'n SI-voorvoegsel wat gebruik word in die SI-stelsel en verteenwoordig 'n ordegrootte van 10.



</doc>
<doc id="93955" url="https://af.wikipedia.org/wiki?curid=93955" title="Kilo">
Kilo

Kilo, afgekort as "k", is 'n SI-voorvoegsel wat gebruik word in die SI-stelsel en verteenwoordig 'n ordegrootte van 10 of te wel 'n duisend. As voorbeeld: een kilowatt word afgekort tot 1 kW.


</doc>
<doc id="93956" url="https://af.wikipedia.org/wiki?curid=93956" title="Duisend">
Duisend

Duisend is 'n hooftelwoord wat in Afrikaans gebruik word vir 1 000 (10). 'n Duisend rand is byvoorbeeld R 1,000.00. Die natuurlike getal volg op 999 en word deur 1 001 voorafgegaan.

Die getal het die volgende elementêre eienskappe:


</doc>
<doc id="93958" url="https://af.wikipedia.org/wiki?curid=93958" title="Argaïese Griekeland">
Argaïese Griekeland

Die Argaïese tydperk van Griekeland (800 tot 480 v.C.) is ’n tyd in Griekeland se geskiedenis wat gevolg het op die Griekse Donker Eeue. Dié tyd word gekenmerk deur die opkoms van die polis (stadstate), die stigting van kolonies en die anneksasie van die Persiese Ryk – asook die eerste tekens van klassieke filosofie, teater in die vorm van tragedies en geskrewe digkuns. Dié het ontstaan ná die herinstelling van die geskrewe taal, wat in die Donker Eeue verlore gegaan het. Die term "argaïes" dek ook hierdie kulturele aspekte.

Die Argaïese tydperk het geduur van die "strukturele rewolusie" (’n skielike toename in die bevolking en materiële goedere omstreeks 750 v.C.) tot met die "intellektuele rewolusie" van Klassieke Griekeland. Die einde van die tydperk word gewoonlik beskou as Xerxes se inval in Griekeland in 480 v.C.

Die skerp styging in die bevolking aan die begin van die Argaïese tydperk het die stigting van nuwe dorpe en die uitbreiding van ou sentrums tot gevolg gehad. Die Grieke het ook vanaf omstreeks 800 v.C. gebiede al met die Middellandse en Swartsee langs gekoloniseer. Die rede vir dié verskynsel word deur Griekse skrywers beskryf as "stenochoria", of "die gebrek aan land", maar in die praktyk is dit deur ’n verskeidenheid faktore veroorsaak, soos mededinging tussen politieke groepe, ’n lus na avontuur, uitbreiding van grondgebied en die soeke na handelsgeleenthede.

Die Miceense Griekeland van die Bronstydperk was verdeel in koninkryke, met elk ’n gebied en bevolking wat verdeel was in klein dorpe en groot landgoede wat aan die adel behoort het. Elke koninkryk het ’n koning gehad wat hom geroem het op afstamming van ’n heroïese voorouer wat regeer het vanaf ’n paleis wat in ’n vesting of akropolis geleë was. Tydens die Donker Eeue het die paleise, konings en landgoede verdwyn, die bevolking het afgeneem, dorpe is verlaat of het vervalle geraak, en regerings het ontstaan onder minder belangrike amptenare volgens ’n stamstruktuur.

Teen die middel van die 8ste eeu v.C. het die gemeenskapstruktuur van Griekeland onder geweldige druk verkeer, en die polis het gedreig om tot niet te gaan. Elk van die drie vlakke van die gemeenskap – die boere, aristrokrasie en gewone burgers – het ’n ander soort druk ondervind. Dié drie faktore het vererger met die toename in die bevolking en het mekaar aangevuur.

Griekse boere het onder die broodlyn geleef en hul oeste het dikwels misluk. Hesiodus het geskryf oor al die risiko's wat ’n boer in die gesig gestaar het; enige daarvan kon hom daartoe gedryf het om goed van sy bure te leen. As hy dit nie kon terugbetaal nie, kon hy sy plaas verloor of ’n slaaf word. Weens die skerp toename in die bevolking het die bewerkbare grond, wat altyd skaars was, onvoldoende geraak om in die behoeftes van al die Grieke te voorsien. In 750 tot 600 v.C. was daar wydverspreide hongersnood en teen 600 v.C. het feitlik al die boere in Athene hul grond verloor en was hulle slawe op hul plase.

Die "aristoi", of aristokratiese families, het voortdurend met mekaar meegeding om meer grondgebied, geld en status te kry. Die elegante klere, juwele, potte en kunswerke uit die Argaïese tydperk is meestal vir hulle gemaak. Die "aristoi" het in ’n geslote gemeenskap van simposiums, feeste, uitspattige maaltye en sportspele geleef waarvan die boere en ander burgers uitgesluit was. ’n "Aristoi" se status het egter van sy rykdom afgehang – as hy sy geld verloor het, het hy se adellike status verloor. Die ontstaan van seehandelsroetes het die risiko ingehou dat die "aristoi" alles kon verloor weens swak oorsese beleggings.

Die burgers is voortdurend as soldate betrek by die konflik tussen die "aristoi", en met elke nuwe magstryd is hul lewens verder ontwrig. Hulle het die "aristoi" gekritiseer omdat hulle die boere verwaarloos en sulke uitspattige lewens gelei het. Namate oorsese handel in Griekeland toegeneem het, het sommige gewone burgers baie ryk geword en die gesag van die "aristoi" al hoe meer uitgedaag. Dit het ’n politieke bedreiging vir streeksmonargieë ingehou.

Uit reaksie op die oorbevolking, ekonomiese probleme en toenemende politieke spanning tussen 750 en 600 v.C. het baie Grieke die land per boot verlaat en nuwe kolonies buite Griekeland gestig. Sommige het vrywillig gegaan om die spanning te ontsnap, terwyl ander bannelinge was. Elke ekspedisie het uit sowat 100 tot 200 mense bestaan, meestal jong mans, en het onder leiding van ’n adellike gestaan wat sy mag en rykdom wou uitbrei. ’n Burger wat op so ’n ekspedisie gegaan het, het afstand gedoen van sy Griekse burgerskap in ruil vir burgerskap van die nuwe kolonie.

Hierdie kolonies was wydverspreid en sluit in dele van die moderne Suid-Italië, Sisilië, Sardinië, Korsika, die Suid-Franse kus, die Oos-Spaanse kus, die kus van die Swartsee en Ciprus. Die kolonies was nie provinsies van die reeds bestaande stede nie, maar heeltemal onafhanklike stede. Die betrekkinge tussen die Grieke en die inheemse volke wat hulle in die kolonies teengekom het, was gemeng – sommige ontmoetings was vredevol en ander volke is verower en slawe gemaak. ’n Belangrike gevolg van die Griekse kolonisasie was die verspreiding van die Griekse kultuur, godsdiens en ontwerp regdeur die Middellandse See-gebied, insluitende nedersettings wat later in die geskiedenis belangrik geword het.

Die sukses van die kolonisasie het saamgeval met die konsolidasie van polisse in stadstate met sosiale en politieke orde. Dié proses is in die 6de en 7de eeu v.C. dikwels deur aristokrate ontwrig. Hierdie tiranne (’n Griekse woord wat "heerser van die polis" beteken) het dikwels diktators geword, leërs op die been gebring en ander polisse aangeval om hul mag uit te brei. Die toenemende afkeer onder die Grieke van die tiranne het tot gevolg gehad dat ’n alternatiewe manier van selfregering geskep is wat eindelik gelei het tot die Atheense demokrasie.

Die tiranne is nie direk deur demokrasieë opgevolg nie; hul gedrag het egter die behoefte onder Grieke laat ontstaan om ’n doeltreffender en regverdiger regeringstelsel te ontwikkel.

Die tydperk se naam kom van wat in kunsgeskiedenis beskou word as die argaïese of oudmodiese style in beeldhouwerk en ander kunsvorme wat tipies was van dié tyd, in teenstelling met die natuurliker voorkoms van kunswerke uit die Klassieke tydperk.

Beeldhouwerk in kalksteen, marmer, terracotta, brons, hout en skaarser materiale, losstaande en in reliëf, het tempels en monumente versier. Die temas was gewoonlik die mitologie en alledaagse gebeure. Die skepping van lewensgroot beelde het skielik omstreeks 650 v.C. begin. Die volgende drie tydperke word onderskei:

In die Argaïese tydperk het die Oriëntaliserende styl ontwikkel, wat verskil het van die geometriese styl van die vroeëre Donker Eeue. Dié styl is beïnvloed deur kunswerke uit Fenisië en Sirië.

Pottebakkerstyle van die laaste deel van die Argaïese tydperk is swartfiguurpotte wat in die 7de eeu v.C. in Korinthe ontstaan het, en die rooifiguurpotte wat omstreeks 530 v.C. deur die Andokides-skilder ontwikkel is.

Van die eienskappe waaraan kunswerke uit die Argaïese tydperk uitgeken kan word, is die Egipties-agtige "linkervoet vorentoe", die "argaïese glimlag" en die tipiese hare, die "helmhare".

Van die belangrike Grieke uit die Argaïese tydperk sluit in:




</doc>
<doc id="93959" url="https://af.wikipedia.org/wiki?curid=93959" title="Hermann Kallenbach">
Hermann Kallenbach

Hermann Kallenbach (Žemaičių Naumiestis, Russiese Ryk [nou deel van Litaue], 1 Maart 1871 – 22 Maart 1945) was 'n Suid-Afrikaanse argitek en sakeman van Duits-Joodse afkoms wat vir die ontwerp van sommige van die mooiste NG kerke in Suid-Afrika verantwoordelik was. Hy het in vennootskap met A. Reynolds tussen omstreeks 1904 en 1908 NG kerke in die destydse Transvaal, Vrystaat en Kaapland ontwerp, onder meer vir die NG gemeente Jeppestown, wat as een van die aantreklikste kerke van enige genootskap in Johannesburg beskou word, op Laingsburg, Barkly-Oos en Riversdal. Ander geboue wat hy ontwerp het, sluit die Joodse sinagoge in Benoni en Krugersdorp, die Lewis & Marks-gebou (1937) in Johannesburg se middestad en die Langlaagte-weeshuis in.

Kallenbach is Žemaičių Naumiestis, Russiese Ryk (nou Litaue), gebore as die derde oudste van die sewe kinders van die Hebreeuse onderwyser Kalman Leib Kallenbach en sy vrou, Rachel. Hy ontvang sy onderwys aan die Tilsit-kollege in Duitsland van 1882 tot 1890. Hy studeer argitektuur in Strelitz, Stuttgart en München en verrig sy militêre diens met die Koninklike Ingenieurs in München van Oktober 1894 tot Oktober 1985. In 1896 kom hy na Suid-Afrika in vestig hom in Johannesburg. Blykbaar het twee van sy broers hom hierheen vergesel. Kort ná sy aankoms het hy ’n vennootskap gesluit met ene Philips. Die plan vir die Maurice-gebou (1897) is deur die vennote opgestel en onderteken.

Met die uitbreek van die Tweede Vryheidsoorlog verlaat Kallenbach Johannesburg en gaan na Durban, waar hy talle geboue ontwerp het, waarvan die belangrikste die Koenig-gebou (voltooi in 1903) was en later die St. Andrew-gebou genoem is.

Omstreeks 1903 keer Kallenbach terug na die Goudstad, waar hy in vennootskap was met Philips, maar ná 1903 blykbaar met A. Reynolds. Sekere geboue van dié vennootskap dateer van 1903. Hulle het kantore gehad in Durban, Johannesburg en Pretoria. Baie min is vandag nog oor Reynolds bekend. Hy was omstreeks 1899 blykbaar in vennootskap met G.G. Fleming, maar teen 1903 met Kallenbach. Tydens die Tweede vryheidsoorlog het hy die Goudstad verlaat en teen 1903 nog daar gewoon. Terug in Johannesburg het hy in Van Beekstraat in die weste van die middestad (naby die huidige Ellispark-stadion) gaan woon en in vennootskap met Kallenbach gebly tot omstreeks 1907, waarna geen rekords oor hom behoue gebly het nie.

Volgens die "Indian Opinion" van 28 Januarie 1955 het Kallenbach Mohandas Gandhi in 1904 ontmoet (ander bronne vermeld 1906). Gandhi het ’n perseel by Kallenbach in Pretoria gehuur. Hul vriendskap het ’n belangrike deel van Kallenbach se lewe geword en Gandhi se geskrifte bied die enigste karaktersketse van Kallenbach wat tot dusver aan die lig gekom het. Gandhi skryf Kallenbach was baie lief vir weelde en uitspattigheid. Hy het luukseartikels ingevoer en later met grond en dorpsontwikkeling gespekuleer. Dis hoe dit gebeur het dat Kallenbach-rylaan in Linksfield Ridge, Johannesburg, na hom genoem is. Hy het glo ook dié voorstad besit en self daar gewoon. Hy was blykbaar verantwoordelik vir die bou van Munro-rylaan en het Sylviapas met behulp van enige arbeiders gebou. Danksy sy rykdom het Kallenbach die vryheid gehad om aandag aan al sy ander belange te skenk en het hy bedrewe vennote aangestel wat moes omsien na sy argiteksfirma.

Sy vennootskap met A.M. Kennedy het waarskynlik in 1903 begin. Kennedy het Suid-Afrika in 1913 vir Kanada verlaat. Saam het hulle die NG kerke in Jeppestown en op Riversdal, Laingsburg, Barkly-Oos en Thaba Nchu ontwerp. Teen dié tyd was Kallenbach sterk verbind tot die Indiese burgerregtebeweging, wat waarskynlik beteken het Kennedy was hoofsaaklik verantwoordelik daarvoor om die firma te bestuur. Omstreeks 1909 het hy die Phoenix-plaas gekoop en in 1910 grond naby Lawley buite Johannesburg, waarna hy net die plaas aan Satyagraha geskenk het. Kallenbach het dit Tolstoy Farm genoem ter ere van Leo Tolstoi met wie hy gekorrespondeer het en vir wie hy groot agting gehad het. Op die plaas het Kallenbach onderrig aan onder andere Gandhi gegee vervaardiging van sandale, wat hy geleer het by Trappistemonnike wat hy tydens die Driejarige Oorlog ontmoet het by Marianhill in Natal.

Kallenbach het deurgaans die belangrikheid van ’n fikse, gesonde lewe beklemtoon. Hy was ’n vrugte-eter en in ’n sekere stadium van sy lewe het ene Sandor hom leer boks. Nog ontwrigting van sy argiteksfirma was toe hy in November 1913 in hegtenis geneem is op Newcastle vir sy deelname aan ’n protesoptog. Hy is ná etlike weke vrygelaat nadat die koloniale sekretaris in Londen tussenbeide getree het.

Die vennote Kallenbach en Kennedy het ingeskryf vir die wedstryd vir die ontwerp van die nuwe sinagoge in Wolmaransstraat, Johannesburg, omstreeks 1911, maar die wenner was T. Schaerer. Nietemin het Kallenbach die opdrag gekry vir die ontwerp van die Griekse Ortodokse kerk van St. Konstantyn die Grote (1912–1913) in dieselfde straat en het hy waarskynlik dieselfde of soortgelyke ontwerpe vir albei geboue voorgelê, aangesien albei geboue in ’n Bisantynse styl ontwerp is en ’n reuse-koepel het.

Omstreeks 1906 was die plan deur Kallenbach en Reynolds vir die nuwe meisieskoshuis van die Langlaagte-weeshuis reeds geruime tyd gemaak. Die ontwerp was vir 'n gebou wat 150 meisies sou kon huisves. Dit sou 150 voet lank en 75 breed wees, uit twee verdiepings bestaan en £11 000 kos. Ds. Abraham Kriel was nie van plan om meer as £4 500 aan die gebou te bestee nie. Kallenbach het verklaar dat hy daarvoor geen kans sien nie, maar hy was gewillig om sy vergoeding te ontvang volgens die kontant-uitgawe aan die gebou. Die werk is nie aan 'n kontrakteur toevertrou nie, maar werkslui is daarvoor aangestel, onder toesig van J. Overbeek, die weeshuistimmerman. Twee hoekstene vir dié gebou is op 4 September 1907 gelê deur mev. genl. Piet Joubert en ds. H.S. Bosman onderskeidelik. Die naam Talita Kumi is aan die gebou gegee.

By voltooiing het ds. Kriel aan die argitek meegedeel die boukoste was £4 550 13s. 10d. Kallenbach het uitgeroep: "That's a miracle!" Alles is gebou ooreenkomstig die argitek se plan tot in die fynste besonderhede. Op die dag van die gebou se opening was daar 'n groot skare teenwoordig. Kallenbach het die sleutel aan ds. Kriel oorhandig en 'n kort toespraak gelewer. Onder meer hy gesê: "Toe ds. Kriel dit verklaar het dat hy nie wou bou vir die som deur ons genoem nie, en dat hy self die werk in hande sou neem, het ek dit ten sterkste afgekeur, aangesien dit meer werk en verantwoordelikheid op ds. Kriel se skouers en op dié van die argitekte sou werp. Maar ons het hom tog ondersteun omdat ons geweet het wat hy vir die inrigting oor het." (Ds. Kriel en Kallenbach is terloops albei op 1 Maart gebore, onderskeidelik in 1850 en 1871.)

In 1914 verlaat Kallenbach Suid-Afrika saam met Gandhi en sy vrou. Kallenbach wou hulle na Indië vergesel, maar is verhoed deur die Britse owerheid weens sy Duitse herkoms omdat die Eerste Wêreldoorlog toe al aan die gang moes gewees het. Gandhi het hieroor geskryf: “Dit was baie swaar om afskeid van mnr. Kallenbach te neem, maar ek kon sien dat sy pyn groter as myne was. As hy Indië toe kon gekom het, sou hy vandag die eenvoudige lewe van ’n boer of wewer gelei het. Nou is hy in Suid-Afrika waar hy sy ou lewe lei van flinke handel as argitek.”

Kallenbach het etlike jare in Brittanje vertoef, waar hy ’n geesgenoot van Olive Schreiner was. Dit blyk uit ’n uittreksel uit ’n biografie oor haar waarin sy melding maak van “Hermann Kallenbach, ’n Duitse sakeman, het hom gevestig aan die Witwatersrand om 1896. ’n Vennoot van Gandhi wat gekorrespondeer het met Tolstoi en glo aan vegetarianisme.” Hy het Schreiner tydens haar verblyf in Londen gehelp met haar dieet en takies vir haar verrig, veral terwyl sy ongesteld was. Kallenbach is geruime tyd tydens die Oorlog aangehou in die aanhoudingskamp vir vreemdelinge in Douglas op die Eiland Man.

Dis nie seker wanneer hy na Suid-Afrika teruggekeer het nie, maar hy word weer vermeld in die 1921-uitgawe van die United Transvaal Directory, hoewel nie as argitek nie. Al het sy vriendskap met Gandhi voortgeduur, blyk dit dat Kallenbach in Johannesburg teruggekeer het na sy beroepslewe en Sionisme. Die "Rand Daily Mail" skryf op 26 Maart 1945: "Hy was ’n Sionis, maar vir hom was dit nie ’n negatiewe verskynsel nie. Vir hom was die moderne Palestina ’n etiese en maatskaplike proefneming met ’n boodskap vir die Jodedom en die wêreld."

Ná sy terugkeer na Suid-Afrika het Kallenbach A.M. Kennedy oorreed om Kanada te verlaat en die ou vennootskap omstreeks 1921 te hervat. Luidens gerugte was Kallenbach die sakeman in die vennootskap wat die werk ingebring het, gerugsteun deur Kennedy se sterkpunte in die kantoor. Van ongeveer 1923/’24 het die vennote heelwat geboue in Durban, Pretoria en Johannesburg ontwerp. In 1928 het A.S. Furner by die firma aangesluit. Argitektonies gesproke was die firma se rykste jare tussen 1928 en Kallenbach se dood in 1945 omdat Furner ’n begaafde ontwerper was wat bewus was tendense in moderne argitektuur wêreldwyd.

Kallenbach se laaste buitelandse besoek was aan Indië en Gandhi in 1945. Tydens dié besoek het Gandhi Kallenbach probeer oorreed om die Nazi-holocaust te vergewe, maar Kallenbach het gesê hy kon dit nie doen nie. In die 1940’s het hy ’n eenvoudige baksteenhuis vir die Gandhi-familie wat nog in Phoenix gewoon het, ontwerp en is enkele weke later oorlede. Sy biblioteek van sowat 5 000 boeke is in 1955 na die Universiteit van Jerusalem gestuur soos hy in sy testament versoek het en die grootste deel van sy rykdom is tot voordeel van Israel bemaak.

'n Biografie oor Hermann Kallenbach, geskryf deur Isa Sarid, die dogter van sy susterskind Hanna Lazar en Christian Bartolf, skets Kallenbach se persoonlikheid en sy vriendskap met Gandhi breedvoerig. In sy boek, "Great Soul: Mahatma Gandhi and his struggles with India", haal Joseph Lelyveld die kultuurhistorikus Tripid Suhrud aan waar hy beweer: "Hulle as 'n paartjie." Dié stelling het tot omstredenheid aanleiding gegee. Nietemin dui Gandhi se briefwisseling met Kallenbach op die diep wedersydse respek wat die twee vir mekaar gehad het en hoe hulle mekaar se idees beïnvloed het. Lelyveld het later gesê sy bedoeling was nooit om die vriendskap in 'n seksuele lig te beskryf nie. In Julie 2012 het die Indiese regering die Gandhi-Kallenbach-argief vir meer as $1,2 miljoen op 'n veiling deur Sotheby's aangekoop.

In 2012 het die skrywer en fotograaf Shimon Lev in sy boek "Soulmates: The The Story of Mahatma Gandhi and Hermann Kallenbach" die verhouding uitgebeeld tussen die twee idealiste en Gandhi se houding jeens Zionisme.

In die rolprent van 1982 oor Gandhi se lewe deur die regisseur Richard Attenborough en skrywer John Briley het Günther Maria Halmer (as Gunter Maria Halmer) die rol van Kallenbach vertolk. Die hoofrolle is vertolk deur Ben Kingsley, John Gielgud en Candice Bergen.








</doc>
<doc id="93961" url="https://af.wikipedia.org/wiki?curid=93961" title="T-34 Sowjettenk">
T-34 Sowjettenk

Die T-34-tenk is 'n suksesvolle oorlogstenk wat in die Sowjetunie ontwerp en gebou is.

Die T-34 Sowjettenk van die 1940's word beskou as om die beste balans van skietgoed te hê, ('n 76,2 mm kanon), beskerming en mobiliteit vir die koste van 'n tenk van sy tyd in die wêreld. Die tenk se ontwikkeling is nooit tydens die Tweede Wêreldoorlog gestaak nie, en dit het voortgegaan om goed te presteer. Die ontwerpers kon egter nie die nuutste tegnologie of groot ontwikkelings inkorporeer nie, omrede noodsaaklike tenkproduksie nie tydens die oorlog onderbreek kon word nie.



</doc>
<doc id="93964" url="https://af.wikipedia.org/wiki?curid=93964" title="Otto Beit">
Otto Beit

Sir Otto John Beit (1865 – 1930) was 'n goudmagnaat. Hy is in Hamburg, Duitsland, gebore as die jonger broer van Alfred Beit. Hy kom in die Witwatersrand aan in 1890 as lid van die firma "Herman Eckstein & Co". In 1896 keer hy terug na Londen maar behou kontak in die goud- en diamantbedrywe. Hy tree af na die dood van sy broer in 1906 en wy al sy aandag en geld aan die ontwikkeling van die Rhodes-Trust en Beit-Trusts. Hy sterf op 7 Desember 1930.



</doc>
<doc id="93967" url="https://af.wikipedia.org/wiki?curid=93967" title="T-54/55 Sowjettenk">
T-54/55 Sowjettenk

Die T-54 en T-55 tenks is 'n reeks bestaande uit hoofgevegstenks (volgens sommige bronne), hoewel nie deur die Sowjet- en Russiese bronne as 'n MBT erken nie, instede geklassifiseer as mediumtenks (die konsep van "hoofgevegstenks" is slegs van toepassing op tenks wat begin het met T-64A, gewapen met 'n 125 mm-tenkkanon) wat ontwerp en gebou was in die Sowjetunie.

Die eerste T-54 prototipe verskyn in Maart 1945, net toe die Tweede Wêreldoorlog tot 'n einde kom. Die T-54 bereik volle produksie in 1947 en het die hooftenk vir gepantserde eenhede van die Sowjetleër en weermagte van alle Warskouverdragslande geword. T-54s en T-55s was in baie van die wêreld se gewapende konflikte betrokke tydens die laat 20ste en vroeë 21ste eeu.

Die T-54/55-reeks het uiteindelik die mees-vervaardigde tenk in die geskiedenis geword. Geraamde produksiesyfers vir die reeks wissel van 86 000 tot 100 000. Hulle is vervang deur die T-62, T-64, T-72, T-80 en T-90 in die Sowjet- en Russiese Leërs, maar bly in gebruik in tot 50 ander weermagte wêreldwyd. Sommige het later gesofistikeerde opknappings met nuwe toerusting ontvang.

Sowjettenks kon nooit hul NAVO Koue Oorlogsvyande direk konfronteer in Europa nie. Maar die T-54/55 se eerste verskyning in die Weste in 1960 het aanleiding gegee daartoe dat die Verenigde Koninkryk 'n nuwe tenkkanon, die "Royal Ordnance L7", en die Verenigde State van Amerika die "M60 Patton", ontwikkel het.

Die T-34 Sowjettenk van die 1940's word beskou as om die beste balans van skietgoed, ('n 76,2 mm kanon), beskerming en mobiliteit te hê vir die koste van 'n tenk van sy tyd ter wêreld. Die tenk se ontwikkeling is nooit tydens die Tweede Wêreldoorlog gestaak nie, en dit het voortgegaan om goed te presteer. Die ontwerpers kon egter nie die nuutste tegnologie of groot ontwikkelings inkorporeer nie, omrede noodsaaklike tenkproduksie nie tydens die oorlog onderbreek kon word nie.

In 1943 het die Morozov-ontwerpburo die vooroorlogse T-34M projek vir die ontwikkeling van die T-44 Sowjettenk hervat. Danksy 'n ruimte-doeltreffende wringstaafsuspensie, 'n dwarsgemonteerde enjin en die verwydering van die rompmasjienkanonnier se bemanningsposisie, het die T-44 ten minste so goed soos die T-34 presteer, maar met aansienlik beter wapens. Die T-44 se grootste nadeel was die klein toring wat nie kragtiger wapens as sy voorganger se 88 mm-tenkkanon kon huisves nie. 'n Tenk met 'n 100 mm-kanonbevestiging was benodig.




</doc>
<doc id="93970" url="https://af.wikipedia.org/wiki?curid=93970" title="Grondmagte van die Russiese Federasie">
Grondmagte van die Russiese Federasie

Die Grondmagte van die Russiese Federasie (Russies: Сухопутные войска Российской Федерации, "Soegopoetnije vojska Rossijskoj Federatsii) is die landmagte van die Gewapende Magte van die Russiese Federasie, gevorm uit dele van die ineengestorte Sowjetweermag in 1992. 

Die huidige Russiese Leër is in Januarie 1992 gestig en volg die Sowjetleër op, ná die ontbinding van die voormalige Sowjetunie aan die einde van die Koue Oorlog in Desember 1991.

Die vorming van hierdie magte stel ekonomiese uitdagings ná die ineenstorting van die Sowjetunie, en vereis ook hervorming van mag tydens die oorgang na professionalisme.


</doc>
<doc id="93972" url="https://af.wikipedia.org/wiki?curid=93972" title="Andokides-skilder">
Andokides-skilder

Die Andokides-skilder was ’n potskilder in Argaïese Griekeland wat van omstreeks 530-515 v.C. aktief was. Hy het nie sy werke onderteken nie; hy is genoem na Andokides, die pottebakker vir wie hy gewerk het. Hy was waarskynlik die uitvinder van die rooifiguurstyl in potskildering.

Andokides het begin werk in die tyd toe die swartfiguurstyl in potskildering oorheers het. Hy was waarskynlik ’n student van Exekias, ’n meester van die kunsvorm. Die swartfiguurstyl, waarin detail met inkepings geskep is, het omstreeks die laat 6de eeu v.C. sy tegniese perke bereik. Die Andokides-skilder het ná ’n paar toetse met wit verf die proses omgeruil: hy het die agtergrond swart geverf in plaas van die figure. Die figure is in rooi verf aangebring en besonderhede kon dus duideliker daarop aangebring word met ’n fyn kwas en donkerder verf.

Die eerste bewyse van dié nuwe tegniek – wat stelselmatig versprei en die kuns later oorheers het – dateer uit 530 v.C. Tydens ’n oorgangstyd het die Andokides-skilder potte gemaak met die swartfiguurstyl aan die een kant en die rooifiguurstyl aan die ander kant. Dit was vermoedelik toetsstukke waarmee het die nuwe tegniek aan klante gewys het. Daarna het hy net die nuwe tegniek gebruik.

Ook ander kunstenaars het dié styl gevolg, maar die meeste kenners stem saam dat die Andokides-skilder se werke ’n paar jaar ouer is as dié van die ander kunstenaars, wat beteken hy was waarskynlik die uitvinder van die tegniek.

Die Andokides-skilder se gunsteling-onderwerp was mitologiese tonele met gode en helde. Herakles was sy geliefkoosde karakter.




</doc>
<doc id="93973" url="https://af.wikipedia.org/wiki?curid=93973" title="Chirundu">
Chirundu

Chirundu kan verwys na 'n paar plekke:



</doc>
<doc id="93974" url="https://af.wikipedia.org/wiki?curid=93974" title="Polis (stad)">
Polis (stad)

Polis, meervoud poleis (Oudgrieks: πόλις, πόλεις) beteken stad in Grieks. Dit is ook vir ’n sosiaal-politieke of sosiaal-geografiese gegewe gebruik. Die term dui ook dikwels op ’n Griekse stadstaat.

Die Griekse polis het in die Argaïese tydperk ontstaan en het bestaan tot in die Romeinse tyd.


</doc>
<doc id="93977" url="https://af.wikipedia.org/wiki?curid=93977" title="Griekse Donker Eeue">
Griekse Donker Eeue

Die Griekse Donker Eeue of die Geometriese of Homeriese tydperk (omstreeks 1100–800 v.C.) is terme wat gebruik word om te verwys na die tyd in die geskiedenis van Griekeland vanaf die veronderstelde Doriese inval en die einde van die Miceense tydperk omstreeks 1100 v.C., tot met die eerste tekens van die poleis van Argaïese Griekeland in die 9de eeu v.C.

Argeologiese bewyse dui op ’n wydverspreide verval van die Bronstyd-beskawing in die oostelike Middellandse See-gebied aan die begin van dié tydperk, aangesien die groot paleise en stede van die Miceense tyd vernietig of verlaat is. Omstreeks dié tyd het die beskawing van die Hetiete groot ontwrigting ondervind en stede van Troje tot Gasa is verwoes.

Ná die verval was daar minder en kleiner nedersettings, wat dui op hongersnood en ontvolking. In Griekeland het geskrewe Grieks in onbruik geraak. Die versierings van potte ná omstreeks 1100 v.C. ontbreek die figuratiewe ontwerpe van die Miceense tyd en is beperk tot kleiner, algemene geometriese style (1000–700 v.C.). Daar is vroeër geglo alle kontak is in dié tyd verbreek tussen Griekeland en buitelandse magte, hoewel bewyse intussen gevind is dat daar wel kulturele en handelsbande met die ooste was, veral die Levant-kus, en van ’n Griekse teenwoordigheid in Siprus en aan die Siriese kus.

Vanaf omstreeks 1200 v.C. het die paleissentrums en die omliggende nedersettings van die Micene se hoogs georganiseerde kultuur begin verval en teen 1050 v.C. het die herkenbare eienskappe van die Miceense kultuur verdwyn. Die verval in die Miceense en Bronstydperk word dikwels toegeskryf aan ’n klimaats- en omgewingskatastrofe, tesame met ’n inval deur die Doriërs of die Seevolke en die wydverspreide beskikbaarheid van ysterwapens, maar nie een enkele teorie verklaar die argeologiese bewyse nie.

Omstreeks dié tyd het grootskaalse opstande plaasgevind in verskeie dele van die oostelike Middellandse See-gebied. Pogings om bestaande koninkryke omver te werp is ook deur omringende volke aangewend as gevolg van ekonomiese en politieke onstabiliteit. ’n Deel van die Hetitiese koninkryk is ingeval en oorwin deur die sogenaamde Seevolke, wie se oorsprong onduidelik is. Hulle kon van verskillende dele van die Middellandse See-gebied gekom het soos die Swartsee, Egeïese See en Anatolië. Die 13de- en 14de-eeuse inskripsies by Karnak en Luxor is die enigste bronne van die naam "Seevolke", ’n term wat die Antieke Egiptenare geskep het.

Met die verval van die paleissentrums is geen monument-steengeboue meer gebou nie en die praktyk van muurskildering kon gestaak gewees het. Geskrewe Grieks het ook in onbruik geraak, belangrike handelsbande is beëindig en dorpe is verlaat. Die Griekse bevolking het afgeneem en die wêreld van georganiseerde staatsleërs, konings, amptenare en herverspreidingsnetwerke het verdwyn. Die meeste inligting oor dié tydperk kom uit begraafplase en die inhoud van grafte. In watter mate die vroegste Griekse letterkundige bronne, die werk van Homeros en Hesiodos (8ste–7de eeu v.C.), die lewe in die 9de en 8ste eeu v.C. beskryf, is ’n saak waaroor gedebatteer word.

Vanweë die uiteenlopende oorblyfsels wat op verskillende terreine gevind is, kan ’n mens nie regtig in die algemeen praat van ’n Donkereeuse beskawing nie. Tholosgrafte het bestaan in die Thessalië en Kreta van die vroeë Ystertydperk, maar in die algemeen nie elders nie; in Attika is afgestorwenes veras, maar daarnaby in Argolis is hulle begrawe. Sommige dele van Griekeland, soos Attika, Euboea en sentrale deel van Kreta, het ekonomies vinniger herstel as ander streke, maar die lewe van die armste Grieke sou eeue lank min of meer onveranderd gebly het. Landbou, wewery, metaalwerk en pottebakkery is steeds beoefen, hoewel op ’n kleiner skaal en net vir plaaslike gebruik.

Daar was ’n paar tegniese verbeterings tussen omstreeks 1050 en 900 v.C., soos beter pottebakkerstegnologie, wat gelei het tot ’n beter draaiwiel en beter potvorms, en ’n kompas om perfekte sirkels en halfsirkels te trek vir versierings. Beter glasure is geskep omdat die klei teen hoër temperature gebak is. Oor die algemeen was die neiging egter tot eenvoudiger stukke en minder tyd is bestee aan die skepping van mooi kunsartikels.

In dié tyd is ystersmeltery aangeleer uit Siprus en die Levant, en die Grieke het daarop verbeter. Moderner ysterwapens was nou in die bereik van gewone soldate. Vanaf 1050 v.C. het baie klein plaaslike ysterbesighede ontstaan en teen 900 v.C. was feitlik alle wapens wat in grafte gevind is, van yster.

Hoewel bewyse min is, is daar tekens dat Grieke omstreeks 1000 v.C. na dele soos die kus van Anatolië versprei het, en in Siprus is al Griekse keramiekstukke ontdek. ’n Kolonie Grieke het hulle aan die Siriese kus gevestig en daar is tekens in Kreta en aan die kus van Klein-Asië van ’n herlewing in handelsbande met die Grieke.



</doc>
<doc id="93979" url="https://af.wikipedia.org/wiki?curid=93979" title="Miceense Griekeland">
Miceense Griekeland

Miceense of Mukeense Griekeland verwys na die laaste fase van die Bronstydperk in Griekeland (omstreeks 1600–1100 v.C.). Die naam kom van die argeologiese terrein Micene (ook Mukene gespel) op die Peloponnesos-skiereiland in Suid-Griekeland. Ander belangrike terreine sluit in Tiryns in Argolis, Pylos in Messenië, Athene in Attika, Thebe en Orchomenos in Boeotië en Iolkos in Thessalië, terwyl Kreta en die terrein van Knossos ook deel van die Miceense wêreld geword het.

Nedersettings wat deur die Miceense beskawing beïnvloed is, het ook hul verskyning gemaak in Epirus, Masedonië, op eilande in die Egeïese See, aan die kus van Klein-Asië, die Levant, Siprus en Italië.

Die Miceense beskawing het agteruitgegaan met die verval van die Bronstydperk-beskawing in die oostelike Middellandse See-gebied. Dit word toegeskryf aan die veronderstelde Doriese inval, maar ander faktore kon ook ’n rol gespeel het, soos natuurrampe en klimaatsveranderings. Hierdie tydperk is die agtergrond van ’n groot deel van die Antieke Griekse letterkunde en mitologie, onder meer die Trojaanse Epiese Siklus.

Die Miceense beskawing het ontstaan en ontwikkel uit die gemeenskap en kultuur van die Vroeg- en Middel-Helladiese tydperk op die Griekse vasteland. Dit het omstreeks 1600 v.C. ontstaan toe die Helladiese kultuur verander het onder invloed van Minoïese Kreta.

Miceense artefakte is al ontdek ver buite die grense van die Miceense wêreld: Miceense swaarde is bekend tot in Georgië in die Kaukasus, ’n voorwerp van barnsteen met Lineêr B-simbole is in Beiere, Duitsland, ontdek en Miceense bronsbyle en ander voorwerpe uit die 13de eeu v.C. is in Ierland en in Wessex en Cornwall in Engeland gevind.

Anders as die Minoïese beskawing, wat uit handel voordeel getrek het, het die Miceners uigebrei deur middel van verowerings. Die beskawing is oorheers deur ’n vegter-aristokrasie. Omstreeks 1400 v.C. het die Miceners hul beheer uitgebrei tot by Kreta, die middelpunt van die Minoïese beskawing, en hulle het ’n vorm van die Minoïese skrif (wat Lineêr A genoem is) aanvaar om die vroeë vorm van die Griekse alfabet in Lineêr B te skryf.

Die Miceners het nie net die Minoïers verslaan nie, maar volgens latere Hellenistiese legendes ook Troje, ’n stadstaat wat net so sterk soos Micene was. Omdat die enigste getuienis van die oorwinning Homeros se "Ilias" is asook ander tekste wat sterk op mitologie staatmaak, is dit onseker hoe waar die verhaal van Troje en die Trojaanse Oorlog is. In 1876 het die Duitse argeoloog Heinrich Schliemann ruïnes in Klein-Asië (nou in Turkye) ontdek wat beskou word as dié van Troje.

Die Miceners het hul adellikes in groot, ronde byekorfvormige grafte, bekend as "tholoi" (enkelvoud: "tholos"), begrawe, dikwels saam met dolke en ander militêre toerusting. Hulle is dikwels begrawe met goue maskers, tiaras, wapentuig en wapens met juwele versier. Miceners is in ’n sittende posisie begrawe en van die adellikes is gemummifiseer.

Uit ’n chronologiese perspektief is die Laat-Helladiese tydperk (LH, 1550–1060 v.C.) die tyd toe die Miceense Grieke gefloreer het onder nuwe invloede van Minoïese Kreta en die Siklade. LH-pottebakkers het dikwels inskripsies in Lineêr B daarop gemaak. LH word verdeel in I, II en III. Laasgenoemde word verder verdeel in IIIA, IIIB en IIIC.

In Laat-Helladiese potte is gewoonlik goed soos olyfolie en wyn gebêre. LHI-ware het Santorini net voor die Thera-uitbarsting bereik. LHIIB het tydens LMIB begin en is ontdek in Antieke Egipte tydens die bewind van Toetmoses III. LHIIB strek oor die LMIB/LMII-verwoesting op Kreta, wat verbind word met die Griekse oorname van die eiland.

LHIIIA:1 stem ooreen met die bewind van Amenhotep III van Egipte wat onder die opskrif "ti-n3-y" 'Danaans' die oënskynlik gelykwaardige stede "d-y-q-e-i-s" 'Thebe' en "m-w-k-i-n-u" 'Micene' genoem het.

LHIIIB is die tydperk van Lineêr B-skrif in die paleise op die vasteland; voorheen is dit net op Kreta en die Siklade aangetref.

Sedert die ontsyfering van die ietwat jonger Lineêr B-tablette word geglo die mense wat gewoonlik Miceners genoem word, was dalk Achajers of is later deur hulle onderwerp. Geen geskrewe bron is nog op ’n Miceense terrein gevind wat aandui wat die mense hulself genoem het nie. Die verwysings in die "Ilias" na die bewoners van die Peloponnesos en die omringende eilande as Achajers, het die teorie laat ontstaan dat die Miceners wel Achajers kon gewees het.

Weens die gebrek aan direkte bronne is die politieke organisasie van die Miceense wêreld onduidelik. Wat wel bekend is, is dat die Neolitiese landelike dorp (6000 v.C.) die grondslag gevorm het van die Bronstydperk se politieke kultuur in Griekeland. Daar was volgens die "Ilias" van Homeros, wat eeue later geskryf is, verskeie state: Micene, Pylos en Orchomenos, wat in die argeologie bekend is, asook dalk Sparta of Ithaka, hoewel dit onseker is. Net die state Pylos en Knossos word duidelik genoem in die Lineêr B-tekste. Dit is egter onmoontlik om te weet watter politieke sentrum die belangrikste was, indien een wel was. Moontlike kandidate is Micene, Tiryns, Pylos, Thebe en Orchomenos.

Effens meer inligting, hoewel ook onduidelik, kan uit die Lineêr B-tekste afgelei word oor die interne organisasie van die bekendste koninkryke, Pylos en Knossos.

Dit lyk of dié state deur ’n koning, die "wa-na-ka" (ϝάναξ, "wánax"), regeer is wie se rol sonder twyfel godsdienstig was, maar dalk ook militêr en geregtelik. Hy is herkenbaar in die Homeriese woord "anax" (ἄναξ, "goddelike heer", "heerser", "gas"). Nege verskynings van die woord in tekste wat met offerandes te doen het, dui daarop dat die heersers van Pylos en Knossos waarskynlik aanbid is.

Verder was daar landeienaars, leiers en amptenare. Daar was ook ’n groep adellikes wat die koning in oorlog en vrede gevolg het.

Benewens die lede van die hof was daar ander gesaghebbendes in beheer van plaaslike gebiede. Die koninkryk Pylos was in twee provinsies en verder in sestien distrikte verdeel. ’n Goewerneur was aan die hoof van die distrikte. Ander leiers het aan die hoof van kommunes gestaan.

Dit lyk of die Miceense gemeenskap in twee groepe vrye burgers verdeel was: die koning se gevolg, wat administratiewe take in die paleis verrig het, en die mense wat in die kommunes gewoon het. Laasgenoemde was onder beheer van koninklike agente en moes werk vir die paleis doen en belasting betaal.

Onder dié in die paleisopset was hoë amptenare wat moontlik in die groot huise naby die paleis gewoon het, maar ook ander wat deur hul werk aan die paleis verbind was en nie veel beter daaraan toe was as die mense in die kommunes nie: onder andere ambagslui, boere en dalk handelaars. Aan die onderpunt van die sosiale leer was die slawe, wat óf vir die paleis óf vir spesifieke gode gewerk het.

Teen die einde van die Bronstydperk (tot LHIIIC) was kontak tussen die Miceners en hul bure goed gevestig. Hul konneksies het so ver gestrek as Sardinië, Suid-Italië en Sisilië asook Klein-Asië (waar keramiekwerk van hoë gehalte ontdek is).

Miceense pottebakkersware is ook ontdek tot in Siprus, die Levant, Egipte en selfs Suid-Spanje. Bewyse van die verspreiding van goedere en produkte tussen die sentrums word in die Lineêr B-rekords aangetref, maar nie van direkte onderhandelings nie.

Die ekonomiese organisasie van die Miceense koninkryk blyk tweedelig te gewees het: een groep het vir die paleis gewerk en ’n ander groep vir hulself. Dit weerspieël die gemeenskapstruktuur soos hierbo uiteengesit. Daar was egter niks wat iemand wat vir die paleis gewerk het, gekeer het om sy eie onderneming ook te hê nie. Skribas het toesig gehou oor die ekonomie; hulle het inkomende en uitgaande produkte aangeteken, werk uitgedeel en die verdeling van rantsoene beheer.

Die grond van Pylos en Knossos was in twee dele verdeel: die paleis- en die kommune-landerye.

Landbou het gedraai om die tradisionele "Mediterreense trilogie": graan, olywe en druiwe. Die graan was koring en gars. Olyfboorde is aangeplant vir die vervaardiging van olyfolie; dit is nie net vir kos gebruik nie, maar ook om aan die lyf te smeer en in parfuum. Druiwe is vir die vervaardiging van verskeie soorte wyn gebruik. Vlas is ook verbou vir linneware en die sesamplant vir sy olie. Bome soos vyebome is ook geplant.

Vee was veral skape en bokke. Beeste en varke was minder algemeen. Perde is hoofsaaklik gebruik om strydwaens te trek.

Die organisasie van ambagsmanne is veral bekend in die geval van die paleis. Die argiewe van Pylos dui op ’n gespesialiseerde werkmag – elke werker het tot ’n spesifieke kategorie behoort en ’n spesifieke plek in die vervaardigingsproses gehad.

Die tekstielbedryf was een van die hoofsektore van die Miceense ekonomie. Die tablette van Knossos onthul die hele vervaardigingsproses, van die skeer van die skape en die sortering van die wol tot die berging van die finale produk in die paleis se stoorkamers, asook die toestande in die werkwinkels. In die paleis van Pylos was daar sowat 550 tekstielwerkers in diens en in Knossos sowat 900. Naas wol is vlas die meeste bewerk.

Die metallurgiebedryf is goed aangeteken in Pylos, waar daar 400 werkers was. Hulle het sowat 3,5 kg brons per ambagsman gekry. Dit is egter nie bekend hoe hulle betaal is nie; hulle was vreemd genoeg nie op die rantsoenlyste nie. By Knossos getuig verskeie tablette van die maak van swaarde.

Daar word ook vertel van die vervaardiging van parfuum. Daar was ook ander soorte ambagslui: onder andere goudsmede, ivoorkerwers, steenbewerkers en pottebakkers.

Daar word nie veel van handel in die geskrewe bronne onthul nie. Dit is byvoorbeeld onbekend wat van die geparfumeerde olies geword het nadat dit in die houers gegooi is. Groot flesse met olie is egter in Thebe gevind. Hulle bevat inskripsies in Lineêr B wat aandui van waar dit kom: Wes-Kreta. Kretensiese tablette rep egter geen woord dat die olie uitgevoer is nie. Daar is min bekend oor die verspreidingsroetes van tekstielgoedere. Dit is bekend dat die Minoïers materiaal van hoë gehalte na Egipte uitgevoer het; die Miceners het waarskynlik dieselfde gedoen. Ondanks die gebrek aan bronne is dit waarskynlik dat sekere produkte, veral materiaal en olie, en selfs metaalvoorwerpe, buite die koninkryke verkoop is, want te veel daarvan is gemaak om net plaaslik te gebruik.

Daar is wel argeologiese bewyse van die uitvoer van Miceense produkte. ’n Aantal vase is gevind in Anatolië, die Levant, Egipte en verder wes in Sisilië, selfs in Sentraal-Europa en Brittanje. In die algemeen kan die verspreiding van Miceense ware nagespeur word danksy knoetse van klei, voorgangers van die moderne handelsmerk. Dit was klein balletjies klei wat met die vingers om ’n riem (waarskynlik van leer) gevorm en aan die voorwerp geheg is. Op die knoets was ’n seëlafdruk en ’n ideogram wat die voorwerp voorstel. Ander inligting is soms bygevoeg, soos gehalte, oorsprong en bestemming.

Altesaam 56 knoetse is in 1982 by Thebe gevind met die voorstelling van ’n os. Danksy dié knoetse kan die lot van dié diere gerekonstrueer word. Hulle is van oor die hele Boeotië na Thebe geneem om geoffer te word. Die knoetse het bewys die diere is nie gesteel nie en van waar hulle kom. Sodra die diere by hul bestemming aangekom het, is die knoetse verwyder om boek te hou. Dit was dus nie vir die skriba nodig om die voorwerpe self te tel nie; hy kon net die knoetse tel en die getalle op sy tablette aanbring.

Die godsdienstige element in die Miceense beskawing kan nie vir seker bepaal word nie, veral op argeologiese terreine, waar dit moeilik is om ’n aanbiddingsplek met sekerheid te identifiseer. John Chadwick wys daarop dat minstens ses eeue verloop het tussen die eerste voorkoms van proto-Griekssprekendes in Hellas en die vroegste Lineêr B-inskripsies. In dié tyd kon konsepte en praktyke saamgesmelt het met inheemse gelowe en waarskynlik die Minoïese godsdiens.

Dit lyk of die Miceense godsdiens die bron was van die Griekse godsdiens. Die Miceense goderyk bevat reeds verskeie gode wat in Klassieke Griekeland aangetref word.
Dit lyk of Poseidon ("Po-se-da-o") ’n belangrike plek beklee het. Hy was ’n oergoed wat met aardbewings verbind is, maar dit lyk of hy ook die riviergod van die onderwêreld verteenwoordig het. Daar is ook ’n paar "dames". Op tablette van Pylos is daar "Po-ti-ni-ja" ("Potnia", "dame" of "meesteres") sonder ’n bygaande naam. Sy het blykbaar ’n belangrike altaar by Pakijanes naby Pylos gehad. In ’n inskripsie by Knossos word die "meesteres van die doolhof" ("da-pu-ri-to-jo po-ti-ni-ja") genoem. Op ’n Lineêr B-tablet by Pylos word gepraat van die "twee koninginne en die koning" ("wa-na-ssoi", "wa-na-ka-te"), en John Chadwick beskou hulle as die voorlopers van Demeter, Persephone en Poseidon.

Artemis is ’n dogter van Demeter in die Arkadiese kultusse en sy het die gewildste godin in Griekeland geword. Die vroegste bekende vorm van die naam Artemis is die Miceense "a-te-mi-to" en "a-ti-mi-te", geskryf in Lineêr B-skrif in Pylos. Haar voorloper-godin (moontlik die Minoïese Britomartis) word uitgebeeld tussen twee leeus op ’n Minoïese seël en ook op goue ringe van Micene. Dit stem taamlik ooreen met die uitbeelding van "Artemis Orthia" by Sparta.

Paion ("Pa-ja-wo") is waarskynlik die voorloper van die Griekse geneesheer van die gode in Homeros se "Ilias". Hy was die verpersoonliking van die magiese lied wat veronderstel was om pasiënte gesond te maak. Later het dit ’n oorwinningslied (παιάν) geword. Die towenaars is ook "siener-dokters" (ιατρομάντεις) genoem – ’n funksie wat later op Apollo van toepassing gemaak is.

Athena ("A-ta-na") verskyn in ’n Lineêr B-inskripsie by Knossos uit die Laat-Minoïese tydperk. Die vorm "A-ta-na po-ti-ni-ja" (meesteres Athena) is soortgelyk aan die latere Homeriese vorm.

Dionusos ("Di-wo-nu-so") kom ook in sommige inskripsies voor. Sy naam word vertolk as "seun van Zeus" en het moontlik ’n Thracies-Frigiese oorsprong. Later word sy kultus verbind met dié van Boeotië en Phokis, waar dit oënskynlik voor die einde van die Miceense tydperk ontstaan het. Dit kan verduidelik hoekom sy mites en kultus om Thebe gesentreer was en hoekom sy orgies op die berg Parnassos in Phokis plaasgevind het.

Ander gode uit latere tydperke is ook geïdentifiseer, soos Zeus–Hera, Hefaistos, Ares, Hermes, Eileitia en die Eriniërs. Hefaistos word waarskynlik verbind met "A-pa-i-ti-jo" by Knossos, terwyl Apollo net genoem word as hy verbind kan word met "Paiāwōn"; Afrodite word egter glad nie genoem nie. "Qo-wi-ja" ("koei-ogig") is ’n standaard-benaming van Homeros vir Hera. Ares is genoem onder die naam "Enualios" (met die veronderstelling dat "Enualios" nie ’n aparte god is nie) en hoewel die belangrikheid van "Areias" onbekend is, stem die naam ooreen met dié van die god van oorlog.

Die belangrikste stede was goed gefortifiseer. Hulle was soms op ’n akropolis geleë soos Athene en Tiryns, teen ’n groot heuwel soos Micene of op ’n kusvlakte soos Gla en Pylos. Daar was ook kleiner forte wat waarskynlik gebruik is om grondgebied militêr te beheer. Miceense mure was dikwels gebou van groot, onbewerkte rotsblokke van tot agt meter dik wat losweg op mekaar gepas het. Verskillende soorte in- en uitgange kan gesien word: monumentale poorte, opritte, verskuilde deure en onderdakgange om deur te ontsnap in die geval van ’n beleg. Daar was ook ’n watertenk of -put vir geval van ’n aanval.

Verskillende soorte huise het op die Miceense terreine voorgekom. Die kleinstes, waar die laagste klasse gewoon het, was reghoekig en tussen 5 en 20 meter lank. Hulle kon een of verskeie kamers gehad het. Groter wonings van sowat 20 tot 35 meter lank het talle kamers en binnehowe gehad. Hul uitleg was nes dié van ’n paleis. Dit is egter nie seker of dit aan die aristokrasie behoort het nie; ’n ander teorie is dat dit annekse van die paleis was.

Die beste voorbeelde van Miceense paleise kan gesien word in Micene, Tiryns en Pylos. Die rekord wys dit was administratiewe sentrums. Uit ’n argitektoniese oogpunt was hulle geskoei op die Minoïese an ander paleise wat tydens die Bronstydperk op die Griekse vasteland gebou is. Hulle was gerangskik om ’n groep binnehowe wat elk op verskeie kamers uitgeloop het, soos pakkamers en werkwinkels asook ontvangsale en woonkwartiere.

Die hart van die paleis van die megaron. Dit was die troonkamer, met die troon gewoonlik regs van waar ’n mens die vertrek binnestap. Die trappe in die paleise van Pylos dui daarop dat hulle twee verdiepings gehad het. Op die boonste verdieping was waarskynlik die private kwartiere van die koninklike familie en ’n paar pakkamers. ’n Skatkis van artefakte en fresko's is in sulke kamers ontdek.

Die mees onlangse vonds is ’n Miceense paleis naby die dorp Xirokambi in Lakonië. In 2009 was die uitgrawings in hul eerste fase en artefakte wat daar gevind is, sluit in kleipotte, figure, fresko's en drie Lineêr B-tablette. Voorlopige ondersoeke dui daarop dat een van die tablette ’n opgawe van sowat 500 dolke bevat en ’n ander een ’n lys weefstowwe.

Die Miceners het ’n groot verskeidenheid potte gemaak. Argeoloë het talle houers in verskillende style en groottes uit die Miceense tydperk ontdek. Die vervaardiging van dié houers het skielik in LHIIIB begin toeneem, veral in Argolis wat baie daarvan uitgevoer het. Dié wat uitgevoer is, was gewoonlik luukser en rykliker versier met mitologiese, vegters- en dieremotiewe.

Min groot beelde kom uit die Miceense tydperk. Beeldjies was gewoonlik klein terracotta-voorwerpe wat op byna elke Miceense terrein op die Griekse vasteland gevind is – in grafte, oorblyfsels van nedersettings en soms in kultusverband. Die meeste was van vroue of diere. Die vrouefigure kan in drie groepe verdeel word wat in verskillende tye gewild was: die vroegste soort is die Phi-vorm, wat soos die Griekse letter phi lyk; hul arms gee die bolyf ’n ronde vorm. Die Psi-beeldjies het die vorm van die letter psi; hul arms reik na bo. Die laaste groep (12de eeu v.C.) het tau-vorms; hul arms vorm ’n reghoek met die lyf. Die meeste dra ’n groot "polos"-hoed.

Die beeldjies is met strepe of sigsaglyne geverf, nes die potte uit dié tyd. Dit is onseker wat hul doel was, maar hulle het waarskynlik gedien as godsdienstige voorwerpe en speelgoed: sommige is in kindergrafte ontdek, maar die meeste fragmente kom uit huishoudelike vullishope. Die aanwesigheid van baie beeldjies op aanbiddingsplekke uit die Argaïese en die Klassieke tydperk dui daarop dat hulle wel ’n godsdienstige doel gehad het.

Groter beelde van mans, vroue en diere is baie skaarser. ’n Belangrike groep is in die Tempel van Micene ontdek saam met kleislange, en ander by Tiryns en op die eiland Melos.

Die skilderye van die Miceense tydperk is grootliks beïnvloed deur dié van die Minoïese beskawing. Dele van muurskilderye is in en om die paleise van Pylos, Micene en Tiryns gevind en in huise. Die grootste volledige muurskildery wat drie vrouefigure (moontlik godinne) uitbeeld, is in die sogenaamde kultuursentrum van Micene ontdek. Verskeie temas is uitgebeeld, soos jag-, veg- en optogtonele. Ander fresko's sluit geometriese en gestileerde motiewe in wat ook op geverfde potte voorgekom het.

Ook militêre voorwerpe is ontdek uit die Miceense tydperk. Die indrukwekkendste hiervan is die Dendra-wapentuig, ’n volledige stel wapentoerusting; dit is die oudste bekende wapentoerusting van metaal. Dit bestaan uit bronsplate wat aan ’n leeruitrusting vasgewerk is. Die gewig sou die draer kniehalter, en dus word gereken dis gedra deur ’n vegter in ’n strydwa.

Die tipiese Miceense helm, wat van die 17de tot die 10de eeu v.C. gedra is, was gemaak van stukke varkbeer-slagtande wat aan leer of materiaal vasgewerk is. Dit is op reliëfwerke uitgebeeld en dele van sulke helms is op talle plekke gevind, onder meer Micene, Prosymna, Thermon en Elateia. Homeros het dié soort helm ’n paar honderd jaar later beskryf.

Skilde is van hout en leer gemaak en was so groot dat dit ’n vegter se hele lyf sou beskerm as hy daaragter sou wegkruip. Aanvalswapens is van brons gemaak. Spiese en ’n verskeidenheid swaarde is ontdek. Dolke en pyle, wat op die beoefening van boogskiet dui, is ook gevind.

Die Grieke van die Laat-Helladiese tydperk is meestal begrawe. Die grafte was feitlik altyd buite die stad, en net soms in die stad self. (Die bekendste grafte in Grafsirkel A by Micene het oorspronklik buite die stad gelê, maar toe die stadsgrense omstreeks 1250 v.C. uitgebrei is, het dit deel daarvan geword.)

Die afgestorwenes van die vroegste Miceense tydperk is hoofsaaklik in individuele grafte begrawe. Dit het die vorm gehad van ’n put of skag waarvan die kante met stene uitgevoer is. Offerandes was beperk tot potte en soms juwele. ’n Groot begraafplaas met sulke grafte lê aan die noordelike en westelike hange van die sitadel by Micene. Die putte van die vooraanstaande lede van die gemeenskap is soms deur ’n hoop grond bedek; dié gebruik het in die Middel-Helladiese tydperk ontstaan. Daar was ook groter familiegrafte.

Die Skaggrafte by Micene in Grafsirkel A en B behoort tot dieselfde tydperk. Dit lyk of ’n alternatiewe metode hier gebruik is om die grafte van adellikes of rykes saam te groepeer – en hulle af te sonder van dié van die meerderheid. Grafsirkel B is die vroegste van hierdie twee groepe en was reeds in gebruik in die MH-tydperk; hulle bevat uitspattige offerandes: goud en silwer, juwele, wapens en potte. Sirkel A, wat deur die Duitse argeoloog Heinrich Schliemann opgegrawe is, bevat minder offerandes, maar dit is van buitengewoon goeie gehalte. Van die LH-tydperk af is reghoekige gemeenskapsgrafte ook gebruik.

Dit lyk of daar ’n onderskeid was tussen die grafte van die verskillende klasse. Die heersers is in byekorfvormige "tholos"-grafte begrawe, die middelklas in individuele grafte en die mense van die kommunes in gemeenskapsgrafte. Verassings het in dié tydperk toegeneem en in LHIIIC algemeen geraak. Die indrukwekkendste grafte van die Miceense tydperk is die monumentale koninklike tombes by Micene. Die beroemdste is die Graftombe van Agamemnon, wat ’n "tholos" is.

Daar is talle onbeantwoorde vrae oor die tyd en vertolking van die einde van die Miceense tydperk. Die einde van LHIIIB1 word gekenmerk deur ’n mate van verwoesting, veral in Micene. Teen LHIIIB2 was daar uitbreidings aan die Miceense verdedigingstelsel, wat dui op toenemende onsekerheid oor veiligheid. Dit lyk egter nie of dit ’n krisistyd was nie, want die gehalte van argeologiese vondste wys ’n vlak van rykdom wat nie afsteek teen dié van vorige tydperke nie. Die einde van dié tyd word egter gekenmerk deur ’n paar verwoestings op die meeste Miceense terreine op die vasteland.

In LHIIIC was daar ’n afname in die getal terreine in Griekeland. In sommige dele kon dit aansienlik gewees het: nege tiendes van die terreine in Boeotië het verdwyn, en twee derdes van dié in Argolis. Daar was bevolkingsbewegings, met sommige Miceners wat na Siprus en ander eilande gevlug het, asook na die kusstreke van Anatolië. Sekere stede soos Micene en Tiryns was egter steeds bewoon en artefakte wat daar gevind is, toon steeds Miceense kenmerke. ’n Nuwe soort keramiekwerk het egter verskyn (dit word die "Barbaarse ware" genoem omdat dit vroeër toegeskryf is aan buitelandse invallers) en verassings het steeds toegeneem.

Daar is twee groepe verklarings vir die verval van die Miceense beskawing. Die eerste, natuurverskynsels soos klimaatsveranderings en aardbewings, is meer omstrede. Die mees algemene redes wat aangevoer word, is bevolkingsbewegings en interne konflik. Van die redes vir die bevolkingsbewegings sluit in invalle deur die Doriërs en die Seevolke.

Sommige geleerdes glo die verwoesting van die stede is veroorsaak deur swerwende volke uit die noorde. Hulle het die paleise van Iolkos (LHIIIC-1) en van Thebe (laat-LHIIIB) verwoes, daarna die landengte van Korinthe oorgesteek (einde van LHIIIB) en Micene, Tiryns en Pylos verwoes voordat hulle weer noordwaarts teruggetrek het. Ander glo Pylos is in ’n see-aanval verwoes, moontlik deur die Seevolke. Die invallers het geen wapens of grafte agtergelaat nie en daar kan nie bewys word dat al die terreine in dieselfde tyd verwoes is nie.
Die beweging van volke in dié tyd na die Midde-Ooste word in Egiptiese inskripsies genoem en word toegeskryf aan aanvalle deur die Seevolke. Dit is bekend dat dié volke groot dele van Anatolië en die Levant verwoes en Egipte eindelik in verskeie fases aangeval het (omstreeks 1301-1164 v.C.). In ’n Egiptiese teks uit die 12de eeu v.C. word ’n volk met die naam "Eqwesh" genoem wat Egipte tydens die bewind van Merneptah aangeval het, en kenners glo die Miceners kon aan dié aanvalle deelgeneem het, maar dit is onseker. ’n Land met die naam "Danaja" (Danaans) met ’n stad "Mukana" (moontlik Micene) word in ’n Egiptiese inskripsie genoem.

Die tweede algemene teorie is dat die verval van die Miceense beskawing veroorsaak is deur interne konflik weens ’n verwerping van die paleisstelsel deur die verarmde deel van die bevolking. Opstande kon egter nie gelyktydig deur die hele Griekeland plaasgevind het nie. Daar is ’n teorie dat die gevolge van interne struwelinge vererger is deur die Doriese inval. Selfs al was die Doriërs een van die redes van die verval van die Bronstydperk, is daar bewyse dat hulle nuwe kulturele elemente saam met hulle gebring het, onder meer skaggrafte wat heeltemal van die Miceense "tholos" verskil het en ’n nuwe dialek van Grieks, Dories. Dit lyk of die Doriërs gaandeweg oor ’n paar jaar suidwaarts getrek, die gebied verwoes en hulle in die Miceense sentrums gevestig het.

Daar moet ook genoem word dat die begin van die Ystertydperk die vervaardiging van groot hoeveelhede goedkoop wapens moontlik gemaak het. Dié ekonomiese faktor word ook beskou as ’n belangrike rede hoekom die Seevolke Egipte binnegeval het en die Ugarit en Hetitiese Ryk verwoes is.

Wat ook al die redes was, die Miceense beskawings het beslis ná LHIIIC verdwyn; Micene en Tiryns is weer verwoes en het hul belangrikheid verloor. Die einde, in die laaste jare van die 12de eeu v.C., het aangebreek ná ’n lang agteruitgang van die Miceense beskawing. Die begin van die 11de eeu v.C. het ’n nuwe era ingelui: die Geometriese tydperk, of Griekse Donker Eeue.





</doc>
<doc id="93983" url="https://af.wikipedia.org/wiki?curid=93983" title="Klas 33-200-diesellokomotief">
Klas 33-200-diesellokomotief

Klas 33-200 is 'n tipe diesellokomotief - tegnies 'n diesel-elektriese lokomotief - wat deur die Suid-Afrikaanse Spoorweë gebruik is. 

Van Oktober 1966 tot Mei 1967 het die Suid-Afrikaanse Spoorweë twintig Klas 33-200 General Motors Electro-Motive Division tipe GL26MC diesel-elektriese lokomotiewe in hooflyndiens geplaas.

Die Klas 33-200 reeks is verskaf deur General Motors se "Electromotive Division". Die vervaardiger se nommer is GL26MC. Hulle is toegerus met 'n vierslag V16 nie-turboaangedrewe dieselenjin wat 'n gelykstroomgenerator en ses traksiemotors, wat op die aste geïnstalleer is, aandryf. Hulle is toegerus met dinamiese remme en doen diens in die Oos-Londenomgewing. Die reeks se kenmerk is 'n hoë neus voor die kajuit.


</doc>
<doc id="93986" url="https://af.wikipedia.org/wiki?curid=93986" title="Klas 32-200-diesellokomotief">
Klas 32-200-diesellokomotief

Die Klas 32-200 is 'n diesel-elektriese lokomotief wat deur die Suid-Afrikaanse Spoorweë gebruik is vir werk op die spoorlyne van die destydse Suidwes-Afrika. Om te verseker dat die aslading binne die beperking bly is spesiale draaistelle ontwerp met ponies - twee ekstra wiele - voor en agter. Dit is dus 'n 1Co+Co1 (Co-Co: twee drie-as draaistelle met 'n elektriese motor elk per as) ontwerp.

Hierdie is die tweede Klas 32-reeks lokomotief wat bestel is by "General Electric" in die VSA. Tien eksemplare van reeks 32-200 is in Junie en Julie 1966 afgelewer en staan by die vervaardiger as U20C1 bekend. Daar is ooglopende verskille tussen die eerste en tweede reekse, die eerste het 'n hoër neus voor die kajuit as die tweede. Laasgenoemde is ook kragtiger as die vroëre Klas 32-000, en genommer in die reeks 32-201 tot 32-210.

Hulle is elk toegerus met 'n vierslag V12 turboaangedrewe en na-verkoelde dieselenjin wat 'n gelykstroomgenerator en ses traksiemotors, wat op die aste geïnstalleer is, aandryf. Dinamiese remme is nie toegerus nie. Drie lokomotiewe kan in serie verbind word om as een eenheid te werk.

'n Paar lokomotiewe van die reeks 32-200 het tydelik diens gedoen op die Amabele-Mthathatrajek totdat Klas 35-000 diesels in 1972 afgelewer is.


</doc>
<doc id="93992" url="https://af.wikipedia.org/wiki?curid=93992" title="Klas 43-000-diesellokomotief">
Klas 43-000-diesellokomotief

Die Suid-Afrikaanse Klas 43-000 van 2011 is 'n Suid-Afrikaanse diesel-elektriese lokomotief uit die Transnet Freight Rail-era.

In Januarie 2011 het Transnet Ingenieurswese by Koedoespoort in Pretoria die lewering van die eerste twee van die 143 Klas 43-000 General Electric tipe C30ACi diesel-elektriese lokomotiewe vir Transnet Freight Rail ontvang. 'n Verdere agt is van die Verenigde State van Amerika af verskeep in April 2011. In Julie 2011 het die eerste van die 133 plaaslikvervaardigde lokomotiewe by die Koedoespoortwerke in Pretoria uitgerol.

Teen laat-2013 is die eerste van hierdie lokomotiewe ook gelewer aan Kumba by Sishen en aan "Caminhos de Ferro de Moçambique", die Mosambiekse spoorweë.

'n Tenderproses in 2006 en 2007 het Electro-Motive Sibanye gekies, 'n gesamentlike onderneming tussen Electro-Motive Diesel (EMD) en Sibanye Trade and Services, as voorkeurbieër om tweehonderd-en-twaalf lokomotiewe te verskaf aan Transnet Freight Rail (TFR). Sibanye was 'n Suid-Afrikaanse Swart Ekonomiese Bemagtigingsmaatskappy (SEB) wat in lokomotiewe en onderdele handel dryf. Hierdie ooreenkoms is egter gekanselleer te midde van berigte en latere bevestiging van tenderonreëlmatighede.

'n Nuwe tenderproses is geïnisieer, wat drie lokomotiefvervaardigers, EMD, General Electric (GE) en Siemens, genooi het om te bie vir 'n kontrak om honderd nuwe diesel-elektriese lokomotiewe te bou. In 2009 is aangekondig dat GE die suksesvolle bieër was.

Die Klas 43-000 GE tipe C30ACi diesel-elektriese lokomotief is ontwerp deur GE Transportation Systems, 'n afdeling van GE. Die eerste tien lokomotiewe is in Erie, Pennsilvanië deur GE gebou en ingevoer. Hulle is in Januarie en April 2011 afgelewer en is genommer in die reeks 43-001 tot 43-010. 

Die res is deur Transnet Engineering (TE) en GE South African Technologies (GESAT)) gebou in die Koedoespoort werkswinkels van TRE in Pretoria en is genommer in die reeks 43-011 tot 43-100. Die eerste van hierdie, 43-011, het uitgerol in Julie 2011. 

Aan die begin van 2012 is die kontrak verleng vir die konstruksie van 'n verdere 43 lokomotiewe, in die reeks gemommer 43-101 tot 43-143. Op 27 Junie 2012 vier TRE en GESAT die bekendstelling van die vyftigste Klas 43-000 lokomotief te Koedoespoort, wat die voltooiing van 60% van die eerste kontrak vir die verskaffing van 'n honderd lokomotiewe aandui. 

Na voltooiing van die eerste TFR bestellings, het die TE produksielyn by Koedoespoort voortgegaan om C30ACi diesel-elektriese lokomotiewe vir kliënte elders in Afrika te vervaardig. Aangesien die C30ACi die nuuts-ontwerpte GE lokomotief is, en spesifiek ontwerp en gebou is vir Kaapspoor wat algemeen gebruik word in Wes- en Suider-Afrika, kan potensiële kliënte Ghana, Nigerië, Kongo-Brazzaville, die Demokratiese Republiek van die Kongo, Angola, Mosambiek, Malawi, Zambië, Botswana, Namibië, Suid-Wes Tanzanië en Zimbabwe insluit. Die eerste kliënte behalwe TFR was Kumba Iron Ore en Caminhos de Ferro de Moçambique.

In 2014 bestel TFR 'n verdere 91 klas 43-000-lokomotiewe by TE om sy vloot te vergroot tot 234 eenhede. 

Die lokomotiewe is gebou met beide veiligheid en bemanning gemak in gedagte. Die kajuit is toegerus met 'n "Loco-cam", 'n lugversorger, 'n yskas langs die kajuitvoordeur en 'n toilet in die vorm van 'n "Porta Pottie" met 'n vloerdrein buitentoe.

Die GE tipe C30ACi is die eerste wisselstroom-diesel-elektriese lokomotief om na Sub-Sahara Afrika ingevoer te word, en ook die eerste om te voldoen aan die UIC II uitlaatstandaarde van die Internasionale Unie van Spoorweë (Frans: Union Internationale des Chemins de fer, UIC). Dit het die uitlaatstandaarde vir rem-spesifieke stikstofoksiede, onverbrande koolwaterstowwe, koolstofmonoksied en deeltjies oortref. Die lokomotiewe word verwag om meer brandstof-doeltreffend te wees en laer emissies te hê as tipiese diesel-elektriese lokomotiewe wat tot nou toe in Suid-Afrika bedryf is.

In vergelyking met die gemiddelde dertigjaar-oue bestaande TFR diesel-elektriese lokomotief, bied die Klas 43-000 'n groter deurlopende trekkrag en 'n hoër hegtingsvermoë. Minder lokomotiewe word benodig om dieselfde hoeveelheid goedere te trek, deur die vervanging van vier van die ouer lokomotiewe met drie van die nuwe modelle.

Indien 'n lokomotief 'n traksiemotor verloor, word dieselfde krag herverdeel na die oorblywende vyf vastrapmotors. Die Klas 43-000 is die eerste Suid-Afrikaanse diesel-elektriese lokomotief wat dinamies gerem kan word vanaf die kruipspoed van 1 km/h. 

Transnet Freight Rail se Klas 43-000s is aanvanklik in diens geplaas op die steenkoollyn in Mpumalanga via Swaziland na Richardsbaai, en in 2012 ook op die Sishen-Saldanha ystererts uitvoerlyn. In Mei 2013 is nuwe Klas 43-000s ook waargeneem by die Pyramid-Suid lokomotiefdepot noord van Pretoria.

In November 2013 is ses C30ACi diesel-elektriese lokomotiewe, ook gebou by Transnet Engineering se Koedoespoortfabriek, oorhandig aan Kumba vir gebruik om ysterertstreine te rangeer by sy Sishen-myn in die Noord-Kaap. Die lokomotiewe, genommer in die reeks van F123-0100 tot F123-0600, is in donkerblou kleure geverf met geel handrelings en trappe, en vervang tien ouer lokomotiewe wat gehuur is van Transnet wat in pare gebruik is om die laaibedrywighede te hanteer. 'n Enkele C30ACi kan gebruik word om 'n trein van 114 ertswaens te laai, waar vroeër twee lokomotiewe nodig was. 

In Desember 2013 is die eerste vier van tien C30ACi lokomotiewe deur Transnet Engineering aan Caminhos de Ferro de Moçambique, die Mosambiekse spoorweë, afgelewer, vir gebruik op sy suidelike netwerk uit Maputo. Die nuwe lokomotiewe is aangekoop om die spoorweë minder afhanklik te maak van gehuurde lokomotiewe uit Suid-Afrika en Indië. 

Op die Sishen-Saldanha-ysterertsuitvoerlyn word GE Klas 34-reeks en Klas 43-000 diesel-elektriese lokomotiewe saam met Klas 9E en Klas 15E elektriese lokomotiewe gebruik om die 342-trokysterertstreine te sleep. Die waens het elk 'n 100 ton kapasiteit en die treine is ten minste 3,72 kilometer (2,31 myl) lank, aangedryf deur gemengde samestelle van Klas 9E en Klas 15E elektriese, GE tipe U26C Klasse 34-000, 34-400, 34-500 en 34-900; en vanaf 2012, GE tipe C30ACi Klas 43-000 diesel-elektriese lokomotiewe. In Suid-Afrika is gemengde elektriese en diesel-elektriese samestelle uniek aan die ysterertsuitvoerlyn. 
'n Klas 9E of Klas 15E elektriese lokomotief dien as die meester van elke gemengde elektriese en diesel-elektriese samestel, met 'n totaal van tussen agt en twaalf lokomotiewe per trein, afhangende van die lokomotieftipes betrokke en twaalf synde die maksimum aantal toegelaat. Trekkrag bestaan gewoonlik uit drie stelle van lokomotiewe en 'n enkele elektriese lokomotief wat stoot aan die agterkant van die trein. Elke lokomotief wat gewoonlik bestaan uit een klas 9E of 15E elektriese en een of twee Klas 34 of 43-000 diesel-elektriese lokomotiewe, met elke stel se elektriese lokomotief beheer van die onderskeie diesel-elektriese samestelle, deur middel van 'n "slimkabel". In effek bestaan elke ertstrein dus uit drie afsonderlike 114 wa treine saamgestel met die lokomotiewe van al drie treine en die stootlokomotief aan die agterkant, almal beheer met 'n "Locotrol" trekkragbeheerstelsel deur een bemanning in die voorste elektriese lokomotief. 'n Tipiese trein sou dus opgemaak wees uit lokomotiefstel A, 114 waens, lokomotiefstel B, 114 waens, lokomotiefstel C, 114 waens, en die stootlokomotief. 

Die GE-geboude Klas 43-000 plaatnommers 
Al die Klas 43-000 lokomotiewe word gelewer in rooi-en-geel TFR kleure. Die eerste foto hieronder toon no. 43-001 op sy afleweringslopie, wat van Durban af gesleep is na Koedoespoort nadat hy aan land gebring is by die Durbanse hawe.


</doc>
<doc id="93998" url="https://af.wikipedia.org/wiki?curid=93998" title="Frontale lob">
Frontale lob

Die frontale lobbe of lobi frontales is 'n gebied in die brein van gewerwelde diere (vertebrate). 

Die frontale lobbe is aan die voorkant van elke serebrale hemisfeer geleë, wat die brein in linker en regter helftes verdeel. Die pariëtale lobbe lê direk agter die frontale lobbe terwyl die temporale lobbe agter en onder die frontale lobbe lê (kyk beeld). Die frontale lob word deur die groef van Rolando ("sulcus centralis") van die pariëtale lob geskei. Tussen die frontale en temporale lobbe is 'n diep vou of inkeping wat die fissura lateralis ("fissura Sylvii") genoem word.

Die frontale lob word anatomies en funksioneel verdeel in (van agter na voor): die primêre motoriese korteks, die premotoriese korteks en die prefrontale korteks. Die frontale bliksentrum vir die aanstuur van oogbewegings lê net bo die premotoriese korteks.

Die frontale lobbe speel 'n rol by die begeer van willekeurige (doelgerigte) bewegings. Hulle is ook betrokke by verskeie psigiese funksies, soos impulsbeheer, oordeel, probleemoplossing, beplanning, sosiale gedrag, taal (via die sentrum van Broca) en geheue.

'n Beskadigde frontale lob kan tot die sogenaamde "frontale sindroom" lei.

Wetenskaplikes het vir etlike jare geglo dat die mens se frontale lobbe relatief groter as die van ander primate is. Hulle het gedink dit is 'n belangrike eienskap van menslike evolusie, en die hoofrede hoekom menslike kognisie van dié van ander primate verskil. Hierdie siening is deur latere navorsing uitgedaag. Magnetiese resonansbeelding is gebruik om die volume van die frontale korteks van die mens en verskeie ape te bepaal. Daar is bevind dat die menslike frontale korteks nie relatief groter as die van ander groot ape is nie, maar wel groter is as die van die kleiner ape.


</doc>
<doc id="94003" url="https://af.wikipedia.org/wiki?curid=94003" title="Skeerkwas">
Skeerkwas

'n Skeerkwas word gebruik wanneer daar "nat geskeer" word. Die kwas word in 'n skeerroom of -middel gedoop om die vel voor die skeerproses in te seep.

'n Tipiese skeerkwas bestaan uit 'n kort handvatsel met hare. Die hare van die kwas kan van plastiek of die hare van dassies, varke of perde gemaak word. Die handvatsel word gewoonlik van hout, ivoor, kristal of porselein vervaardig. Die handvatsels van duurder kwasse kan van goud- of silwerinsetsels voorsien wees.

Die moderne skeerkwas het in die 1750's in Frankryk ontstaan. In die 1800's het toevoubare skeermesse dit vir mans prakties gemaak om hulself te skeer, eerder as om 'n haarkappersalon te besoek. Die skeerkwas het vinnig 'n statussimbool geword en 'n duur of eksentrieke kwas is as bevestiging van 'n man se persoonlikheid of selfs sy rykdom gesien.


</doc>
<doc id="94004" url="https://af.wikipedia.org/wiki?curid=94004" title="Microsoft Lumia">
Microsoft Lumia

Microsoft Lumia (voorheen bekend as Nokia Lumia) is 'n reeks mobiele toestelle wat deur Microsoft Mobile as opvolger van Nokia ontwerp en bemark word. Die slimfoonreeks, wat in November 2011 op internasionale markte ingevoer is, was die resultaat van 'n langdurige vennootskap wat tussen die Amerikaanse sagtewarereus Microsoft en die Finse selfoonvervaardiger Nokia gesluit is. So is alle Lumia-slimfoonmodelle met die Windows Phone-bedryfstelsel toegerus.

Op 3 September 2013 het Microsoft aangekondig dat hulle Nokia se mobiele toestelafdeling sal oorneem. Dié oorname is op 25 April 2014 afgehandel. In 'n oorgangsfase, wat in Oktober 2014 beëindig is, het Microsoft voortgegaan om die Nokia-handelsmerk op Lumia-toestelle te gebruik. Dit is vervolgens amptelik uitgefaseer en vervang deur die Microsoft-handelsmerk.

Die slimfoonreeks se naam is afgelei van die partitiewe meervoudsvorm van "lumi", die Finse term vir sneeu.


</doc>
<doc id="94005" url="https://af.wikipedia.org/wiki?curid=94005" title="Sleurkrag">
Sleurkrag

Sleurkrag (of Lugweerstand in aërodinamika) is die komponent van die aerodinamiese krag wat parallel met die vrystroomsnelheid inwerk as 'n voorwerp deur 'n vloeistof of gas beweeg. Hierdie aerodinamiese krag ontstaan weens 'n oppervlak-drukverspreiding oor die voorwerp asook die skuifspanning-verspreiding in die vloeimedium teenaan die oppervlak. Die sleurkrag is altyd parallel met die vrystroomsnelheid. In teenstelling met wrywing tussen soliede oppervlakke, is sleurkrag afhanklik van vloeisnelheid.

Sleurkrag word opgedeel in twee hoofgroepe naamlik parasitiese sleurkrag en die sleurkrag as gevolg van die stukrag.

Parasitiese sleurkrag bestaan uit die volgende komponente:

Voorwerpe met 'n groter kontak-area sal meer weerstand bied. 'n Vragmotor met 'n plat voorkant sal byvoorbeeld meer lugweerstand as 'n sportmotor tydens ervaar teen dieselfde snelheid. Vir die rede word vliegtuie en ander vinnige masjiene ontwerp om vaartbelyn te wees. 'n Sneeuvlokkie sal ook stadiger as 'n reëndruppel met presies dieselfde gewig deur die lug val.

Sleurkrag kan die vinnigste spoed waarteen 'n voorwerp kan val (die terminale snelheid) beïnvloed. Hoe hoër die sleurkrag, hoe stadiger moet dit val.


</doc>
<doc id="94006" url="https://af.wikipedia.org/wiki?curid=94006" title="Micene">
Micene

Micene of Mukene (Grieks: Μυκῆναι, "Mykēnai", of Μυκήνη, "Mykēnē") is ’n argeologiese terrein in Griekeland. Dit is sowat 90 km suidwes van Athene op Noordoos-Peloponnesos. Argos is 11 km suid daarvan en Korinthe 48 km noord.

In die tweede millennium v.C. was Micene een van die belangrikste sentrums van die Griekse beskawing, ’n militêre vesting wat ’n groot deel van Suid-Griekeland oorheers het. Die deel van die Griekse geskiedenis tussen omstreeks 1600 en 1100 v.C. word die Miceense tydperk genoem met verwysings na Micene. Op sy hoogtepunt in 1350 v.C. het die sitadel en onderdorp ’n bevolking van 30 000 gehad en ’n oppervlakte van 32 hektaar.

Hoewel die sitadel deur die Grieke gebou is, word geglo die naam is nie Grieks nie, maar een van die Voorgriekse name van die streek.

Volgens Griekse legendes hou die naam egter verband met die Griekse woord μύκης ("mycēs", "sampioen") en die mitologiese figuur Perseus, wat dit genoem het na óf na die punt ("mycēs") van sy swaardskede óf ’n sampioen wat hy op die terrein gepluk het.

Die vroegste geskrewe vorm van die naam is "Mykēnē" (Μυκήνη), wat in Homeros se "Ilias" aangetref word. Die Miceense vorm is "Mukānai", wat ’n meervoudsvorm het soos "Athānai".





</doc>
<doc id="94012" url="https://af.wikipedia.org/wiki?curid=94012" title="Tiryns">
Tiryns

Tiryns (Grieks: Τίρυνς of Τίρυνθα) is ’n Miceense argeologiese terrein op die Peloponnesos in Griekeland.

Tiryns was ’n heuwelfort wat van die begin van die Bronstydperk sowat 7 000 jaar gelede af bewoon is. Dit het sy hoogtepunt tussen 1400 en 1200 v.C. bereik, toe dit een van die belangrikste stede van die Miceense tydperk was, veral in Argolis. Sy merkwaardigste landmerk is sy paleis en veral sy mure, wat daaraan sy Homeriese beskrywing "magtige ommuurde Tiryns" besorg het. In antieke tye is die stad verbind met die mites van Herakles, en sommige bronne gee die stad aan as sy geboorteplek.




</doc>
<doc id="94014" url="https://af.wikipedia.org/wiki?curid=94014" title="Transnet Freight Rail">
Transnet Freight Rail

Transnet Freight Rail is 'n Suid-Afrikaanse spoorvragvervoerfirma, voorheen bekend as "Spoornet". Dit is 'n dogtermaatskappy van Transnet, die groot staatsbeheerde maatskappy in Suid-Afrika wat vir spoorvervoer, hawens en pyplyne verantwoordelik is. Sy hoofkantoor is in die Inyanda House in Parktown, Johannesburg gevestig. 

Transnet is op 1 April 1990 as 'n beperkte maatskappy gestig. Die meerderheid van die maatskappy se aandele word deur die Departement van Openbare Ondernemings besit. Die maatskappy is gestig nadat sake-eenhede en bedrywighede van die Suid-Afrikaanse Spoorweë en Hawens (SAS&H), asook ander bedrywighede en produkte geherstruktureer is.

Transnet Freight Rail word tans in 6 besigheidseenhede verdeel:




</doc>
<doc id="94019" url="https://af.wikipedia.org/wiki?curid=94019" title="Doriese inval">
Doriese inval

Die Doriese inval is ’n konsep van historici om die vervanging van voorklassieke dialekte en tradisies in die suide van Antieke Griekeland deur dié van die Klassieke tydperk te verduidelik. Dit word so genoem na aanleiding van die laaste groep Griekssprekende stamme wat die Griekse skiereiland beset het. 

Volgens Griekse legendes het die Doriërs die Peloponnesos oorgeneem in die "Terugkeer van die Heracleidae" (Grieks: Ἐπιστροφὴ τῶν Ἡρακλειδῶν). Klassieke geleerdes het in die legende ’n werklike gebeurtenis gesien wat hulle die "Doriese inval" genoem het. Die betekenis van die konsep het al meermale verander namate historici, filoloë en argeoloë probeer verduidelik hoe ’n hele kultuur verdwyn het. 

Ondanks byna 200 jaar van ondersoeke, kon daar nog nie met sekerheid vasgestel word of daar werklik ’n Doriese inval was nie. Die konsep word veral gebruik om verskeie ander spekulasies uit te skakel. Dit is egter nie onmoontlik dat die inval wel plaasgevind het nie.


</doc>
<doc id="94026" url="https://af.wikipedia.org/wiki?curid=94026" title="Helladiese tydperk">
Helladiese tydperk

Helladies is ’n moderne argeologiese term vir ’n reeks tydperke in die kultuur van die vastelandse Antieke Griekeland tydens die Bronstydperk. Dit word gewoonlik in argeologie en kunsgeskiedenis gebruik as aanvulling van twee parallelle terme: "Sikladies", met verwysings na min of meer dieselfde reeks in die Egeïese Bronstydperk, en "Minoïes", met verwysing na die beskawing van Kreta.

Die skema word veral vir pottebakkersware gebruik as ’n dateringstelsel. Kunsartikels kan in Vroeg-, Middel- en Laat-Helladies ingedeel word, na aanleiding van die styl en tegniek. Laat-Helladies (LH) en Vroeg-Helladies (EH) word weer verdeel in I, II en III en dié nog verder (sien onder Tydperke). Sekere datums word aan die verskillende fases geheg, hoewel die term begin gebruik is voor die uitvinding van radiokoolstofdatering.
Die drie terme "Helladies", "Sikladies" en "Minoïes" verwys na die plek van oorsprong. Middel-Minoïese voorwerpe kan dus in die Siklade ontdek word, maar dit maak hulle nie Middel-Sikladies nie. 

In plaas van die gebruik van lang name soos "vroeg-vroeg-Helladies", gebruik argeoloë I, II, III vir die tweede vlak, A, B, C vir die derde, 1, 2, 3 vir die vierde en A, B, C vir die vyfde vlak.


</doc>
<doc id="94030" url="https://af.wikipedia.org/wiki?curid=94030" title="Maseru-taklyn">
Maseru-taklyn

Die Maseru-taklyn is 'n takspoorlyn van 26 kilometer (16 myl) wat Maseru, die hoofstad van Lesotho, verbind met die spoornetwerk van Suid-Afrika. Dit vertak uit die Bloemfontein–Bethlehem spoorlyn by Marseilles, in die Vrystaat, en loop in 'n suidoostelike rigting vir 24 kilometer (15 myl) tot by die Caledonrivier.

Nadat dit die rivier (en grens met Lesotho) oorgesteek het, loop die lyn vir 1.6 km deur die nywerheidsdeel van Maseru, waar dit die stad se stasie, asook verskeie fabrieke en depot's bedien.

Die spoorlyn is die eiendom van Transnet Freight Rail van Suid-Afrika; dit verskaf 'n vragdiens aan Lesotho, maar bied geen gereelde passasiersdiens aan nie.



</doc>
<doc id="94031" url="https://af.wikipedia.org/wiki?curid=94031" title="Stary Dwór">
Stary Dwór

Stary Dwór is 'n dorp met 360 inwoners in die woiwodskap Lubuskie in Pole.


</doc>
<doc id="94032" url="https://af.wikipedia.org/wiki?curid=94032" title="Sikladiese beskawing">
Sikladiese beskawing

Die Sikladiese of Kukladiese beskawing is die Bronstydperk-kultuur van die Siklade in Griekeland, in die Egeïese See. Dit het geduur van omstreeks 3200 tot 2000 v.C.

’n Kenmerkende Neolitiese kultuur wat elemente van Anatolië en die Griekse vasteland vermeng het, het voor 4000 v.C. in die wes-Egeïese gebied ontstaan. Argologiese vondste dui op die verwerking van koper. Elk van die Sikladiese eilande kon nie meer as ’n paar duisend mense huisves nie, hoewel modelle van hul bote wys tot 50 roeiers kon in ’n boot pas.

Toe die hoogs georganiseerde paleiskultuur van Kreta al hoe magtiger word, het die eilande onbelangrik geword – met die uitsondering van Delos, wat regdeur die Klassieke tydperk sy argaïese reputasie as ’n toevlugsoord behou het.

Dié belangrike beskawing uit die Laat-Neolitiese tot Vroeë Bronstydperk is die beste bekend vir sy skematiese plat vroue-idole wat uit die eilande se suiwer wit marmer gekerf is eeue voordat die Minoïese beskawing van die Middel-Bronstydperk in Kreta, in die suide, ontstaan het. Hierdie idole is uit grafte gesteel om te voorsien in die groot mark daarvoor sedert die vroeë 20ste eeu. Net sowat 40% van die 1 400 figure wat ontdek is, se oorsprong is bekend omdat plunderaars bewyse van die res vernietig het.

Die chronologie van die Sikladiese beskawing word in drie hooffases verdeel: Vroeg-, Middel- en Laat-Sikladies. Dié word weer verder verdeel. Teen die einde van die Laat-tydperk (omstreeks 2000 v.C.) was daar ’n vermenging van die Sikladiese en die Minoïese kultuur.

Die verskillende fases lyk soos volg:



</doc>
<doc id="94034" url="https://af.wikipedia.org/wiki?curid=94034" title="Pylos">
Pylos

Pylos (Grieks: Πύλος), histories ook bekend onder sy Italiaanse naam, Navarino, is ’n dorp en voormalige munisipaliteit op Peloponnesos, Griekeland. Dit is die belangrikste hawe aan Navarino-baai. Die dorp het 2 767 inwoners.

Pylos het ’n lang geskiedenis en was in Neolitiese tye al bewoon. Dit was ’n belangrike koninkryk in die Miceense tydperk; dit bevat ruïnes van die sogenaamde Paleis van Nestor wat tans uitgegrawe word en genoem is na Nestor, die koning van Pylos in Homeros se "Ilias".


</doc>
<doc id="94035" url="https://af.wikipedia.org/wiki?curid=94035" title="Orchomenos">
Orchomenos

Orchomenos (Grieks: Ὀρχομενός) is ’n munisipaliteit en geologiese terrein in Boeotië, Griekeland, asook die verhoog van baie Griekse mites. Dit is van die Neolitikum regdeur die Hellenistiese tydperk bewoon. Die bevolking was in 2011 sowat 11 620.


</doc>
<doc id="94036" url="https://af.wikipedia.org/wiki?curid=94036" title="Knossos">
Knossos

Knossos (Grieks: Κνω(σ)σός, "Knōs(s)os") is die grootste Bronstydperk argeologiese terrein op Kreta en is Europa se oudste stad genoem. Opgrawings hier het baie bygedra tot kennis oor die Minoïese beskawing.

In die 19de eeu is materiaal van ’n terrein suid van die Kretensiese hoofstad, Heraklion, weggedra om huise in die stad te bou. Daar is vermoed dat die ruïnes van die kolossale Minoïese paleis van Knossos op die terrein geleë was en in 1878 het die Engelse argeoloog Arthur John Evans besluit om ondersoek in te stel voor al die boumateriaal weggedra word. Hy het met uitgrawings by Knossos begin en dit het gou duidelik geword dat ’n Minoïese paleis wel hier gestaan het, waarskynlik die paleis van die legendariese koning Minos.

Evans het die westelike vleuel van die paleis ontdek en baie erdewerk, vase en kanne is hier gevind, asook ’n belangrike fresko.



</doc>
<doc id="94037" url="https://af.wikipedia.org/wiki?curid=94037" title="Hermann Ludwig Eckstein">
Hermann Ludwig Eckstein

Hermann Ludwig Eckstein (1849 - 1893) was 'n goudmagnaat. Hy is in Stuttgart, Duitsland gebore as die ouer broer van Friedrich Eckstein. Sy pa was 'n Lutherse pastoor. Hy werk in sy eerste jare by 'n Duitse maatskappy in Engeland en arriveer in 1882 in Kimberley om die bestuur van die Phoenix-diamantmaatskappy oor te neem. Daar word hy vriende met Julius Charles Wernher en Alfred Beit en sluit saam met hulle aan by "Jules Porges & Co". Namens die maatskappy gaan hy eers Barberton en dan Johannesburg toe. In 1888 begin hy die maatskappy "H Eckstein & Co" wat gou die toonaangewende mynfirma aan die Witwatersrand word. Hy word as die eerste president van die Kamer van Mynwese gekies, 'n posisie wat hy beklee van 1889 tot 1891. In 1892 gaan sy gesondheid agteruit en op 7 Desember 1893 sterf hy in sy geboortedorp.



</doc>
<doc id="94038" url="https://af.wikipedia.org/wiki?curid=94038" title="Frankokrasie">
Frankokrasie

Die Frankokrasie (Grieks: Φραγκοκρατία, "Frankokratia", regering deur die Franke), ook bekend as die Latinokrasie (Λατινοκρατία, regering deur die Latyne) is die tydperk in die Griekse geskiedenis ná die Vierde Kruistog (1204) toe ’n paar hoofsaaklik Franse en Italiaanse state gestig is op die terrein van die Bisantynse Ryk.

Die term kom van die feit dat die Ortodokse Grieke die Wes-Europese Katolieke "Latyne" of "Franke" genoem het. Die duur van die "Frankokrasie" verskil van gebied tot gebied: die politieke situasie was baie plofbaar terwyl die Frankiese state verdeel en van eienaarskap verwissel het; in baie gevalle is hulle deur Griekse opvolgerstate teruggewen.

Die einde van die "Frankokrasie" het aangebreek met die verowering van die gebied deur die Ottomaanse Ryk in die 14de tot 16de eeu, wat gelei het tot die "Turkokrasie" (Ottomaanse Griekeland).


</doc>
<doc id="94039" url="https://af.wikipedia.org/wiki?curid=94039" title="Friedrich Gustav Jonathan Eckstein">
Friedrich Gustav Jonathan Eckstein

Friedrich Gustav Jonathan Eckstein (1857 - 1930) was 'n goudmagnaat. Hy is in Stuttgart, Duitsland gebore as die jonger broer van Hermann Ludwig Eckstein. Sy pa was 'n Lutherse pastoor. Hy woon 'n ruk lank in Indië en kom in 1887 in die Witwatersrand aan. Ten tye van die Tweede Vryheidsoorlog rig hy sy hoofkantoor in Londen in. Hy was een van dié wat in beheer van die firma "Wernher, Beit & Co" was. In 1912 volg hy Jules Porgès as voorsitter op. As gevolg van sy Duitse agtergrond ondervind hy baie onaangenaamhede tydens die Eerste Wêreldoorlog en bedank as voorsitter. Hy word later tot ridder geslaan en wy hom aan die kweek van katoen in die Soedan.



</doc>
<doc id="94040" url="https://af.wikipedia.org/wiki?curid=94040" title="George Herbert Farrar">
George Herbert Farrar

Sir George Herbert Farrar (1859 - 1915) was 'n goudmagnaat en soldaat. Hy is in Cambridge, Engeland gebore. Hy kom saam met sy broer, Sydney, in Suid-Afrika aan. Hy speel 'n belangrike rol in die oopstelling van die oostelike goudvelde en in 1893 stig hy die "East Rand Proprietary Mines", een van die grootstes ter wêreld. Hy was 'n ondersteuner van die "Reform Commitee" en is as een van die belhamels van die Jameson-inval wat regter Reinhold Gregorowski ter dood veroordeel. Sy vonnis word versag en word met £25 000 beboet. Hy onderskei hom in die Tweede Vryheidsoorlog en word later voorsitter van die Kamer van Mynwese. Hy speel 'n belangrike rol in die politiek onder die Kroonkoloniebewind. Hy sterf in 'n treinongeluk terwyl hy op krygsdiens was in Suidwes-Afrika.
Farrar is in Bedfordview, oos van Johannesburg, begrawe.

Die voorstad Farrarmere, Benoni is na genoem.



</doc>
<doc id="94042" url="https://af.wikipedia.org/wiki?curid=94042" title="Adolf Goerz">
Adolf Goerz

Adolf Goerz (1875 - 1900) was 'n mynmagnaat. Hy is in Duitsland gebore en George von Siemens, hoof van die "Deutsche Bank" was 'n swaer van hom. Dié het hom in 1888 oorreed om na Suid-Afrika te kom. Hy stig die "Goerz Sindikaat" in 1889 en die "Rand Central Ore Reduction Company" in 1892. In 1895 het hierdie belange saamgesmelt in "A. Goerz & Kie, Bpk" wat later die "Union Corporation" geword het.



</doc>
<doc id="94045" url="https://af.wikipedia.org/wiki?curid=94045" title="Epirus">
Epirus

Epirus is ’n geografiese en historiese streek in Suidoos-Europa wat deur Griekeland en Albanië gedeel word. Dit lê tussen die Pindusgebergte en die Ioniese See. 


</doc>
<doc id="94046" url="https://af.wikipedia.org/wiki?curid=94046" title="Lineêr B">
Lineêr B

Lineêr B is ’n lettergreepskrif wat gebruik is om Miceense Grieks, die vroegste bekende vorm van Grieks, mee te skryf. Dit was in gebruik verskeie eeue voor die Griekse alfabet. Die vroegste Miceense geskrifte dateer uit omstreeks 1450 v.C. Dit kom van Lineêr A, ’n onontsyferde skrif waarin Minoïes geskryf is.

Lineêr B, wat hoofsaaklik voorgekom het in paleisargiewe by Knossos, Sinodië, Pylos, Thebe en Micene, het verdwyn met die val van die Miceense beskawing aan die einde van die Bronstydperk. Geen tekens van die skrif kom in die daaropvolgende tydperk, die Griekse Donker Eeue, voor nie. Die skrif is ontsyfer deur die jong Engelse argitek en selfgeleerde linguis Michael Ventris.

Lineêr B bestaan uit sowat 87 sillabiese tekens en meer as 100 ideogramme. Laasgenoemde simboliseer voorwerpe en artikels en het geen fonetiese waarde nie.

Dit lyk of Lineêr B tot administratiewe sentrums beperk was. Min verskillende "handskrifte" is opgemerk: 45 in Pylos en 66 in Knossos. Dit lyk dus of die skrif net deur ’n gilde professionele skribas in die paleise gebruik is. Nadat die paleise vernietig is, het die skrif verdwyn.

Die volgende tabel bevat die sillabiese tekens wat deur Michael Ventris en John Chadwick ontsyfer is. Aanvangskonsonante word in die linkerkolom aangegee en klinkers in die boonste ry. Die transkripsie van die lettergreep word daarnaas aangegee (dit is dalk nie so uitgespreek nie), asook Bennett se nommer vir die teken, voorafgegaan deur ’n asterisk.



</doc>
<doc id="94050" url="https://af.wikipedia.org/wiki?curid=94050" title="Egdon Heath">
Egdon Heath

Egdon Heath is 'n fiktiewe streek in Thomas Hardy se Wessex. Die bewoners van hierdie yl bevolkte gebied, waar heksery en bygeloof nog hoogtyd vier, sny heidestruike vir hul lewensonderhoud. Die hele handeling van Hardy se roman "The Return of the Natives" speel in dié afgeleë streek af, en dit kom ook in "The Mayor of Casterbridge" en in die kortverhaal "The Withered Arm" (1888) voor.


</doc>
<doc id="94052" url="https://af.wikipedia.org/wiki?curid=94052" title="Windows Phone">
Windows Phone

Windows Phone is 'n bedryfstelsel vir slimfone wat deur "Microsoft" as opvolger van "Windows Mobile" ontwikkel is, alhoewel dit tegnies nie versoenbaar is met die vroeëre platform nie. Dit is die hoofbedryfstelsel vir die vroeëre "Nokia"-slimfone wat tans deur "Microsoft Mobile" onder die handelsmerk "Microsoft Lumia" ontwikkel en bemark word, maar word op 'n kleiner skaal ook vir slimfone van ander vervaardigers soos "Samsung", "HTC" en "Huawei" gebruik.

Die gebruikerkoppelvlak "Modern UI", wat saam met die bedryfstelsel "Windows Phone 7" op 21 Oktober 2010 ingevoer is, word as voorloper van die "Flat Design" of "plat ontwerp" beskou wat intussen ook in baie ander "Microsoft"-produkte toegepas word, waaronder "Windows 8" en "Windows 8.1", twee bedryfstelsels vir tafel- en tabletrekenaars, en "Windows RT", 'n bedryfstelsel vir tabletrekenaars.

Die volgende weergawes is tot dusver vrygestel:



</doc>
<doc id="94056" url="https://af.wikipedia.org/wiki?curid=94056" title="Ermelo-Richardsbaai steenkooltrajek">
Ermelo-Richardsbaai steenkooltrajek

Die Ermelo-Richardsbaai steenkooltrajek is 'n spoorlyn wat deur Transnet Freight Rail gebruik word om spesiale lang treine met uitvoersteenkool vanaf verskeie koolmyne in Mpumalanga na die uitvoerterminaal by Richardsbaai te verskuif.

Die trajek is een van vier in Suid-Afrika wat teen 'n spanning van 25 kV wisselstroom opereer. Die spesiaalontwerpte Klas 11E-lokomotief word uitsluitlik op hierdie trajek vir steenkooltreine gebruik.


</doc>
<doc id="94057" url="https://af.wikipedia.org/wiki?curid=94057" title="Nokia Lumia 930">
Nokia Lumia 930

Nokia Lumia 930 is 'n topvlak-slimfoon wat deur Nokia ontwikkel is en waarop Microsoft se Windows Phone 8.1-bedryfstelsel loop. Die toestel is op 2 April 2014 gedurende die "Microsoft Build 2014"-konferensie bekend gestel en in Julie 2014 as opvolger van Nokia se Lumia 925-vlagskip-slimfoon op internasionale markte buite die Verenigde State geloods.

Die Lumia 930 baseer grotendeels op die Nokia Lumia Icon-slimfoon wat uitsluitlik in die VSA verkrygbaar is en daar eksklusief deur Verizon Wireless versprei word. Die twee modelle deel dieselfde ontwerp en tegniese besonderhede, behalwe vir die bedryfstelsel wat op hulle loop. Die Icon word met Windows Phone 8 verkoop.

Die Nokia Lumia 930-slimfoon is in 2015 opgevolg deur Microsoft se Lumia 950 met die nuwe Windows 10-bedryfstelsel.


</doc>
<doc id="94058" url="https://af.wikipedia.org/wiki?curid=94058" title="Unita">
Unita

Unita (Portugees: "União Nacional para a Independência Total de Angola") is die tweede grootste politieke party in Angola en 'n voormalige rebelleleër.

Unita is op 13 Maart 1966 deur Jonas Savimbi en Antonio da Costa Fernandes gestig. In 25 Desember van dieselfde jaar het die groep sy eerste aanval op die Portugese koloniale owerhede geloods. Savimbi was tot met sy dood in 2002 die leier van die party.

Tydens die Oorlog vir die onafhanklikheid van Cabinda (1961-1975) en die Angolese Burgeroorlog (1975-2002) het Unita teen die MPLA geveg. Tydens die oorlog het Unita militêre ondersteuning van die VSA en Suid-Afrika ontvang, terwyl die MPLA deur die Sowjetunie ondersteun is.

In 1992 het Savimbi aan die presidensiële verkiesing deelgeneem en 1 579 298 stemme (40,07%) verwerf. Tydens die parlementêre verkiesings van dieselfde jaar het die party 1 347 636 stemme (34,10%) gekry en sodoende 70 setels ingepalm.

Ná Savimbi se dood is hy deur Isaías Samakuva opgevolg. Unita het die gewapende stryd prysgegee en hulle op verkiesingspolitiek toegespits. Die party het 16 van die 220 setels in die parlementêre verkiesing van 2008 verower. In die algemene verkiesing op 31 Augustus 2012 het Unita sy seteltal verdubbel tot 32 toe hy 18,66% van die stemme verower het, vergeleke met die MPLA se 175 setels en 'n persentasie van 71,84. 'n Nuwe party, Casa-CE, het 6% van die stemme verower en agt setel gekry. UNITA het 51 uit 220 setels in die parlementêre verkiesing van 2017 gewen.


</doc>
<doc id="94067" url="https://af.wikipedia.org/wiki?curid=94067" title="NG gemeente Volmoed">
NG gemeente Volmoed

Die NG gemeente Volmoed is 'n gemeente van die Nederduitse Gereformeerde Kerk in die Sinode van Suid-en-Wes-Kaapland.

Die gemeente Volmoed, geleë 16 km suidwes van Oudtshoorn, is op 29 November 1921 op die plaas Armoed gestig. In die agttiende eeu het hier 'n bruin man met die naam Armoed gewoon. Teen 1770 het die eerste blankes hulle hier gevestig. Sedert 1908 het die eienaar van die plaas, mnr. W.G. Olivier, reeds 'n aanbod aan die kerkraad van Oudtshoorn gemaak van vyf morge grond en 'n kerkgebou van 700 sitplekke volgens 'n deur die kerkraad goedgekeurde plan. Hierdie kerkgebou sou hy op eie koste laat oprig met die oog op die stigting van 'n dorp op sy grond.

Aanvanklik is die aanbod deur die kerkraad van die hand gewys. In 1910 is die aanbod egter aanvaar, waarna di. George Murray en Andrew Murray McGregor die kerkgebou se hoeksteen op 16 Mei 1910 plegtig gelê het. In 1912 is transport van die kerkgebou en grond aan die kerkraad van Oudtshoorn oorhandig. Die volgende jaar is ook die pastorie gebou en aansoek om afstigting gedoen. Hierdie versoek sou egter nie voor 1921 verwerklik word nie. Oudtshoorn het egter reeds in 1912 'n derde leraar beroep in die persoon van ds. S.P. Helm, met standplaas op Armoed. Nog voor die selfstandigwording het ook di. J.G. Muller en J.W. Snyman hier gearbei.

Sedert 1919 was daar weer sterk propaganda vir selfstandigwording, maar eers met die vertrek van ds. Snyman het die kerkraad besluit om nie weer 'n derde leraar te beroep nie, maar om afstigting by die Ring aansoek te doen. Die eerste leraar van die gemeente was ds. A.H. Stander (1922-'31). Hy is opgevolg deur ds. J.M. Calitz wat die gemeente 13 jaar lank bedien het. Gedurende sy bediening het die gemeente ook heelwat stoflike vordering gemaak.

'n Tweede pastorie, meer sentraal, met 'n sierlike kerksaal naasaan is opgerig, asook 'n kerksaal in 'n buitewyk. Die eerste pastorie is tot beskikking van die hulpsendeling van Oudtshoorn gestel, onder wie die sendingwerk geval het. Van 1945 tot 1949 was ds. W. Fullard leraar van die gemeente, waarvan die 25-jarige bestaan in 1946 op luisterryke wyse gevier is. Sedert Mei 1949 is die gemeente deur ds. B. Alheit bedien.

Die nedersetting Volmoed het volgens die sensus van 2011 2,36 km beslaan en 472 inwoners gehad van wie 424 bruin, 31 swart en 17 wit was, vergeleke met 'n bevolking van 235 tydens die sensus van 2001, toe 202 inwoners bruin en 33 wit was.





</doc>
<doc id="94068" url="https://af.wikipedia.org/wiki?curid=94068" title="Tholos">
Tholos

’n Tholos (meervoud: tholoi; Grieks: θολωτός τάφος, "koepelgraf"), is ’n byekorfvormige grafkelder wat gekenmerk word deur ’n koepel wat gevorm is deur al hoe kleiner wordende ringe modderstene of klippe.

"Tholoi" is in verskeie kulture van die Middellandse See-gebied en Wes-Asië gebruik om mense te begrawe, maar soms is hulle vir ander doeleindes gebruik soos huise (Siprus), rituele (Sirië) en forte (Spanje, Sardinië).

In Griekeland het die "tholoi" laat in die Bronstydperk ontstaan. Dit is onseker of hulle deur die "tholoi" van Kreta geïnspireer is en of hulle ’n natuurlike ontwikkeling in die bou van grafte tydens die Bronstydperk was. Die konsep lyk meer soos dié van die talle grafkamers uit die Miceense tydperk.

Ná omstreeks 1500 v.C. het "tholoi" meer algemeen geraak in die Miceense beskawing. Hulle is egter, anders as die vroeëre voorbeelde, feitlik altyd uit die kant van ’n heuwel gegrawe sodat net sowat ’n derde van die grafkelder bogronds was. Die bouwerk is met ’n relatief klein hoop grond bedek.

Meer as een mens is gewoonlik in ’n "tholos" begrawe, op verskillende plekke – óf op die vloer óf in putte en skagte. Omdat die grafte so algemeen was, word geglo dit is nie net vir die regerende klas gebruik nie, hoewel van die grootstes dalk wel vir die koninklikes was. Sommige van hulle is van 10 of 15 meter breed.

Ronde strukture is algemeen in die Nabye-Ooste gebou, soos in Irak, Sirië en Turkye. Hulle was waarskynlik huise en pakkamers, hoewel hulle ook vir rituele gebruik kon gewees het.

In die Iberiese Skiereiland het soortgelyke strukture sedert 3000 v.C. ontstaan. Hulle was veral algemeen in Spanje en Portugal terwyl ander soorte grafte, soos kunsmatige grotte, op plekke soos in Suidoos-Frankryk verkies is.

In Oos-Europa is "tholoi" veral in Thracië aangetref, veral in Bulgarye waar hulle uit die 4de tot 3de eeu v.C. dateer. Die mure van die grafte in Kazanlak is gepleister en beskilder met tonele uit die afgestorwene se lewe.




</doc>
<doc id="94071" url="https://af.wikipedia.org/wiki?curid=94071" title="John Hays Hammond">
John Hays Hammond

John Hays Hammond (1855 - 1936) was 'n myningenieur en magnaat. Hy is in San Francisco, Amerika gebore en studeer aan die Universiteit van Yale en aan die Koninklike Saksiese Mynbouakademie in Freiberg, Duitsland. In 1893 word hy deur die Barnato-broers in diens geneem om verslag te doen oor sekere van hulle eiendomme en gaan werk daarna vir Cecil John Rhodes. Hy word aangestel as raadgewende ingenieur van die "Consolidated Gold Fields of South Africa". Hy woon op die Witwatersrand en was een van die vier hoofleiers van die "Reform Commitee" wat die Jameson-inval lei. Na die mislukte inval word hy in hegtenis geneem, verhoor en ter dood veroordeel. Hy betaal 'n boete van £25,000 en word vrygelaat. 

Hy verteenwoordig die Amerikaanse President William Howard Taft tydens die kroning van George V van die Verenigde Koninkryk in 1911.



</doc>
<doc id="94072" url="https://af.wikipedia.org/wiki?curid=94072" title="Achajers">
Achajers

Die Achajers (Grieks: Ἀχαιοί, "Akhaioí") is een van die name vir die Grieke wat in Homeros se "Ilias" (598 keer) en "Odussee" voorkom. Ander algemene name vir hulle is die Danaërs (Δαναοί, "Danaoi"; 138 keer in die "Ilias") en Argeërs (Ἀργεῖοι, "Argeioi"; 182 keer in die "Ilias"). Al dié name is as sinonieme gebruik vir die algemene Griekse beskawing. In die historiese tydperk was die Achajers die inwoners van die streek Achaje, in die noordelike Sentraal-Peloponnesos. Die stadstate van die streek het later ’n konfederasie gestig bekend as die Achajerbond, wat in die 3de en 2de eeu v.C. invloedryk was.

Die "langharige Achajers" van Homeros sou deel gewees het van die Miceense beskawing wat Griekeland sedert omstreeks 1600 tot 1100 v.C. oorheers het. Teen die Argaïese en die Klassieke tydperk het "Achajers" verwys na inwoners van die veel kleiner streek Achaje. Herodotos identifiseer die Achajers van die Noord-Peloponnesos as afstammelinge van die vroeëre, Homeriese Achajers. Volgens Pausanias, ’n geograaf van die 2de eeu v.C., is die naam Achajers oorspronklik aan die Grieke van Argolis en Lakonië gegee. Dit is eger nie die manier waarop Homeros die term gebruik het nie.

Pausanias en Herodotos vertel albei die legende van die Achajers wat uit hul tuisland gedwing is in die Doriese inval. Hulle het toe na die streek Achaje getrek. Geleerdes verskil oor die oorsprong van die historiese Achajers teenoor die Homeriese Achajers. Die Duitse klassieke historikus Karl Beloch glo daar was nie ’n Doriese inval nie, maar dat die Doriërs van die Peloponnesos eintlik die Achajers was. Eduard Meyer, ook ’n Duitse historikus, stem nie saam nie en stel voor die Achajers was pre-Doriese Grieke van die vasteland. William Prentice verskil met beide Beloch en Meyer, en wys daarop dat argeologiese bewyse aantoon die Achajers van suidelike Klein-Asië het na Griekeland getrek en moontlik voor 2000 v.C. in Thessalië gaan woon.

Sommige Hetitiese tekste noem ’n volk in die weste met die naam "Ahhiyawa", wat die Achajers kon gewees het. Vroeër word dit ook "Ahhiya" genoem.

Antieke Egiptiese bronne noem weer die naam "Ekwesh", wat ook moontlik die Achajers kon gewees het, terwyl "Denyen" en "Tanaju" weer na die Klassiek-Griekse Danaän kan verwys. Die vroegste teksverwysings na die Miceense wêreld is in die Annale van Toetmoses III (omstreeks 1479–1425 v.C.), waarvolgens boodskappers van die koning van die Tanaju omstreeks 1437 v.C. geskenke na die Egiptiese koning gestuur het met die doel om diplomatieke bande aan te knoop. Tanaju word ook genoem in ’n inskripsie in die dodetempel van Amenhotep III, wat omstreeks 1382–1344 v.C. oor Egipte geheers het. Boonop bevat ’n lys stede van Tanaju die name Micene, Nauplion, Kythera en Messenië, asook die Thebaid (die streek van Thebe).

In die vyfde bewindsjaar van farao Merneptah het ’n konfederasie van noordelike volke die wesdelta aangeval. Onder die volke se name is die "Ekwesh". Homeros vertel van ’n Achajer-aanval op die delta, en Menelaus noem dit ook in die "Odussee".



</doc>
<doc id="94079" url="https://af.wikipedia.org/wiki?curid=94079" title="Doriërs">
Doriërs

Die Doriërs (Grieks: Δωριεῖς, "Dōrieis") was chronologies die laaste groep Griekssprekende stamme wat die Griekse skiereiland binnegedring het, dalk in 1200-1000 v.C. Dit word algemeen as die Doriese inval beskryf, maar dit is onduidelik of so ’n inval wel plaasgevind het.

Die Doriërs was goeie hanteerders van perde en kon reeds yster bewerk. Met hul ysterwapens het hulle maklik die oorspronklike volke onderwerp of verdryf. Hulle het met hul oorname van die Peloponnesos (onder meer Sparta), baie eilande (onder meer Kreta) en die suidwestelike hoek van Klein-Asië vermoedelik die einde bewerkstellig van die Miceense beskawing.

Die Doriërs was een van die drie belangrikste Griekse bevolkingsgroepe omstreeks 1100 v.C. Die ander was die Achajers en die Ioniërs.



</doc>
<doc id="94081" url="https://af.wikipedia.org/wiki?curid=94081" title="Seevolke">
Seevolke

Seevolke is ’n term wat gebruik word om ’n konfederasie van seevarende nasies te beskryf wat moontlik in óf Wes-Anatolië óf Suid-Europa ontstaan het, in besonder die streek om die Egeïese See. Hulle het in die oostelike deel van die Middellandse See rondgevaar en Anatolië, Sirië, Kanaän, Siprus en Antieke Egipte aan die einde van die Bronstydperk binnegeval.
Die term word deur moderne geleerdes gebruik om te verwys na nege groepe volke, hoewel die beskrywing "van die see" (Egipties: "") in ’n historiese verband net verwys na drie: die Ekwesj, Sjekelesj en Sjerden. Die identiteit van die Seevolke is steeds onduidelik en moderne geleerdes het net stukke van antieke dokumente en argeologiese ontledings om hulle te lei.

Die term "peuples de la mer" is in 1855 die eerste keer gebruik deur die Franse Egiptoloog Emmanuel de Rougé.

Die nege groepe wat beskou word as moontlike Seevolke is, in alfabetiese volgorde, die:

Daar is geen bewyse van die migrasie van hele volke in enige dokumente van dié tyd nie, maar geleerdes glo aan verskeie vertolkings van ’n "migrasiehipotese". Die meeste geleerdes glo die Seevolke het Siprus, die Hetitiese Koninkryk en die Levant binnegeval.


</doc>
<doc id="94082" url="https://af.wikipedia.org/wiki?curid=94082" title="Hellenistiese Griekeland">
Hellenistiese Griekeland

In die Griekse geskiedenis stem Hellenistiese Griekeland ooreen met die tydperk tussen die dood van Alexander die Grote in 323 v.C en die anneksasie van die Klassieke Griekse hartland deur Rome in 146 v.C. 

Tydens die Hellenistiese tydperk het die belangrikheid van Griekeland in die Griekssprekende wêreld skerp gedaal. Die twee grootste sentrums van dié tyd was Alexandrië en Antiochië. Stede soos Pergamon, Efese, Rhodos en Seleucië was ook belangrik, en die toenemende verstedeliking van die Middellandse See-gebied was kenmerkend van die tydperk.


</doc>
<doc id="94083" url="https://af.wikipedia.org/wiki?curid=94083" title="Romeinse Griekeland">
Romeinse Griekeland

Romeinse Griekeland is die tydperk in die geskiedenis van die hoofdeel van Griekeland (in vergelyking met ander Griekse kultuursentrums elders in die Romeinse wêreld) tussen die Romeinse Ryk se verowering van die Korintiërs in die Slag van Korinthe in 146 v.C. tot die stigting van die stad Bisantium en die aanwysing daarvan in 330 n.C. as die hoofstad van die ryk deur keiser Konstantyn die Grote (eers as Nova Roma en later as Konstantinopel).


</doc>
<doc id="94084" url="https://af.wikipedia.org/wiki?curid=94084" title="Ottomaanse Griekeland">
Ottomaanse Griekeland

Die grootste deel van moderne Griekeland was die een of ander tyd, van die middel van die 15de eeu tot sy onafhanklikverklaring in 1821, deel van die Ottomaanse Ryk. Dié tydperk was bekend as die Turkokrasie (Grieks: Τουρκοκρατία, of "Turkse heerskappy"). 

Die Bisantynse Ryk, die opvolgerstaat van die antieke Romeinse Ryk wat 1100 jaar lank oor die grootste deel van die Griekssprekende wêreld geheers het, het algaande verswak ná die inval deur die Kruisvaarders van die Vierde Kruistog in 1204.

Intussen het die Ottomaanse Turke eers Serwië verower en daarna was hul pad oop na Konstantinopel. Hulle het die stad in 1453 verower en daarna suid na Griekeland beweeg, waar hulle Athene in 1458 verower het. Die Peloponnesos het tot in 1460 uitgehou en Venesië en Genua het ’n paar eilande behou, maar teen 1500 was die grootste deel van Griekeland en die eilande onder Ottomaanse beheer. 

Siprus het in 1571 geval en Kreta in 1669. 


</doc>
<doc id="94086" url="https://af.wikipedia.org/wiki?curid=94086" title="Pinocchio">
Pinocchio

Pinocchio (/pɪˈnɔkioʊ/; Italiaans: [piˈnɔkkjo]; van Italiaans "Pinocchio", "stukkie denneboom") is 'n fiktiewe karakter en protagonis (hoofkarakter) in die kinderboek "Die Avonture van Pinocchio" ("Le avventure di Pinocchio") uit 1883, geskryf deur die Italianer Carlo Collodi. Die houtbewerker (houtsnyer) Geppetto woon in 'n klein Italiaanse dorpie waar hy 'n houtpop genaamd Pinocchio vervaardig. Dié houtpop word lewend en beleef vele avonture. Die verhaal van Pinocchio het al in verskeie weergawes verskyn en is ook vir die moderne media verwerk.


</doc>
<doc id="94087" url="https://af.wikipedia.org/wiki?curid=94087" title="Steve Tshwete">
Steve Tshwete

Stephen Vukile Tshwete (gebore 12 November 1938 in Springs – 12 April 2002, Pretoria) was 'n Suid-Afrikaanse politikus en ANC-aktivis. Hy was by Umkhonto we Sizwe betrokke en is vanaf Februarie 1964 tot 1983 op Robbeneiland aangehou, waarna hy in ballingskap gegaan het. Hy keer in 1990 na Suid-Afrika terug en hervat sy politieke bedrywighede as 'n lid van die ANC en 'n plaaslike koördineerder vir die Verenigde Demokratiese Front.

As die hoof van die ANC se sportkantoor was dit sy taak om die sportdissiplines wat voorheen deur apartheid geskei is saam te snoer. Hy het die gawe gehad om "geswore vyande na die onderhandelingstafel te bring en hulle as bondgenote weg te stuur...hy het van een sportsoort na die volgende gegaan om slaggate op hul pad na eenheid te oorbrug". Nadat hy Suid-Afrika se krieketliggame verenig het, het hy in Mei 1991 saam met Ali Bacher na Londen gereis en suksesvol aansoek gedoen vir Suid-Afrika se hertoelating tot die Internasionale Krieketraad.

As minister van sport en ontspanning het Tshwete 'n belangrike rol in skep van nierassige nasionale spanne gespeel. Hy het vanaf 1999 tot sy dood in April 2002 in Thabo Mbeki se eerste regering as die minister van veiligheid en sekuriteit gedien. Die Steve Tshwete Plaaslike Munisipaliteit in Mpumalanga is na hom vernoem.

In 1996 het hy die eerste "Governor's Cup"-seiljagresies vanaf Kaapstad na Sint Helena afgesit, deur die skeepsirene te blaas.



</doc>
<doc id="94091" url="https://af.wikipedia.org/wiki?curid=94091" title="Warminsnyding">
Warminsnyding

'n Warminsnyding is wanneer een pyp aan 'n ander gekoppel word terwyl die pyp in bedryf is.

Hierdie proses word baie mooi geïllustreer in video's wat op youtube gekyk kan word. Soek die woord "hot tap" op www.youtube.com.


</doc>
<doc id="94097" url="https://af.wikipedia.org/wiki?curid=94097" title="David Harris">
David Harris

Kolonel sir David Harris (1852 - 1942) was 'n soldaat, diamantmagnaat en wetgewer. Hy is in Londen, Engeland gebore en emigreer na Suid-Afrika in 1871. Hy stap 950km van Durban na Kimberley waar hy as 'n delwer begin werk. Binne 2 jaar word hy welvarend en wen die vriendskap van Cecil John Rhodes. 

Hy sluit aan by die "Du Toit's Pan Horse Regiment" in 1876 en veg in die Gaika-Galeka-oorlog in die Oos-Kaap. Hy veg ook in ander veldtogte en onderskei homself in die Langebergveldtog. 

In 1897 word hy lid van die Kaapse parlement met die dood van famlilielid, Barney Barnato. Hy behou sy setel 32 jaar lank. In 1897 word hy ook 'n direkteur van die De Beer's Consilidated Mines, 'n amp wat hy hy tot in 1931 beklee. Hy was in bevel van die Tuiswag tydens die beleg van Kimberley.



</doc>
<doc id="94098" url="https://af.wikipedia.org/wiki?curid=94098" title="Isaac Lewis">
Isaac Lewis

Isaac Lewis (1849 - 1925) was 'n nyweraar en gebore in Rusland. Hy was die neef en vennoot van Sammy Marks. Hy kom in 1870 in Suid-Afrika aan en word 'n vennoot in die maatskappy, "Lewis & Marks". Dit word een van die grootste eiendoms- en nywerheidsondernemings in Suider-Afrika. Hy was minder bekend as Marks onder die publiek.


</doc>
<doc id="94099" url="https://af.wikipedia.org/wiki?curid=94099" title="De Villiers Lamprecht">
De Villiers Lamprecht

Prof. De Villiers Bester Lamprecht (26 Januarie 1942 - ) 'n Suid-Afrikaanse atleet en die eerste Suid-Afrikaner wat daarin kon slaag om 'n droommyl af te lê. Hy was ook 'n kaalvoet hardloper, soos Zola Budd. Hy is gebore in Prins Albert. Lamprecht was 'n emeritus-hoogleraar aan die Universiteit van die Vrystaat.


</doc>
<doc id="94101" url="https://af.wikipedia.org/wiki?curid=94101" title="Argeoloog">
Argeoloog

'n Argeoloog is 'n deskundige op die gebied van argeologie, ook bekend as 'n "oudheidkenner". Hulle bestudeer onder andere die oorblyfsels van vroeëre kulture.


</doc>
<doc id="94102" url="https://af.wikipedia.org/wiki?curid=94102" title="Staten-eiland">
Staten-eiland

Staten-eiland is 'n eiland wat deel vorm van New York. Die eiland lê aan die weste kant van die Hudsonrivier se monding, sowat 5 myl (8 km) suidwes van Manhattaneiland. Die eiland het 'n bykans driehoekvorm en is 13,9 myl lank en tot 7,3 myl wyd. Aan die westekant is die Arthur Killrivier, aan die noord en noorweste is die Kill Van Kullrivier. Aan die ooste is die Hudsonrivier met die Atlantiese Oseaan wat die suidoos grens vorm.


</doc>
<doc id="94104" url="https://af.wikipedia.org/wiki?curid=94104" title="Ethelreda Lewis">
Ethelreda Lewis

Ethelreda Lewis neé "Howe" (1875 - 31 Julie 1946) was 'n Suid-Afrikaanse skryfster. Sy is gebore in Matlock, Derbyshire, Engeland. Sy is Ethel genoem maar neem die naam Ethelreda aan. Sy emigreer na Suid-Afrika en trou met dr. Joseph Lewis van Kaapstad. Sy skryf 'n aantal romans en die bekendste is "The Harp". Die boek verskyn in 1925 en handel oor die lewe in 'n klein Kaapse kusdorpie. Sy word bekend as die redaktrise van "Trader Horn". Latere boeke wat gevolg het verskaf aan haar roem in Suid-Afrika en die buiteland. Sy is in Port Alfred oorlede.



</doc>
<doc id="94105" url="https://af.wikipedia.org/wiki?curid=94105" title="Henry Elliot">
Henry Elliot

Sir Henry George Elliot (25 Desember 1826 - 1912) was die hooflanddros van die Transkei. Hy is in Kanada gebore en sluit in 1847 by die "Royal Marines" aan en veg in die Krimoorlog. In 1870 tree hy uit die militêre diens en emigreer na die destydse Natal waar hy 'n tyd op die rivierdelwerye deurbring. Daarna sluit hy by die Kaapse Koloniale Diens aan en in 1877 word hy die hooflanddros van Temboeland. Hy verkry groot invloed onder die swartmense. Hy veg ook in 'n aantal oorloë en word gereken as 'n goeie administrateur.

Die dorpe, Elliot en Elliotdale is na hom vernoem.



</doc>
<doc id="94106" url="https://af.wikipedia.org/wiki?curid=94106" title="Dorothea Fairbridge">
Dorothea Fairbridge

Dorothea Ann Fairbridge (1860–1931) was 'n Suid-Afrikaanse skryfster, gebore in Kaapstad. Sy het gespesialiseer in historiese en beskrywende skryfkuns oor die vroeë dae aan die Kaap. Sy het verskeie romans gepubliseer waaronder "That Which Hath Been" in 1910 en "Piet of Italy" in 1913. Sy het ook die briewe van lady Anne Barnard persklaar gemaak.




</doc>
<doc id="94107" url="https://af.wikipedia.org/wiki?curid=94107" title="Ian Hamilton">
Ian Hamilton

Sir Ian Standish Monteith Hamilton (16 Januarie 1853 – 12 Oktober 1947) was 'n Britse generaal en is in Korfu gebore. Hy veg die eerste keer in Afghanistan in 1878 en neem daarna deel in 1880 in die Slag van Majuba. Hierna doen hy diens in die Ooste en keer in 1899 na Suid-Afrika terug. Hy neem deel onder andere aan die Slag van Elandslaagte, Slag van Platrand en die Slag van Diamond Hill. Hy word bevorder tot generaal-majoor en word stafhoof van lord Herbert Kitchener. Hy was in bevel van die mobiele eenhede in Wes-Transvaal waarvan een Johannesburg beset het. Hy het ook 'n aantal boeke geskryf oor sy herinneringe in Suid-Afrika.



</doc>
<doc id="94110" url="https://af.wikipedia.org/wiki?curid=94110" title="Hans van Oort">
Hans van Oort

Johannes (Hans) van Oort (* 4 September 1949) is Professor in Patristiek en Gnostiese Studies aan die Radboud Universiteit, Nijmegen, en aan die Universiteit van Pretoria, Suid-Afrika.

Hy is veral bekend vir sy spesialiteit in die bestudering van die Kerkvader Augustinus, die gnostiese wêreldgodsdiens van Mani (Manigeïsme), en die Evangelie van Judas. In 2006 tree hy vir "National Geographic" as aanbieder van ’n program vir die Nederlands-sprekende wêreld op wat handel oor die ontdekking van hierdie gnostiese “evangelie.”

Van Oort studeer Latyn en Grieks, en daarna Teologie, aan die Universiteit van Utrecht. Hier promoveer hy ook met hoogste lof vir sy tesis “Jeruzalem en Babylon: Een onderzoek van Augustinus’ "De stad van God" en de bronnen van zijn leer van de twee steden (rijken)” (1986), waarvan in 1995 ’n vierde Nederlandse uitgawe die lig sien. Die Engelse weergawe verskyn in 1991 as "Jerusalem and Babylon: A Study of Augustine’s City of God and the Sources of his Doctrine of the Two Cities", en is in 2013 as sagteband weergawe herdruk deur "Brill Academic Publishers", Leiden-Boston.

Van Oort is sedert 1972 by hoër onderwys betrokke: By Utrecht Universiteit is hy van 1980–1983 navorsingsgenoot in Kerkgeskiedenis, en van 1983–1987 dosent in Godsdienstige Pedagogiek en Didaktiek. Gedurende hierdie tyd tree hy ook op as navorser vir die Nederlandse Navorsingsgenootskap ZWO (nou NOW), en as redakteur van ’n onderwysblad. In 1987 word hy aangestel as Senior Navorsingsgenoot van die "Koninklijke Nederlandse Akademie van Wetenschappen" (KNAW) vir navorsing op die gebied van Augustinus en die bronne vir sy teologie. Op sy aanstelling in 1992 as senior dosent in Kerk- en Dogmageskiedenis volg sy aanstelling in 1999 as buitengewonde professor in Gnostiese Studies by Nijmegen Universiteit, waar hy voltydse professor word in 2000.

Van Oort se bestudering van Augustinus en die bronne van sy teologie het hom tegelykertyd ’n spesialis gemaak op die gebied van Gnostiese Studies, in besonder die gnostiese wêreldkerk van Mani (216-276/7). As sulks dien hy as lid van die "International Association of Manichaean Studies", eers as sekretaris (1993 tot 2001) en later as voorsitter (2001–2009). In hierdie hoedanigheid vorm hy deel van 'n groep academici wat inisiatief neem om die vele Manicheënse bronne – wat op hierdie stadium wêreldwyd versprei was – te publiseer as deel van die "Corpus Fontium Manichaeorum", ’n projek wat wye steun geniet van beide wetenskaplike genootskappe en UNESCO.

Van Oort is lid van ’n wye verskeidenheid internasionale organisasies en wetenskaplike genootskappe, en is in 1998–1999 besoekende professor in Oxford, London en Warwick, in diens van die Britse Akademie.

’n Indrukwekkende aantal boektitels (25) verskyn uit Van Oort se pen, meestal rondom die onderwerp van Augustinus en die gnostiese wêreldkerk van Mani. ’n Geselekteerde bibliografie kan gevind word in ’n Feesbundel van 800 bladsye wat in 2011 aan hom opgedra word: "In Search of Truth: Augustine, Manichaeism and other Gnosticism: Studies for Johannes van Oort at Sixty" (Leiden-Boston: Brill, 2011).

Van Oort dien tans, onder andere, as besturende direkteur van Brill se "Nag Hammadi and Manichaean Studies", as mede-redakteur (en boekresensie redakteur) van die tydskrif in Patristiek "Vigiliae Christianae: A Review of Early Christian Life and Language", as mede-redakteur van die "Corpus Fontium Manichaeorum" (Brepols, Turnhout), en as redakteur van die reeks "Studies of the [German] Patristic Association / Studien der Patristischen Arbeitsgemeinschaft" (Peeters, Leuven).

Van Oort se poëtiese vertaling van fragmente van Augustinus se Confessiones ("Bij God lééft ons goed: Bidden met Augustinus" [Leiden: Groen, 1993]) is deur die Utrechtse komponis Theo Teunissen getoonset, en uitgevoer deur genote van die Utrecht Convervatorium. Die kerkmusikus Leo Köhlenberg het ook Van Oort se vertaling van die Evangelie van Judas verwerk as die "Oratorium Iskarioth".

Van Oort se mees onlangse publikasie is die geredigeerde volume: "Augustine and Manichaean Christianity. Selected Papers from the First South African Conference on Augustine of Hippo, University of Pretoria, 24-26 April 2012" (Nag Hammadi and Manichaean Studies 83; Leiden-Boston: Brill, 2013).



</doc>
<doc id="94111" url="https://af.wikipedia.org/wiki?curid=94111" title="Suid-Afrikaanse Klas NG G16A 2-6-2+2-6-2">
Suid-Afrikaanse Klas NG G16A 2-6-2+2-6-2

Die Suid-Afrikaanse Klas NG G16A 2-6-2+2-6-2 van 1989 is 'n Suid-Afrikaanse stoomlokomotief van die Suid-Afrikaanse Spoorweë era.

Tussen 1937 en 1968 het die Suid-Afrikaanse Spoorweë 34 Klas NG G16 2-6-2 + 2-6-2 Garratt geartikuleerde stoomlokomotiewe in diens geplaas. In 1989 en 1990 is twee van hierdie lokomotiewe herbou na Klas NG G16A deur die Alfred County Railway. 

Altesaam vier-en-dertig Klas NG G16 2-6-2+2-6-2 lokomotiewe is vir die Suid-Afrikaanse Spoorweë gebou tussen 1937 en 1968. Vier is deur Société Anonyme John Cockerill van Seraing in België gelewer in 1937, twee-en-twintig deur Beyer, Peacock and Company tussen 1939 en 1958, en die laaste agt deur Hunslet-Taylor van Germiston, Transvaal in 1967 en 1968. 


</doc>
<doc id="94112" url="https://af.wikipedia.org/wiki?curid=94112" title="Suid-Afrikaanse Klas NG G16 2-6-2+2-6-2">
Suid-Afrikaanse Klas NG G16 2-6-2+2-6-2

Die Suid-Afrikaanse Klas NG G16 2-6-2+2-6-2 van 1937 is 'n Suid-Afrikaanse stoomlokomotief van die Suid-Afrikaanse Spoorweë-era.

Tussen 1937 en 1968 het die Suid-Afrikaanse Spoorweë 34 Klas NG G16 Garratt geartikuleerde stoomlokomotiewe met 'n 2-6-2+2-6-2 "Dubbel Prairie"-tipe wieluitleg in diens geplaas op die Avontuurspoorweg en die Natalse smalspoorlyne.


</doc>
<doc id="94113" url="https://af.wikipedia.org/wiki?curid=94113" title="Suid-Afrikaanse Klas NG15 2-8-2">
Suid-Afrikaanse Klas NG15 2-8-2

Die Suid-Afrikaanse Klas NG15 2-8-2 van 1931 is 'n Suid-Afrikaanse stoomlokomotief van die Suid-Afrikaanse Spoorweë-era.

In 1931 is drie smalspoor Klas NG15-lokomotiewe met 'n 2-8-2 "Mikado"-tipe wieluitleg soortgelyk in ontwerp aan die bestaande Klas Hd en Klas NG5 lokomotiewe verkry vir die Otavi Mynbou- en Spoorwegmaatskappy in Suidwes-Afrika. Later is meer aangekoop vir Otavi Mynbou en vir die Tsumeb Copper Corporation gedurende die daaropvolgende jaar, uiteindelik bring dit die totale aantal van hierdie lokomotiewe op een-en-twintig te staan teen 1958. 

Nadat die smalspoor van Otavi Spoorweg se wydte na Kaapspoor verander is in 1960, is al een-en-twintig lokomotiewe oorgeneem deur die Suid-Afrikaanse Spoorweë. Hulle is hiervandaan verskuif na die Oos-Kaap vir verdere diens op die smalspoorlyn van Port Elizabeth na Avontuur. 


</doc>
<doc id="94114" url="https://af.wikipedia.org/wiki?curid=94114" title="Suid-Afrikaanse Klas NG G14 2-6-2+2-6-2">
Suid-Afrikaanse Klas NG G14 2-6-2+2-6-2

Die Suid-Afrikaanse Klas NG G14 2-6-2+2-6-2 van 1931 is 'n enkele Suid-Afrikaanse stoomlokomotief van die Suid-Afrikaanse Spoorweë-era.

In 1931 het die Suid-Afrikaanse Spoorweë 'n enkele ligte Klas NG G14 Garratt stoomlokomotief met 'n 2-6-2+2-6-2 "Dubbel Prairie"-tipe wieluitleg in diens geplaas.

Die lokomotief is gebou vir die Suid-Afrikaanse Spoorweë (SAR) deur Hannover Maschinenbau AG (Hanomag) in 1930. Dit was net 'n bietjie groter as die Klas NG G12, die kleinste Garratt ooit in diens by die SAR. Met lewering dit is as Klas NG G14 geklassifiseer en die nommer NG84 toegeken. 

Dit het 'n 2-6-2+2-6-2 "Dubbel Prairie"-tipe wieluitleg soos al die smalspoor SAR Garratts behalwe die eerste, die 2-6-0+0-6-2 Klas NG G11. Dit was soortgelyk aan sy voorganger, Klas NG G12, maar dit het silinders van 'n 1⁄2 duim (12.7 mm) groter boor gehad, wat nie net meer krag gelewer het nie, maar ook 'n toename in aslading. Soos die Klas NG G12, het dit ook 'n buitestaafraam en 'n ronde bokant vuurkas gehad, en was oorverhit.


</doc>
<doc id="94115" url="https://af.wikipedia.org/wiki?curid=94115" title="Rubik se kubus">
Rubik se kubus

Rubik se kubus is 'n 3-D kombinasielegkaart wat in 1974 uitgevind is deur 'n Hongaarse beeldhouer en professor in argitektuur, Ernő Rubik. Oorspronklik genaamd die "Magic Cube", is die legkaart gelisensieer deur Rubik vir bemarking en verkope deur "Ideaal Toy Corporation" in 1980. Dit het die Duitse "Speletjie van die Jaar" spesiale toekenning vir die beste legkaart in daardie jaar ontvang.

Tot in Januarie 2009 is daar 350 miljoen blokkies wêreldwyd verkoop. Dit maak dit die wêreld se topverkoper-legkaartspel. Dit word algemeen beskou om die wêreld se besverkoper speelding te wees.
In 'n klassieke Rubik se kubus, word elk van die ses vlakke bedek met nege plakkers, elkeen met een van ses soliede kleure: wit, rooi, blou, oranje, groen en geel. Op die huidige modelle, is wit die teenoorgestelde van geel, blou is die teenoorgestelde van groen en oranje is die teenoorgestelde van rooi, en rooi, wit en blou, word in daardie volgorde kloksgewys geplaas. Op vroeë blokkies het die posisie van die kleure gewissel van kubus tot kubus.

'n Interne spilpuntmeganisme stel elke vlak in staat om onafhanklik te draai, dus meng die kleure heeltyd. Vir die legkaart om opgelos te word, moet elke vlak wat bestaan uit slegs een kleur terugbesorg word. Soortgelyke raaisels word nou vervaardig met 'n verskillende aantal sye, dimensies, en plakkers, en nie almal van hulle is deur Rubik ontwerp nie.


</doc>
<doc id="94116" url="https://af.wikipedia.org/wiki?curid=94116" title="Suid-Afrikaanse Klas NG G13 2-6-2+2-6-2">
Suid-Afrikaanse Klas NG G13 2-6-2+2-6-2

Die Suid-Afrikaanse Klas NG G13 2-6-2+2-6-2 van 1927 is 'n reeks Suid-Afrikaanse stoomlokomotiewe van die Suid-Afrikaanse Spoorweë-era.

In 1927 en 1928 het die Suid-Afrikaanse Spoorweë twaalf Klas NG G13 Garratt stoomlokomotiewe met 'n 2-6-2+2-6-2 "Dubbel Prairie"-tipe wieluitleg in diens geplaas 
op die Langkloof en Alfred County Railway smalspoorlyne.

In 1927 het Hannover Maschinenbau AG (Hanomag), in oorleg met die Suid-Afrikaanse Spoorweë (SAR), 'n lokomotief ontwerp wat die standaard 2 voet (610 mm) smalspoor Garratt-stoomlokomotief in Suid-Afrika vir die volgende veertig jaar sou word. Dit is 'n aansienlike verbetering van Klas NG G11, met agterwiele wat bygevoeg is aan elke enjineenheid, en buitestaaframe in plaas van plaatrame, rondebokant vuurkaste in plaas van Belpaire vuurkaste en groter afmetings in die meeste opsigte, behalwe in die stookarea. 

Die eerste bestelling was vir drie Klas NG G13 lokomotiewe, genommer in die reeks van NG58 tot NG60, wat gelewer is en in diens geplaas in 1927. Hierdie lokomotiewe was oorverhitte modelle en beskik oor 'n uiters kompakte reëling van Walschaerts-klepratwerk en buite staaframe. Die gidswiele was geplaas as konvensionele poniestelle, terwyl die binneste drawiele volgens die Gölsdorfstelsel gebou is wat die as 'n effense sywaartse beweging toelaat. Verrigtingstoetse met die Klas NG G13 bewys dat dit beide 'n kragtige en vrylik stomende lokomotief is, ondanks die feit dat dit 'n kleiner vuurrooster as die voorganger Klas NG G11 het. Dit het gelei tot 'n onmiddellike bestelling vir nog twee lokomotiewe, nommers NG49 en NG50, en selfs voor hierdie gelewer was, nog sewe, genommer in die reeks van NG77 tot NG83. Die tweede en derde bestellings is beide in 1928 afgelewer.


</doc>
<doc id="94117" url="https://af.wikipedia.org/wiki?curid=94117" title="Suid-Afrikaanse Klas NG G12 2-6-2+2-6-2">
Suid-Afrikaanse Klas NG G12 2-6-2+2-6-2

Die Suid-Afrikaanse Klas NG G12 2-6-2+2-6-2 van 1927 is 'n Suid-Afrikaanse stoomlokomotief van die Suid-Afrikaanse Spoorweë-era.

In 1927 het die Suid-Afrikaanse Spoorweë twee Klas NG G12 Garratt geartikuleerde stoomlokomotiewe met 'n 2-6-2+2-6-2 "Dubbel Prairie"-tipe wieluitleg in diens geplaas. Hulle was die kleinste Garrattlokomotiewe om diens te doen in Suid-Afrika.

Die Suid-Afrikaanse Spoorweë (SAR) het 'n bestelling geplaas vir twee liggewig smalspoor Garrattlokomotiewe by Beyer, Peacock and Company in 1927. Beyer, Peacock het toe die bouwerk sub-gekontrakteer en die twee lokomotiewe is gelewer deur die Belgiese lokomotiefbouers Société Franco-Belge, later in 1927. Hulle is afsonderlike werksnommers toegeken deur Beyer, Peacock asook Franco-Belge, en is genommer as NG56 en NG57 met dienslewering.

Die lokomotiewe was superverhit, met buiteplaatrame, Walschaerts-klepratwerk en ronde boonste vuurkaste. Ontwerp vir ligte 20 pond per jaart (9,9 kilogram per meter) spoor, was hulle lig van konstruksie en baie gewild onder die meganikusse wat hulle in stand gehou het.


</doc>
<doc id="94118" url="https://af.wikipedia.org/wiki?curid=94118" title="Suid-Afrikaanse Klas NG G11 2-6-0+0-6-2">
Suid-Afrikaanse Klas NG G11 2-6-0+0-6-2

Die Suid-Afrikaanse Klas NG G11 2-6-0+0-6-2 van 1919 is 'n Suid-Afrikaanse stoomlokomotief van die Suid-Afrikaanse Spoorweë-era.

Tussen 1919 en 1925 het die Suid-Afrikaanse Spoorweë vyf Klas NG G11 Garratt geartikuleerde stoomlokomotiewe met 'n 2-6-0+0-6-2 "Dubbel Mogul"-tipe wieluitleg in diens geplaas op die Avontuur smalspoorlyn deur die Langkloof en ook in Natal. Hulle was die eerste Garrattlokomotiewe om diens in Suid-Afrika te doen. 

Die eerste drie lokomotiewe, nommers NG51, 52 en 53 is aanmekaargesit by die SAR-werkswinkels te Uitenhage naby Port Elizabeth.

Hulle is in diens geplaas op die Avontuurlyn, maar is spoedig oorgeplaas na Natal waar almal behalwe een bly diens doen het tot hul onttrekking in 1962. Nommer NG51 is in 1945 terug na die Avontuurlyn om die uittredende Klas NG3 te vervang as werfrangeerder by Humewoodweg.

Die twee lokomotiewe van die tweede bestelling het ook diens gedoen in Natal, tot die einde van hul werk op die tak van Estcourt na Weenen in 1966, toe hulle albei na die Avontuurlyn is in ruil vir twee nuwe Klas NG G13-lokomotiewe. Daar doen hulle werfpligte en oordragritte van en na die hawe tot en met die aankoms van die Klas 91-000 diesel-elektriese lokomotiewe in 1973, toe hulle aan diens onttrek is in Oktober 1974. 


</doc>
<doc id="94120" url="https://af.wikipedia.org/wiki?curid=94120" title="Humewoodweg-spoorwegstasie">
Humewoodweg-spoorwegstasie

Humewoodwegstasie is 'n spoorwegstasie geleë in Humewood, Port Elizabeth, Suid-Afrika.

Dit is 'n afsonderlike stasie van die hoof-Port Elizabethstasie, gebou in 1899, en is die oostelike eindpunt van die smalspoor Avontuurspoorweg (nou geslote) wat teen 285 kilometer (177 myl) die langste 2-voet smalspoor treinspoor in die wêreld is.

Die Humewoodweg-Humansdorpdeel van die Avontuurspoorweg is destyds geopen in November 1905. 


</doc>
<doc id="94121" url="https://af.wikipedia.org/wiki?curid=94121" title="Sandstone Landgoed">
Sandstone Landgoed

Sandstone Landgoed (amptelik Sandstone Estates (Pty) Ltd) is 'n groot kommersiële landbou-onderneming wat meer as 7 000 hektaar beslaan, geleë op die grens met Lesotho in Suid-Afrika se Oos-Vrystaat, naby die Malutiberge. Die naaste dorp is Ficksburg, 14 kilometer (8.7 myl) verder op die R26. Dit is deur die entrepreneur Wilfred Mole in 1995 aangeskaf, en is vandag ook 'n middelpunt van vervoerbewaring.

Die plaas is in die 1830's opgebou deur die Wille-familie, oorspronklik Duitse sendelinge. Mole koop die kompleks met sy vrou Linda in 1995 nadat hy sy geld gemaak het as die eienaar van die Nokia-franchise vir Suid-Afrika. Synde 100% organies sedert 2005, met die verbouing van koring, sojabone, mielies en sonneblomme, word dit vandag gehou as deel van 'n portefeulje van internasionale agri-besighede.

Soos baie plase in Suid-Afrika, het dit geen spoorvervoer om gekweekte gewasse direk van die lande by die belangrikste hawens te kry nie. Mole, 'n toegewyde spoorgeesdriftige, het betaal vir die bou van een met sy eie kapitaal.

As 'n stoomgeesdriftige, is Mole in die middel 1990's deur Alan Clarke van die Transnet Erfenisstigting (Transnet Heritage Foundation) genader, wat besef het dat die Stigting nie die hulpbronne het om die ineenstorting van die Midmarmuseum in KwaZulu-Natal te verhoed nie. Die versameling het die basis gevorm van dit wat die Sandstone Erfenistrust geword het. Vandag is die trust se grootste versameling steeds gebaseer op spoorwegvervoer van Suider-Afrika, maar sluit ook 'n uitgebreide globale padvervoer- en militêre voertuigversameling in.

Die jaarlikse "Stars of Sandstone" is 'n 10-dag-gebeurtenis elke Maart, April of Mei en lok duisende besoekers, 70% van hulle is van oorsee.
Ou trekkers wat vir baie jare op die plaas was is behou, en geskenkte items is ook bygevoeg. Vandag beloop die versameling meer as 700 trekkers, al is sommige nog in 'n stadige herstelproses.

Die 2-voet (610 mm) smalspoor loop van Grootdraai in die suide, vir sowat 26 kilometer (16 myl) noord na die hoofplaas te Hoekfontein, en via Mooihoek tot by 'n groot lus wat Vailima se sylyn en die plaas se hoofdepot by Vailima insluit. Vandag is die versameling van 2-voet (610 mm) smalspoorlokomotiewe en spoorvoertuie een van die talrykste ter wêreld. Gedurende die 1990's het die Trust die ou Suid-Afrikaanse Spoorweë stoomwerkswinkels te Ficksburg oorgeneem. Dit is geleë reg langs Transnet Freight Rail se Bethlehem-na-Bloemfonteinlyn. 

Benewens as 'n versamel- en herstelpunt, dien dit ook as 'n opleidingskollege vir plaaslike jong mense wat opgelei word in die herstelproses. Die Ficksburgwerf is ook die middelpunt van 'n kort 3-voet (914 mm) spoorlyn, waar die lokomotiewe ook kunstenaar David Shepherd se North British Locomotive Company Klas 15F insluit.

Die Trust het tans 22 lokomotiewe in werking op die plaas, met nog vyf wat tans herstel word in Bloemfontein.

Die Trust het 'n gesamentlike onderneming gevorm met die Suid-Afrikaanse Weermag se Skool van Wapentuigmuseum te Bloemfontein, wat gelei het tot die ontwikkeling van 'n beduidende versameling van Suid-Afrikaanse militêre voertuie. Die versameling is gebou rondom die opvoeding van besoekers oor konflikte wat plaasgevind het sedert die Tweede Wêreldoorlog, waaraan Suid-Afrikaanse magte deelgeneem het.



</doc>
<doc id="94122" url="https://af.wikipedia.org/wiki?curid=94122" title="Ronnie Kasrils">
Ronnie Kasrils

Ronald Kasrils (algemeen bekend as "Rooi" Ronnie Kasrils; gebore 15 November 1938) is 'n Suid-Afrikaanse politikus. Hy was van 1999 tot 2004 die minister van waterwese en bosbou en van 27 April 2004 tot 25 September 2008 die minister van intelligensie. Kasrils het van 1987 tot 2007 op die ANC se Nasionale Uitvoerende Komitee (NUK) gedien. Van 1986 tot 2007 was hy 'n lid van die Suid-Afrikaanse Kommunistiese Party (SAKP) se Sentrale Komitee.

Ronald Kasrils is op 15 November 1935 in Yeoville in Johannesburg gebore. Hy is die seun van Rene (gebore Cohen) en Isidore Kasrils, twee Oos-Europese Jode wat van die tsaristiese heerskappy na Suid-Afrika gevlug het. Hy matrikuleer van die King Edward VII Hoërskool in Houghton, waarna hy sy loopbaan as 'n draaiboekskrywer begin.

Na die Sharpeville-slagting besluit hy om by die ANC aan te sluit, maar hy word in 1962 deur die regering ingeperk. In 1964 ontvang hy militêre opleiding in Odessa in die destydse Sowjetunie. Hy het dié militêre kennis ingespan om aanslagte teen die Suid-Afrikaanse magte vanaf die land se buurlande te loods. Hy was onder ander by toe 28 mense in 1992 in die Bisho-slagting deur Ciskeise troepe doodgeskiet is.

Hy het in die kabinette van Nelson Mandela en Thabo Mbeki gedien, eers as minister van waterwese en bosbou en later as die minister van intelligensie. Hy bedank egter na die bedanking van president Thabo Mbeki in September 2008.

Kasrils trou op 2 Februarie 2012 met die joernalis Amina Frense in Wynberg se kantoor vir binnelandse sake in Kaapstad. Dit was sy derde huwelik, nadat sy tweede vrou, Eleanor, in 2009 gesterf het.


</doc>
<doc id="94123" url="https://af.wikipedia.org/wiki?curid=94123" title="Yeoville">
Yeoville

Yeoville is 'n voorstad van Johannesburg, in die provinsie van Gauteng, Suid-Afrika.

Yeoville is in 1892 (ses jaar ná die ontdekking van goud) deur Thomas Yeo Sherwell, bestuurder van die City Deep-goudmyn wat van Yeovil in die Verenigde Koninkryk gekom het, geproklameer. Nadat hy die gebied laat opmeet het, is die voorstad so ver uit die dorp geag dat op 'n vendusie om erwe te verkoop, niemand gebie het nie, en hy die erwe teen £1 stuks moes verkoop. Sherwood was een van die oorspronklike lede van die Goldfields Diggers' Committee, wat op 8 November 1886 gevorm is om as 'n dorpsbestuursraad op te tree. Die voorstad is as 'n "sanatorium vir die rykes" geadverteer, waar die lug helder en skoon is omdat dit op 'n randjie is wat oor die destydse vuil, rokerige myndorp uitgekyk het. Die rykes van die tyd het egter nie daar eiendom aangeskaf nie. Die voorstad was aanvanklik wel die tuiste van ietwat meer gegoede inwoners, maar nadat die aangrensende Houghton aangelê is, het dit ontwikkel as 'n meerklassige gebied wat armer mense en verskeie golwe van immigrante uit die buiteland gelok het.

In die laat 1980's en vroeë 1990's was dit 'n gewilde woonplek vir skrywers en kunstenaars, onder wie Victor Munnik, Koos Kombuis, Harry Kalmer, Theunis Engelbrecht en Gys de Villiers. Al die jare was dit 'n oorwegend Engelse voorstad, soos blyk uit die getal munisipale kiesers in bepaalde jare: In 1934 was hier slegs 92 Afrikaanse kiesers en 2 709 Engelse, in 1949 194 en 3 917 en in 1961 473 en 4 738. Ten spyte van 'n skerp toename in die Afrikaanse kiesers, was hulle steeds tien keer so min soos die Engelse kieser.



</doc>
<doc id="94124" url="https://af.wikipedia.org/wiki?curid=94124" title="Quelea">
Quelea

Quelea is 'n klein genus van sangvoëls wat aan die Wewerfamilie, "Ploceidae", behoort. Hierdie voëls kom net in Afrika voor. Hulle is klein mossie- of vinkagtige voëltjies wat in groepe leef. Hulle snawels is vir die vreet van sade aangepas. Kwelea's kan oor groot afstande nomadies wees. Die rooibekkwelea is moontlik die mees talryke voëlspesie ter wêreld.

Daar is drie spesies:



</doc>
<doc id="94125" url="https://af.wikipedia.org/wiki?curid=94125" title="Wewervoëls">
Wewervoëls

Wewervoëls ("Ploceidae") is 'n familie van klein sangvoëls wat aan die vinke verwant is. Hierdie voëls weef kunstige neste, meestal met 'n nou ingang wat na onder wys.

Wewervoëls is tussen 8 en 24 sentimeter lank. Die mannetjies het tydens broeityd 'n opvallende verekleed, gewoonlik in geel en swart, maar ook grys, wit en swart. Die wyfies bly onopvallend van kleur. Wewervoëls het 'n relatief kort, dik snawel met afgeronde vlerke. Hulle vreet graan, sade, vrugte en insekte.

Verskeie spesies wewervoëls broei in kolonies. Hierdie kolonies kan duisende voëls groot wees, met neste wat naby mekaar in boomtoppe hang. Sommige is broeiparasiete, wat hul eiers in die neste van ander voëls lê. Die meeste wewers vleg 'n toegeboude nes van plantmateriaal, soms met 'n lang, buisvormige ingang.

Die wewervoëls (familie "Ploceidae") is 'n groot familie sangvoëls waarvan die meeste kort, dik snawels het en hoofsaaklik grassade eet. Hulle kom slegs in die Ou Wêreld voor en meestal in Afrika en Asië. In Suid-Afrika is die familie "Ploceidae" die grootste voëlfamilie. 

Vanweë hulle saadetende gewoontes rig die wewervoëls dikwels groot skade aan gesaaides aan, maar die kleintjies word gewoonlik met insekte gevoer, waardeur hierdie voëls 'n groot rol speel in die beheer van insekte. Byna al die wewervoëls bou toe neste. 'n Groot verskeidenheid nesvorme word egter aangetref, en hoofsaaklik op grond hiervan word die familie in 7 subfamilies onderverdeel. 

Ook in die vorm, kleur en gewoontes van die voëls self is daar heelwat variasie. By heelwat wewervoëls is die mannetjies heldergekleur in die broeiseisoen en kan hulle duidelik van die wyfies onderskei word. In die winter het hulle egter dieselfde kleure as die wyfies en die onderskeid tussen mannetjies en wyfies sowel as tussen die verskillende spesies kan dan baie moeilik wees. Die meeste wewervoëls is poligaam, dit wil sê elke mannetjie het meer as een wyfie.

Die buffelwewers (subfamilie "Bubalornithinae") is relatief groot, donker voëls wat groot, slordige neste, meestal van doringtakke, bou. Die neste het twee of meer aparte kamers en die eiers lyk baie soos die van mossies. Slegs een spesie word in Suid-Afrika aangetref. Die dommossies (subfamilie "Plocepasserinae") maak betreklik slordige neste van gras; die nes het twee ingange, waarvan een gesluit word wanneer die eiers gelê word. 

Die eiers is wit of pienk met mooi patrone daarop. Orie spesies van hierdie subfamilie word in Suider-Afrika aangetref, waarvan een, die versamelvoël ("Philetarius socius"), bekend is vir die groot gemeenskaplike neste wat hulle in die droër dele van Suider-Afrika bou. Die mossies (subfamilie "Passerinae") is baie bekende lede van die familie "Ploceidae", waarvan 5 spesies in Suider-Afrika aangetref word. 

Een van hulle is die huismossie of dakmossie ("Passer" "domesticus"), wat oorspronklik van Europa na Suider-Afrika ingevoer is en sedertdien so versprei het dat hy tans byna oral in Suider-Afrika voorkom. Die mossies bou oor die algemeen groot, slordige neste in bome of in holtes in bome, klippe of huise. Die eiers is wit en gespikkeld. 

Mossies eet sowel sade as insekte en die gewone mossie ("Passer melanurus") eet ook stingelgroeipunte. Die baardmannetjies (subfamilie "Sporopipinae"), waarvan slegs 1 spesie in Suid-Afrika aangetref word, is saadeters en bou slordige, ronde, mossieagtige neste met ŉ punt waarin die opening gemaak word. Hulle maak meestal in kolonies nes. Die egte wewers (subfamilie "Ploceinae") word in Suider-Afrika deur 24 spesies verteenwoordig. 

Hulle is bekend vir die geweefde neste wat hulle bou en wat aan takke in bome of aan riete gemaak word. Die vorm van die neste verskil en baie het 'n gangetjie wat na binne lei. Sommige wewervoëls eet net of hoofsaaklik insekte, ander hoof saaklik sade en nog ander ŉ mengsel van sade en insekte. Spesies soos die Kaapse wewer ("Ploceus capensis") eet ook blomme en ander sagte plantdele. Heelwat variasie in die kleur van die eiers word aangetref. 

Van die bekendste lede van hierdie familie is die rooibekvinkie ("Quelea quelea"), wat veral in die noordelike dele van Suider-Afrika in geweldig groot swerms aangetref word en groot skade aan saad- gewasse kan aanrig, die gewone geelvink ("Ploceus velatus)," die rooivink ("Euplectes orix") en die gewone flap ("Euplectes progne"). Voëls van die subfamilie "Estrildinae" staan onder 'n verskeidenheid name soos robbins, saadbrekers, frette, vinke, sysies, rooibekkies en ander name bekend en word in Suid-Afrika deur 27 spesies verteenwoordig. 

Sommige bou hul eie neste, maar ander gebruik die ou neste van ander voëls om in te broei. Al hierdie voëltjies is relatief klein (ongeveer 9 tot 14 cm) en le wit eiers. Die voedsel van hierdie voëltjies bestaan hoofsaaklik uit sade, veral grassade, maar baie van hulle eet ook insekte. Baie van hierdie voëls is gewild onder voëlversamelaars. Die paradysvinkagtiges (subfamilie "Viduinae") is naverwant aan die subfamilie "Estrildinae" en hulle gebruik die neste van die lede van laasgenoemde familie om hul eiers in te lê. 

In teenstelling met die ander broeiparasiete, die koekoeke (familie "Cuculidae"), word die kleintjies van die paradysvinkagtiges saam met die ander klein voëltjies grootgemaak. Hulle maak dus nie die ander voëltjies in die nes dood nie. Hierdie subfamilie word in Suider-Afrika deur 8 spesies verteenwoordig, waarvan veral die koningrooibekkie ("Vidua macroura") en die paradysvink (Steganura paradisaea) met hul lang sterte bekend is.

Die wewerfamilie bestaan uit ongeveer 100 spesies wat in die volgende genera onderverdeel word:




</doc>
<doc id="94129" url="https://af.wikipedia.org/wiki?curid=94129" title="Fringilla">
Fringilla

Fringilla is 'n genus van sangvoëls in die familie van vinkagtiges ("Fringillidae"). Dit is die enigste genus in die subfamilie "Fringillinae".

Hierdie voëls is ongeveer 15 sentimeter lank. Hulle het 'n bonserige vlug met afwisselende fases van flap en sweef op geslote vlerke. Hulle is nie so gespesialiseerd soos die ander vinke nie en vreet beide saad en insekte. In teenstelling met die ander vinke voed hulle hul kleintjies eerder insekte as sade.

Die genus omvat die volgende spesies:

Die gryskoppie kom hoofsaaklik in bosagtige gebiede in Europa, Noord-Afrika en die westelike dele van Asië voor. Die bloufink is endemies aan eilandgebiede. Die bergfink broei in Eurasië se noordelike taiga en suidelike toendra.



</doc>
<doc id="94132" url="https://af.wikipedia.org/wiki?curid=94132" title="Madagaskarwewer">
Madagaskarwewer

Die Madagaskarwewer ("Foudia madagascariensis") is 'n klein voël wat endemies aan Madagaskar is.

Die Madagaskarwewer is ongeveer 12,7 cm (5 duim) in lengte en weeg 14-19 gram. Die mannetjie van die spesie is helder rooi met swart merke rondom elke oog. Sy vlerke en stert is olyfbruin. Die wyfie se bolyf is olyfbruin en haar onderkant is grysbruin.

Dit is 'n algemene voël in woude, grasvlaktes en bewerkte gebiede. In Madagaskar word dit beskou as 'n plaag op ryslanderye. Dit is ingevoer na ander dele van die Indiese Oseaan, onder andere die Amirantes, Comore, Seychelle, Mauritius en Réunion.


</doc>
<doc id="94133" url="https://af.wikipedia.org/wiki?curid=94133" title="Foudia">
Foudia

Foudia is 'n genus van sangvoëls in die familie van wewervoëls ("Ploceidae").

Hierdie voëls is inheems aan die eilande van die westelike Indiese Oseaan, waar hulle op Madagaskar, die Seychelle, die Comore-eilande en die Maskareense eilande voorkom. Die Madagaskarwewer is ook na die Chagos-argipel, Bahrein en Saint Helena ingevoer. Terwyl die Madagaskarwewer een van die mees algemene voëls van die streek is, word 'n paar van die ander Foudia-spesies as bedreigd beskou, veral die Mauritiuswewer, wat kritiek bedreigd is.

Die voëls is 12 tot 15 sentimeter lank en het kort, keëlvormige snawels. Die mannetjies se broeigewaad is meestal kleurryk met helderrooi of geel kopvere en soms ook elders. Nie-broeiende mannetjies en wyfies is vaal, mossie-agtige voëls met oorwegend grys-bruin vere.

Fodies word tipies in woude, boomveld of bossieveld gevind, maar sommige kom ook in mensgemaakte habitatte voor, veral die Madagaskarwewer. Sommige spesies voed hoofsaaklik op sade terwyl ander grootliks insekvretend is. Fodies bou 'n koepelvormige nes van gras en ander plantmateriaal. Dit het 'n kant-opening en hang aan 'n tak of van 'n palmblaar.

Die genus omvat die volgende spesies:



</doc>
<doc id="94135" url="https://af.wikipedia.org/wiki?curid=94135" title="Izak de Villiers">
Izak de Villiers

Ds. Izak Louis de Villiers (die Paarl, 30 Julie 1936 – Johannesburg, 27 September 2009) was 'n predikant in die Nederduitse Gereformeerde Kerk, digter, skrywer en redakteur.

Izak Louis de Villiers is op 30 Julie 1936 in die Paarl in ’n klein kraaminrigting in Meulstraat gebore as die enigste kind van Louis en Stienie de Villiers. Sy pa, Louis, was ’n keldervoorman by die KWV, terwyl sy ma, Stienie, die gesin se geldsake behartig het.

Hy voltooi in 1953 sy skoolopleiding aan die Paarl Gimnasium en werk tydens skoolvakansies gereeld by een of ander boer in die omtrek. Daarna word hy student aan die Universiteit van Stellenbosch waar hy die B.A.-graad, B.A. Honneurs-graad en in 1959 die M.A.-graad in Afrikaans-Nederlands behaal met ’n studie oor "Die siening van die vrou in die poësie van Totius en D.J. Opperman met verwysing na Elisabeth Eybers". Al hierdie grade behaal hy met lof.

Tydens sy studentejare is hy redakteur van die universiteitsblad. Hy studeer verder in die Teologie, behaal die Lisensiaat in Teologie en lê in 1962 sy proponenteksamen af, waarna hy toegelaat word tot die bediening in die Nederduits Gereformeerde Kerk. In 1962 word die Croll-stipendium aan hom toegeken.

In 1963 aanvaar hy ’n beroep na Albertinia en bedien hierdie gemeente vir sowat ses jaar. Sy volgende staanplaas is vanaf 1969 in Bonnievale en van 1973 af is hy leraar van die gemeente Constantia. As leraar word hy altesaam 47 keer beroep. Hy hou ’n rekord deurdat hy vir sewe uit tien termyne verkies word as voorsitter van die Ring van Wynberg. In sy bedieningstyd hou hy gereeld dagboek en uit hierdie dagboeke ontstaan "Engel voor my uit".

Gedurende die jare van sy kerklike bediening lewer hy gereeld radiopraatjies, veral in die destydse "Vrouerubriek" oor die Afrikaanse Diens van Radio Suid-Afrika, en hy word ook gekeur as programaanbieder van ’n godsdiensreeks op televisie.

Vanaf 1973 doen hy vryskutwerk vir "Die Burger" (onder andere die weeklikse rubriek "Woord" "en Wêreld"). As berymer is hy verantwoordelik vir 110 Gesange in die nuwe Gesangboek wat in die sewentigerjare verskyn. In die tagtigerjare is hy ’n lid van die Raad van Kruik-toneel in Kaapstad en voorsitter van die Otto du Plessis Kollege vir Verpleging. Hy wend hom in 1983 voltyds tot die joernalistiek en word eers redakteur van "Sarie" en dan vanaf Mei 1991 tot Oktober 1997 hoofredakteur van "Rapport", ’n pos waarvoor hy na Johannesburg verhuis. Sy gereelde politieke rubriek "Sondag met Izak de Villiers" is invloedryk en hy hanteer ook die politieke hekelrubriek Pollux tot sy aftrede in 1997. In hierdie tyd was hy ook ’n direkteur van Nasionale Media en Rapport-Uitgewers en steeds rubriekskrywer vir "Sarie".

Vir die nuwe Liedboek van die Kerk berym hy 69 gesange.

Hy is ’n alumnus van die Verenigde State – Suid-Afrika leiersuitruilingsprogram en dien ook in die Uitvoerende Raad van die Suid-Afrikaanse Akademie vir Wetenskap en Kuns. Hy woon in Parktown in Johannesburg waar hy help as leraar in ’n plaaslike gemeente en ná sy aftrede voltyds skryf.
Hy is in 1960 getroud met Rina Visser, ’n maatskaplike werker oorspronklik van Suidwes-Afrika, en uit die huwelik word twee seuns, Louis en Jacques, gebore.

Hy is op 27 September 2009 in sy huis in Johannesburg aan motorneuronsiekte oorlede.

Sy eerste gedig verskyn reeds op sewejarige ouderdom in "Die Klein Burger". As volwassene publiseer hy in publikasies soos "Standpunte" en "Tydskrif vir Letterkunde". In sy verse ondersoek hy die geloof en religie op ’n vars en pretensielose manier.

"Leitourgos" (die Griekse woord vir priester), is sy debuut. In hierdie bundel probeer hy sin maak van die betekenis van sy rol as leraar in die gemeenskap en die aard van God en sy verhouding met die mens. Party van die gedigte staan in die wonder oor die ongerymdhede in die Christelike godsdiens, soos die opstanding uit die dood, wat nie verklaar kan word nie maar net aanvaar wil wees. In ander verse gaan dit oor ’n onverstaanbare wonder waarin God tog Sy teenwoordigheid openbaar. Ironies en ook satiries is gedigte oor die onvanpaste omgange met God en die skynheiligheid van die mens. Die bundel word in sewe afdelings verdeel.

"Leitourgos" word opgevolg deur "Manna oor die duine", wat gebede in gedigvorm bevat. Die bundel het drie afdelings, met die eerste wat gebede in versvorm bevat, die tweede ("Engel voor my uit") wat prosagebede is en die derde afdeling "Liedere", hoofsaaklik in die idioom van die kerklied. Die titelgebed beskryf hoe God in elke dag se behoeftes voorsien, een dag op ’n slag, ten spyte van moedeloosheid wat die mens teister. Die vernaamste oogmerk van hierdie bundel was waarskynlik die stigtelike gebed eerder as die poësie.

"Gelykenisse en ander verse" is ’n verbetering en verdieping van die godsdienstige tematiek van sy debuutbundel, waarin met groot sukses ook ’n sosiale dimensie verken word. Die bundel word in vier genommerde afdelings verdeel, met die verhouding tussen die mens en die mens, die mens met God en die mens met die self deurlopende temas.

"Leviet en vreemdeling" neem die oorwegend religieuse temas van sy vroeëre werk verder en ondersoek veral die herkenning en hunkering na groter sin en waarde in hierdie lewe. Die tweeledige titel verwys eerstens na die Leviete, wat die aangewese priesters was. Die priesterskap behels dat die waarheid verkondig moet word, wat dan ook noodwendig tot vreemdelingskap lei, iets wat die veelvuldige reisverse verder beklemtoon. Daar is ook die implikasie in die titel dat Christus die groot Vreemdeling op aarde was. Die Credo-prys, ’n Christelike prys vir lewenskuns en stigting, word in 1981 toegeken aan "Leviet en vreemdeling".

Na ’n digterlike stilte van meer as twintig jaar verskyn "Jerusalem tot Johannesburg", waar die dominee-digter van vroeër vervang word deur ’n gelouterde, deurwinterde gelowige mens wat die dieptes van religieuse ervaring oordra in ’n bundel waar die stad ’n sentrale motief is. Die aardse, wêreldse Johannesburg word teenoor die mistieke Jerusalem gestel. "Jerusalem tot Johannesburg" verower in 2006 die M-Net-prys vir poësie en is ook op die kortlys vir die W.A. Hofmeyr-prys.

"Vervreemdeling" is ’n digbundel rondom die tema van ’n mens se vreemdelingskap op aarde. Die mens is slegs tydelik hier en word derhalwe al hoe vreemder hoe ouer hy word. Die dood en die rouproses is dan ook newe-temas in hierdie bundel.

Sy gedigte word in verskeie versamelbundels opgeneem, insluitende "Groot verseboek", "Die Afrikaanse poësie in ’n duisend en enkele gedigte", "Liggaamlose taal", "Kraaines", "Digters en digkuns", "Woordpaljas", "My Afrikaanse verseboek", "Die goue vreugde", "Voorspraak" en "Miskien sal ek die wingerd prys".

Vanaf die begin van sy bediening as predikant hou hy gereeld dagboek en uit hierdie aantekeninge ontstaan sy debuut as prosaskrywer, "Engel voor my uit". Vir lank behartig hy die rubriek op die agterblad van "Sarie" en ook ’n rubriek in "By", naweekbylae by koerante soos "Die Burger", "Die Volksblad", "Oosterlig" en "Beeld". Uit hierdie rubrieke oor alles en nog wat word "Te vroeg vir moedverloor", "Die koningin se voetkombersie", "Teen winter en ontnugtering" en ander bundels saamgestel, waarvan "Die goeie sal lewe" die laaste is. In hierdie bundels word ’n groot verskeidenheid onderwerpe behandel, soos vrees, eensaamheid, lyding, twyfel, mense wat hy geken het, jeugherinneringe en nog baie meer. Die saambindende faktor is dat die saamleef en openhartige gesprek met God vertroosting en bevryding bring.

Uit sy radiopraatjies word "Daar’s nog altyd ’n God" saamgestel.

Hy skryf ook verskeie boeke skryf oor stigtelike onderwerpe, waarvan "Depressie, die siekte van ons tyd" seker die bekendste is"." In 1986 ontvang hy die Andrew Murray-prys vir "Depressie, die siekte van ons tyd".

"Die geluk van onsin" bevat essays oor die klein onsinnige dinge wat die lewe die moeite werd maak, soos ’n kind wat jou hand vat as jy struikel, om by iemand te wees vir wie jy lief is, of om kalmte te ervaar nadat jy bang was.

"Maak vrede met…" is ’n boek oor aanvaarding, waarin essays gebundel word oor hoe om vrede te maak met jouself, jou medemens en omgewing en met God.

"Onder ewige vlerke" verskyn postuum en is uittreksels uit sy dagboek wat sy laaste oordenkings oor die Psalms, gebede, gedigte, ander wyshede uit sy vorige boeke, asook huldeblyke en foto's uit sy persoonlike fotoalbum bevat. Hierdie boek word meermale herdruk, in Engels vertaal en ook onder andere in Amerika versprei.

"Gesprekke oor die lewe" met subtitel "Die laaste gedagtes van I.L. de Villiers" word postuum gepubliseer en bevat preke wat meestal tussen 2007 en 2009 in die NG gemeente Aasvoëlkop gelewer is en nie voorheen gepubliseer is nie.

"Strooidak en toring" is biografiese vertellings van die mense wat hy ontmoet het en die ervarings wat hy gehad het, op onderhoudende wyse vertel.

Sy skets oor "Avila van Teresa" word in "Stad en stedelig" opgeneem, ’n bundel met sketse en vertellinge oor wêreldstede.

Die ATKV Prestigeprys word in 1998 aan hom toegeken vir die besondere wyse waarop hy Afrikaans bevorder het deur die joernalistiek en as digter. In 2002 ken die Suid-Afrikaanse Akademie vir Wetenskap en Kuns die D.F. Malan-medalje aan hom toe vir werk van die hoogste gehalte ter bevordering van die Afrikaanse kultuur. In 2003 ontvang hy die Beste Publikasie Toekenning van die Christelike Boekhandelaarsvereniging en in 2005 vereer hierdie vereniging hom met hulle Goue Toekenning. Die Christelike Uitgewersmaatskappy (CUM) vereer hom in Oktober 2009 postuum met ’n erepenning vir die waardevolle bydrae wat hy oor die jare tot hulle boekbedryf gelewer het.




</doc>
<doc id="94136" url="https://af.wikipedia.org/wiki?curid=94136" title="Seychellewewer">
Seychellewewer

Die Seychellewewer ("Foudia sechellarum") is 'n klein geel sangvoël wat endemies voorkom in die Seychelle-eilande (Aride, Cousin, Frégate-eiland, D'Arròs-eiland en sedert 2004 op die Denis-eiland). Die Internasionale Unie vir die Bewaring van die Natuur en Natuurlike Hulpbronne het onlangs die status van die voël van "bedreig" verander na "byna bedreig" as gevolg van suksesvolle bewaringspogings deur "Nature Seychelles". Tans word beraam dat daar nog ongeveer 3 500 Seychellewewers lewe.

Dit deel dieselfde habitat in die Seychelle met 'n verwante ingevoerde spesie, die Madagaskarwewer.



</doc>
<doc id="94138" url="https://af.wikipedia.org/wiki?curid=94138" title="Walter Harding">
Walter Harding

Sir Walter Harding (1813 – 19 April 1874) was die eerste hoofregter van die destydse Natalkolonie. Hy begin werk as 'n onderregter in die Kaap. Hy beklee verskeie ampte en in 1836 stel hy 'n register op van al die verslae van die Hooggeregshof se kriminele verhore wat terug dateer tot 1736 as 'n opheldering van die Romeins-Hollandse reg. Die jaar daarna versamel en publiseer hy die wette wat in die Kaapkolonie van krag was. Later word hy vrederegter op Swellendam en daarna word hy die kroonvervolger in Natal in 1846. As luitenant-kolonel roep hy die "Volunteer Yeomanry Cavalry Corps" in die lewe. In 1856 word hy die griffier van Natal en in 1858 die eerste hoofregter van Natal. Hy sterf op 19 April 1874. Die dorp Harding is na hom genoem.



</doc>
<doc id="94139" url="https://af.wikipedia.org/wiki?curid=94139" title="Rodrigues-wewer">
Rodrigues-wewer

Die Rodrigues-wewer ("Foudia flavicans") is 'n seldsame voëlspesie in die wewerfamilie. Dit is endemies aan Rodrigues, 'n eiland van Mauritius. Dit is by BirdLife International geklassifiseer as kwesbaar. Dit is ook op Bedreigde Spesies Lys die Verenigde State met 'n bedreigde status.

Hierdie voël is 12–13 cm lank. Sy kleur is geel met 'n oranje gesig en bruin rug, vlerke en stert.

Die voël kan gevind word in die blaredak op 'n hoogte van minstens 5 meter, en vlieg soms saam in swerms. Dit kan geassosieer word met die Norfolkeilandden ("Araucaria cunninghamii") en 'n paar ingevoerde spesies van plante. Meer voëls word aangetref in gebiede met digter, hoër bome en groter diversiteit van boomspesies. Dit voed op insekte, spinnekoppe, sade, nektar, en vrugte.

Die spesie was voorheen volop op die eiland, maar is byna tot uitsterwing gedryf met net 5 of 6 pare oorblywend in 1968. As gevolg van bewaringspogings het sy getalle weer gestyg tot tussen 900 en 1 200 indiwidue teen die jaar 1999.

Die grootste bedreiging vir die spesie is die vernietiging van sy woudhabitat. Die natuurlike bos is skoongemaak om vir bestaansboerdery en vee plek te maak. Die voël kompeteer ook met sy ingevoerde familielid, die rooi Madagaskarwewer ("Foudia madagascariensis"). Siklone en droogtes verminder die kosvoorraad.

Bewaringspogings sluit in herbebossing, die hoofoorsaak vir die styging in wewergetalle. Heinings hou ook vee uit.


</doc>
<doc id="94141" url="https://af.wikipedia.org/wiki?curid=94141" title="Harpuisbossie">
Harpuisbossie

Die Harpuisbossie ("Euryops multifidus") is 'n geneeskundige plant wat in die Oos-Kaap aangetref word. Die gom of harpuis word gebruik vir huishoudelike geneesmiddels.



</doc>
<doc id="94143" url="https://af.wikipedia.org/wiki?curid=94143" title="Euryops">
Euryops

Euryops is 'n genus met ongeveer 100 spesies van blomplante in die familie Asteraceae.
Hulle is inheems aan hoofsaaklik rotsagtige plekke in Suider-Afrika. Hulle produseer madeliefie-agtige blomkoppe van varingagtige blare.

Van die spesies wat aan die "Euryops"-genus behoort:



</doc>
<doc id="94144" url="https://af.wikipedia.org/wiki?curid=94144" title="Mauritiuswewer">
Mauritiuswewer

Die Mauritiuswewer ("Foudia rubra") is 'n seldsame voëlspesie in die wewerfamilie. Dit is endemies aan die eiland van Mauritius. Dit is deur BirdLife International geklassifiseer as bedreig, en is ook op die Bedreigde Spesies Lys van die Verenigde State.

Hierdie voël is 14 cm lank. Broeiende mannetjies is olyfbruin met 'n rooi kop en bors en swart rondom die oë. Wyfies, nie-broeiende mannetjies en jongelinge is olyfbruin met wit vlerkstroke en 'n bruin keel.

Die voël is tuis in verskillende tipes bos, insluitende vervalle gebiede, sowel as plantasies. Stande van die Japannese seder ("Cryptomeria japonica") het inheemse plantegroei vervang wat nou beskerming bied teen roofdiere. Dit vreet meestal insekte soos sprinkane en krieke, maar ook vrugte en nektar. Dit gebruik sy spesialiseerde borselpunttong om gereeld nektar te vreet.

Die voëls is wewers, en beide geslagte bou saam aan die nes wat van gras, mos en fyn takkies gemaak word. Die wyfie plaas sagte vere in die nessie voordat sy gewoonlik twee of drie vaalblou eiers daarin lê. Hierna broei sy daarop vir 7 tot 14 dae voordat die kuikens uitbroei.

Mauritiuswewers word bedreig deur die verlies aan hul habitat en predasie deur uitheemse roofdiere. Teen die begin van die 1970's is baie van hul habitat prysgegee toe die land skoongemaak is vir plantasies. Teen 2001 was daar slegs sowat 100 broeipare oor. Neste is gestroop deur roofdiere, veral die swartrot ("Rattus rattus") en die krap-etende makaak ("Macaca fascicularis"). Dit is tans die hoofoorsaak van die voël se dalende getalle. Die Indiese spreeu (Myna) is ook al waargeneem waar dit wewerneste plunder. Nesmislukking kan voorkom wanneer dit besmet word deur die tropiese nesvlieg. Die larwes van die vlieg val die kuikens aan, teer en voed op hul bloed, wat dan veroorsaak dat dehidrasie en bloedarmoede in die kuikens ontwikkel.



</doc>
<doc id="94150" url="https://af.wikipedia.org/wiki?curid=94150" title="Crossrail">
Crossrail

Crossrail is 'n nuwe spoorlyn in die suide van Engeland oor 'n afstand van 118 km (73 myl) wat tans in aanbou is. Dit sal na verwagting in 2018 voltooi wees en vir pendelaars en ander treinpassasiers 'n nuwe roete bied wat in oos-westelike rigting deur Groter Londen sal loop. Boubedrywighede vir die sentrale gedeelte van die lyn - 'n tonnel deur Sentraal-Londen asook verbindings tot bestaande lyne wat later deel van Crossrail sal uitmaak - het in 2009 begin. Crossrail is een van Europa se grootste spoorweg- en infrastruktuurprojekte.

Crossrail se doelwit is om vir pendelaars en ander passasiers op besige treinroetes meer treindienste met groter kapasiteite aan te bied. Die nuwe spoorlyn, wat deur Sentraal-Londen sal loop, sal dele van Berkshire en Buckinghamshire met Essex en Suidoos-Londen verbind en sodoende die druk op moltreindienste soos "London Underground" se "Central" en "District Line" (tans die besigste moltreinroetes in oos-westelike rigting) en die Heathrow-tak van "Piccadilly Line" gedurende spitstye verlig.

'n Reeks nuwe tonnels oor 'n totale afstand van 42 km (26 myl) staan sentraal in die projek. Die hooftonnels sal vanaf die omgewing van Paddington-stasie deur Sentraal-Londen en Liverpool Street-stasie tot Stratford in Oos-Londen strek. 'n Nuwe taklyn, wat die Teemsrivier kruis, sal vanaf Whitechapel in Oos-Londen tot Canary Wharf en Abbey Road loop. Vir dié taklyn sal 'n nuwe stasie in Woolwich gebou word.


</doc>
<doc id="94156" url="https://af.wikipedia.org/wiki?curid=94156" title="Kenilworth, Johannesburg">
Kenilworth, Johannesburg

Kenilworth is 'n voorstad van Johannesburg in Suid-Afrika in die voormalige "Area 9". In die weste en noorde grens dit aan Turffontein, in die ooste aan Rosettenville en in die suide aan Towerby.


</doc>
<doc id="94164" url="https://af.wikipedia.org/wiki?curid=94164" title="Hong Kong Express Airways">
Hong Kong Express Airways

HK Express (Chinees: voorheen 香港快運航空) is 'n Hongkong-gebaseerde laekosteredery wat geskeduleerde lugdiens bied na nege bestemmings in Asië, waaronder China, Japan, Maleisië, Suid-Korea, Taiwan en Thailand. Die lugredery se belangrikste sentrum is op die Hong Kong Internasionale Lughawe en dit gebruik 'n vloot wat uitsluitlik uit Airbus A320s bestaan.

Hong Kong Express bedien die volgende bestemmings:








</doc>
<doc id="94165" url="https://af.wikipedia.org/wiki?curid=94165" title="Hong Kong Airlines">
Hong Kong Airlines

Hong Kong Airlines Beperk (Chinees: 香港 航空公司), IATA-kode: HX, voorheen CR Airways Limited (Sjinees: 中 富 航空公司), IATA: N8, is 'n Hongkong-gebaseerde lugredery, met sy hoofkwartier in Tung Chung en sy vernaamste sentrum op Hong Kong Internasionale Lughawe. Die lugredery bedryf geskeduleerde plaaslike passasiers- en vragdienste na 10 bestemmings in die Volksrepubliek China en byna 30 in Suidoos-Asië, insluitend Beijing, Sjanghai, Sanja, Bangkok, Bali en Okinawa.

Die lugredery is op 28 Maart 2001 gestig as CR Lugdiens deur Robert Yip en begin helikopter passasiersbedrywighede met 'n Sikorsky S-76c + helikopter. Dit was Hongkong se eerste helikopteroperateur.

Die lugredery het op 28 November 2006 sy naam amptelik verander na Hong Kong Airlines Beperk en spog ook met 'n nuwe logo, 'n bauhiniablom, wat inheems is aan Hongkong.


</doc>
<doc id="94166" url="https://af.wikipedia.org/wiki?curid=94166" title="Air Hong Kong">
Air Hong Kong

Air Hong Kong Beperk ("AHK", Chinees: 香港華民航空) is die enigste suiwer vragredery gebaseer in Hongkong, met sy belangrikste sentrum op Hong Kong Internasionale Lughawe. Die lugredery bedryf 'n spoedvragnetwerk na 12 bestemmings in nege lande, waaronder China, Japan, Maleisië, die Filippyne, Singapoer, Suid-Korea, Taiwan, Thailand en Viëtnam. 

Air Hong Kong het 'n vloot Airbus A300-600F algemene vragvliegtuie, en die lugredery was ok die bekendstellingskliënt van hierdie nuwe variant. Sy hoofkantoor is geleë op die vierde verdieping van die Suidtoring van "Cathay Pacific City". 

Air Hong Kong is in November 1986 deur drie plaaslike sakemanne gestig, wat huurdienste met 'n Boeing 707-320C vragvliegtuig op 4 Februarie 1988 begin het. In Junie 1994 het Hongkong se grootste draer, Cathay Pacific, 75% besit van die lugredery bekom; en die oorblywende 25% in Februarie 2002. In Oktober stig Cathay Pacific 'n gesamentlike onderneming met DHL Worldwide Express (DHL), waarin DHL 'n belang van 40% verkry het, terwyl Cathay Pacific die ander 60% behou het.


</doc>
<doc id="94167" url="https://af.wikipedia.org/wiki?curid=94167" title="Egeïese beskawings">
Egeïese beskawings

Egeïese beskawing is ’n algemene term vir die Griekse beskawings van die Bronstydperk om die Egeïese See. Drie afsonderlike maar ooreenstemmende geografiese streke word deur die term gedek: Kreta, die Siklades en die Griekse vasteland. Kreta word van die vroeë Bronstydperk af verbind met die Minoïese beskawing. Die Siklades het in die vroeë Helladiese tydperk vermeng met die vasteland en in die Middel-Minoïese Tydperk met Kreta. Van omstreeks 1450 v.C. (Laat-Helladies, Laat-Minoïes) het die vasteland se Miceense beskawing na Kreta versprei.




’n Mate van handel het in baie vroeë tye plaasgevind, soos blyk uit die verspreiding van obsidiaan uit Milos oor die Egeïese gebied. Kruike uit Kreta is uitgevoer na Milos, Egipte en die Griekse vasteland en ingevoer van Milos af. Ná 1600 v.C. was daar noue handelsbande met Egipte en is Egeïese ware oor die hele kusgebied van die Middellandse See versprei. Geen tekens van betaalmiddels is gevind nie, hoewel byllemme wat ontdek is en te klein was vir praktiese gebruik, dié rol kon vervul het. Dit lyk nie of die Egeïese skrif gebruik is vir korrespondensie met ander streke nie. Skepe word ook nie dikwels genoem nie, hoewel skepe soms uitgebeeld is op potte en ander ware.

Die ontdekking in die 20ste eeu van handelsbote wat gesink het, soos dié aan die kus van Turkye, het baie nuwe inligting oor dié kultuur onthul.




</doc>
<doc id="94169" url="https://af.wikipedia.org/wiki?curid=94169" title="Elizabeth Gaskell">
Elizabeth Gaskell

Elizabeth Cleghorn Gaskell, née Stevenson (* 29 September 1810, † 12 November 1865), na wie dikwels net as Mrs Gaskell verwys word, was 'n Victoriaanse Britse roman- en kortverhaalskryfster. Haar romans gee 'n gedetailleerde beskrywing van die lewensomstandighede van baie lae van die destydse samelewing, waaronder die armste dele van die bevolking, en is sodoende van groot belang vir sowel sosiale historici asook literatuurliefhebbers. 

Gaskell staan daarnaas bekend vir die eerste biografie oor Charlotte Brontë, "The Life of Charlotte Bronte", wat in 1857 gepubliseer is.


</doc>
<doc id="94170" url="https://af.wikipedia.org/wiki?curid=94170" title="China Airlines">
China Airlines

China Airlines (afgekort as CAL) (Chinees: 中華 航空; pinyin: Zhonghua Hángkōng) is die grootste lugredery in Taiwan en die vlagdraer van die Republiek China (Taiwan). Dit is gevestig in Taiwan Taoyuan Internasionale Lughawe en het ongeveer 11 ,000 werknemers. China Airlines bedryf oor die 1 300 vlugte per week na 95 lughawens in 91 stede in Asië, Europa, Noord-Amerika en Oseanië. Die draer was in 2013 die 29ste grootste lugredery in die wêreld in terme van passasiersinkomste per kilometer en die 9de grootste in terme van vraginkomste. 

China Airlines het drie lugrederyfiliale: "Mandarin Airlines" bedryf vlugte na plaaslike bestemmings met kleiner volumes; "China Airlines Cargo" bedryf 'n vloot vragvliegtuie en bestuur sy moederredery se vragkapasiteit; "Tigerair Taiwan" is 'n laekosteredery gestig deur China Airlines en die Singapoerse groep "Tigerair Holdings".


</doc>
<doc id="94171" url="https://af.wikipedia.org/wiki?curid=94171" title="China Eastern Airlines">
China Eastern Airlines

China Eastern Airlines Corporation Limited (Chinees: 中国 东方 航空公司) is 'n lugredery het sy hoofkwartier in die China Eastern Airlines gebou, op die perseel van die Sjanghai Hongqiao Internasionale Lughawe in Changningdistrik, Sjanghai, China. Dit is 'n groot Sjinese redery wat internasionale, nasionale en plaaslike roetes bedien. Sy belangrikste spille is op Sjanghai Pudong Internasionale Lughawe en Sjanghai Hongqiao Internasionale Lughawe, met sekondêre spille op Kunming Chang Shui en Xi'an Xianyang Internasionale Lughawens. 

China Eastern Airlines is China se tweede grootste draer volgens passasiersgetalle. China Eastern en sy filiaal Shanghai Airlines het op 21 Junie 2011 die 14de lid van SkyTeam geword. China Eastern Airlines het 73 080 000 plaaslike en internasionale passasiers in 2012 vervoer met 'n gemiddelde ladingsfaktor van 73%.


</doc>
<doc id="94175" url="https://af.wikipedia.org/wiki?curid=94175" title="Nokia">
Nokia

Nokia Oyj (Fins; Sweeds: Nokia Abp) is 'n multinasionale kommunikasie- en inligtingstegnologie-onderneming wat sy hoofkwartier in Espoo, Uusimaa in die metropolitaanse gebied van die Finse hoofstad Helsinki het.

Voordat Nokia sy selfoonafdeling op 25 April 2014 aan die Amerikaanse sagtewarereus Microsoft verkoop het, was die onderneming een van die voorste vervaardigers van sel- en slimfone en tussen 1998 en 2011 selfs die wêreldmarkleier in dié bedryf. In 2012 is dit deur Samsung verbygesteek.

In 2013 het Nokia sowat 90 000 werknemers in 120 lande in diens gehad (dié getal het laat in 2013 tot sowat 55 000 gedaal). Die onderneming het sy produkte in meer as 150 lande bemark en 'n algehele omset van €12,7 miljard behaal. Nokia is 'n publieke maatskappy met beperkte aanspreeklikheid waarvan die aandele op die effektebeurse in Helsinki en New York genoteer word. Dit word volgens sy bedryfsinkomste 392ste gelys op "Fortune Global 500" se grootste internasionale ondernemings in 2014.

Nokia het twee bekende dogtermaatskappye - Nokia Networks, wat telekommunikasie- en netwerktoerusting en -dienste aanbied, en HERE, wat gratis toegang tot digitale navigasie- en kaartdienste op die internet bied. In Augustus 2015 het Nokia die HERE-kaartdiensafdeling vir €2,8 miljard aan drie Duitse motorvervaardigers - Daimler, Audi en BMW - verkoop.


</doc>
<doc id="94176" url="https://af.wikipedia.org/wiki?curid=94176" title="Geologiese Plooiing">
Geologiese Plooiing

Geologiese Plooiing is plooie wat ontstaan wanneer lae geologiese gesteentes deur spanning in die aardkors vervorm word. Hierdie lae kon oorspronklik plat gewees het, of alreeds vervormde lae gewees het wat tydens afsetting of daarna vervorm is. Wanneer geplooide gesteentes aan 'n tweede fase van plooiing onderwerp word, kan baie ingewikkelde landsvorme ontstaan.
Plooiing ontstaan a.g.v. drukkragte in die aardkors, wat veroorsaak word deur plaattektoniek (beweging van die aardkors).

Feitlik alle gesteentes is op die een of ander tyd onderwerp aan 'n vorm van spanning, wat plooiing tot gevolg kan hê. Plooie en verskuiwings is verantwoordelik vir baie komplekse strukturele verskynsels in sekere gebiede. Die belangrikste vormingswyse van bergreekse is deur antiklinale plooiing en oorskuiwings. 

Plooie neem baie vorme aan, wat afhanklik is van die eienskappe van gesteentes, so os byvoorbeeld brosbreeksterkte, elastisiteit en plastisiteit. Wanneer die druk op 'n liggaam uit alle rigtings ewe groot is, word gepraat van hidrostatiese druk. Die druk wat op die gesteentes van die aardkors inwerk, word egter litostatiese druk genoem. Indien die druk nie van alle kante ewe groot is nie, ontstaan 'n skuifskeurspanning in die gesteente en neig die gesteente om van vorm te verander (vervorming of deformasie). 

Daar kan 3 tipes vervorming onderskei word: elastiese, plastiese en breukvorming. By elastiese vervorming keer die gesteente na sy oorspronklike vorm terug wanneer die krag wat daarop inwerk, verlig word. Hierdie tipe vervorming kom onder meer voor by die seismiese ondersoek van die aardkors, waar drukgolwe deur die gesteentes dring. Elastiese vervorming is net moontlik tot by die elastisiteitsgrens. Indien die vervormingskrag te groot word, sal die gesteente plasties vervorm word, met ander woorde daar sal 'n mate van vervorming in die gesteente behoue bly. 

Op hierdie wyse sal geplooide gesteentes ontstaan. By verdere vervorming kan die breuk sterkte van die gesteente oorskry word, sodat breukvorming sal plaasvind. Die snelheid waarmee plooie in die natuur ontstaan, is 'n onderwerp waaroor gespekuleer kan word. In laboratoriumeksperimente kan die werklike toestande nie akkuraat nageboots word nie, sodat interpretasie moeilik bly.

'n Plooi kan gedefinieer word as gesteentevervorming wat nie met breking gepaard gaan nie. Baie plooivorme kan hieruit ontstaan en kan deur middel van 'n uitgebreide terminologie aangedui word. 'n Plooi is altyd 'n geboe vlak of vlakke wat ontstaan het uit die vervorming van oorspronklike horisontale lae gesteentes. 

Plooiing kan egter ook herhaaldelik in gesteentes plaasvind sodat, in sommige gevalle, verskillende plooiperiodes in 'n gesteente waargeneem kan word. Twee algemene tipes plooie word onderskei, naamlik die antiklinale plooi, waar die oudste gesteentes in die kern van die plooi aangetref word, en die sinklinale plooi, waar die kern van die plooi die jongste gesteentes bevat. In 'n eenvoudige plooi is die omgebuigde punt die kruin van die plooi en lê die flanke aan albei kante van die kruin. 

AI die omgebuigde lae lê om die sogenaamde assevlak, met die plooias wat op die snypunte van die assevlak en die vlak tussen twee opeenvolgende lae lê. Wanneer 'n gesteente met ewewydige, horisontale plooiasse opgebou is uit afwisselende harde en sagte gesteentes, kom dit in die landskapvorm tot uiting in 'n reeks ewewydige berge en valleie. Voorbeelde hiervan is die Jura- en die Appalachiese Gebergte.

Plooitipes kan aan die hand van ses kriteria beskryf word:

- die vorm van die afsonderlike lae;

- die vorm van die lae ten opsigte van mekaar;

- die grootte van die plooi;

- die mate van simmetrie;

- die ligging van die assevlak;

- die ligging van die plooias. Van die moontlike variasies word hieronder bespreek, hoewel daar baie kombinasies daarvan moontlik is.

Op grond van die vorm van die geplooide lae kan 3 van die algemeenste tipes onderskei word, naamlik die oop plooi (lae net effens gebuig), die isoklinale plooi (die flanke van die plooi is feitlik parallel met mekaar) en die geslote plooi (die hoogteverskil tussen die trog en die kruin ongeveer gelyk aan die afstand tussen twee opeenvolgende plooie). Indien die kruine van die plooie geen geleidelike kromming vertoon nie, maar 'n abrupte rigtingverandering, word die plooie kinkelplooie genoem. Indien die assevlakke nie ewewydig met mekaar is nie, kan die plooi ŉ kofferplooi genoem word. 

Die oriëntasie van die lae ten opsigte van mekaar hang saam met die ruimteprobleem wat ontstaan wanneer 'n aantal lae wat op mekaar lê, vervorm word. Relatief stewige lae behou in 'n plooi meestal dieselfde dikte (konsentriese of afstandsgetroue plooie), terwyl sagter lae in die flanke verdik en dan kongruente of vormgetroue plooie vorm. Waar 'n afwisseling van harde en sagte lae voorkom, ontstaan ŉ verfrommeling in die kern (disharmoniese plooie). 

Die grootte van plooie kan soms akkuraat opgemeet word. In ander gevalle moet 'n skatting gemaak word. 'n Growwe indeling van plooie is: makroskopiese plooie (die afstand tussen twee opeenvolgende kruine is honderde meters of meer), mesoskopiese plooie (1 cm tot enkele tientalle meters wat waargeneem kan word in 'n monster of ŉ uitgrawing) en mikroskopiese plooiing (sigbaar met 'n mikroskoop). Die mate van simmetrie van ŉ plooi hang af van die lengteverhouding van albei flanke. Indien die flanke ewe lank is, word dit ŉ simmetriese plooi genoem, andersins is dit 'n asimmetriese plooi. 

Die assevlak van 'n plooi kan vertikaal staan (normale plooi), horisontaal lê (oorhellende plooi) of skeef wegduik, waar dan van ŉ skewe plooi gepraat word. Die plooias kan 'n horisontale, vertikale of skuins helling aanneem. Wanneer die bostaande kenmerke in 'n bepaalde geval omskryf word (byvoorbeeld 'n mikroskopiese, geslote, vormgetroue, asimmetriese, skewe tot oorhellende plooi), hoef geen verdere gegewens of syfers verstrek te word om aan 'n ander persoon 'n beeld van die besondere plooi te gee nie. 

Plooie word in feitlik alle gesteentes aangetref, behalwe in onverharde afsettings (sand, klei, ensovoorts), omdat sulke materiaal onder normale omstandighede meestal nie plasties reageer nie. Plooiing in onverharde gesteentes hang meestal saam met 'n afsettingsproses. Wanneer kleimateriaal teen 'n helling onder water afgeset word, kan dit onder die invloed van 'n skok (aardbewing) afgly en ŉ opgerolde, gebroke struktuur aanneem. 

Vloeiplooie ontstaan wanneer 'n waterryke laag deur 'n skok vloeibaar gemaak word en dan weer ŉ vaste vorm aanneem sodat die vloei plooi bewaar bly. Die meeste plooie kom in verharde gesteentes voor. Die meeste verharde gesteentes wat aan die oppervlak sigbaar is, bestaan uit materiaal wat vroeër in die see afgeset is. Deur plooiing en opheffing is die gebiede bo seevlak gelig. Die opheffing hang soms saam met orogenese, waar die plooiing beperk is tot 'n aantal plooiingsfases. 

Omdat hierdie tipe plooiing baie gegewens kan oplewer aangaande die kragte wat tydens vervorming werksaam was, speel die beskrywing en interpretasie van plooie 'n belangrike rol by die geologiese ondersoek van plooiberge.



</doc>
<doc id="94178" url="https://af.wikipedia.org/wiki?curid=94178" title="Hadrianus">
Hadrianus

Hadrianus (Latyn: "Publius Aelius Traianus Hadrianus Augustus") (Rome of Italica, 24 Januarie 76 – Baiae (Italië), 10 Julie 138), was 'n Romeinse keiser van 117 tot 138. Hy is veral bekend oor die bou van die Hadriaanse Muur wat die noordelike grens van die provinsie Britannia aangedui het. In Rome het hy die Panteon laat herbou en die Tempel van Venus en Roma opgerig. Hy was die derde van die vyf adopsiekeisers.

Hadrianus was afkomstig uit 'n Romeinse familie uit Italica in die provinsie "Hispania ulterior" (later "Hispania Baetica") in die suide van die Iberiese skiereiland. Hadrianus is op 24 Januarie 76 gebore, die seun van senator en eks-praetor Publius Aelius Hadrianus Afer waarskynlik in Rome of andersins in Italica. Hy was 'n groot liefhebber van die Griekse kultuur. Daaroor het hy die bynaam "Graeculus" gekry. In die jaar 86, toe hy tien jaar oud was, verloor hy sy vader. Hy kom onder die voogdyskap van die latere keiser Trajanus en ridder Publius Acilius Attianus. Nadat hy die "toga virilis" verkry het, besoek Hadrianus as veertienjarige, sy familiebesit in Italica. Hy ondergaan militêre opleiding en die bedoeling was dat hy die familieplase sou bestuur. Volgens sy voog het hy in Baetica te veel tyd aan jag spandeer en daarom is hy teruggeroep na Rome.

In die jaar 94 word Hadrianus as agttienjarige, benoem tot "decemvir stilitibus iudicandis" 'n toesighoudende pos by die gereg. Op pad na 'n loopbaan as senator word hy militêre tribuun eers by Legio II Adiutrix in Aquincum (naby die huidige Boedapest), waar hy Quintus Marcius Turbo leer ken het; daarna by Legio V Macedonica in die provinsie Moesia Inferior. In die herfs van 97 word sy voog Trajanus onder groot druk van die Praetoriaanse wag deur keiser Nerva geadopteer. Hadrianus word in die laat herfs op pad na die Ryn, waar Trajanus gestasioneer was, gestuur om die gelukwensings van sy legioen aan Trajanus oor te dra. Sy voog was nou die troonopvolger en Hadrianus 'n belangrike man. Trajanus wil hom op die moment egter nie in sy nabyheid hê nie en gee hom 'n derde militêre tibunaat in Mogontiacum (tans Mainz), waar hy gestasioneer word by die Legio XXII Primigenia. Hier het Hadrianus 'n moeisame verhouding met sy dertigjarige ouer swaer Lucius Julius Ursus Servianus, die nuutbenoemde goewerneur van die provinsie Germania Superior. Servianius, die man van Hadrianus se suster, ding met Hadrianus mee om die guns van Trajanus. Toe keiser Nerva in Januarie 98 sterwe, volg Trajanus hom op as keiser. Dit het niks verander aan die rivaliteit tussen Hadrianus en Servianus nie. Hadrianus het homself uit Mogontiacum (tans Mainz) na Colonia Claudia Ara Agrippinensium (tans Keulen) in Germania Inferior gehaas om Trajanus die nuus as eerste persoonlik mee te deel.

In die jaar 100 word Hadrianus familie van keiser Trajanus. Pompeia Plotina, Trajanus se vrou laat Hadrianus trou met die veertienjarige Vibia Sabina, 'n agterniggie van Trajanus. Hadrianus was toe 24 jaar oud. In dieselfde jaar word Hadrianus "quaestor" van Rome. Die funksie gee hom toegang tot die Senaat in 'n bevoorregte posisie van "quaestor Augusti". Die quaestor het die toesprake van die keiser in die senaat voorgelees. Tydens die veldtog teen Decebalus, koning van Dacië, was Hadrianus in 101 "comes Augusti" in die staf van die keiser. Vermoedelik het hy in 102 volkstribuun geword en in 105 praetor. Trajanus voorsien hom mildelik van geld om die spele te kan organiseer wat by die funksies behoort het.

In Junie 105 neem Hadrianus deel aan Trajanus se tweede Daciese oorlog as bevelvoerder van die Legio I Minervia. As dank vir sy militêre suksesse word hy deur Trajanus beloon met 'n diamant. Trajanus het die diamant vroeër van keiser Nerva gekry. Daarna word Hadrianus goewerneur van Neder-Pannonië. Op die leeftyd van 32 jaar word Hadrianus in die jaar 108 "consul suffectus".

Toe Trajanus in 113/114 sy veldtog teen die Parthe begin, gaan Hadrianus saam. Na die oorlog word hy in 117 "legatus Augusti pro praetore" van Sirië. Trajanus sterf in dieselfde jaar en Hadrianus volg hom op.

Waarskynlik het Plotina, die adopsie van Hadrianus deur Trajanus net voor sy dood, vervals en so Hadrianus se opvolging geforseer. Hoewel baie aan die adopsie getwyfel het, het niemand dit betwis nie. Die steun van Plotina en Lucius Licinius Sura was van groot belang vir Hadrianus.

Hadrianus het vyande soos Aulus Cornelius Celsus, Aulus Cornelius Palma Frontonianus, Gaius Avidius Nigrinus en Lusius Quietus kort na mekaar laat vermoor deur sy voog Attianus. Die nuwe keiser het dadelik te doen gekry met die nasleep van die Kitosoorlog, 'n Joodse opstand wat op sy hoogtepunt 'n groot deel van die ooste van die Romeinse Ryk betrek het. Kort na sy opvolging trek Hadrianus die Romeinse legioene uit Armenië, Sirië en Mesopotamië terug. Dit was nie uit vredeliewendheid nie, maar om koste te bespaar. Die koste van die voortdurende oorloë aan die bedreigde grense het uit die hand geloop, terwyl die handhawing van die keiser se gesag in die ryk self, moeiliker geword het.

In Europa bereik die romanisering sy hoogtepunt. Keiser Hadrianus konsolideer sy mag ten koste van die senaat en benoem 'n groot persoonlike amptenary. Hy strewe na wetgewing wat sou geld vir die hele Romeinse imperium en gee die juris Publius Salvius Iulianus in 130 die opdrag om die "praetoriaanse edikte" saam te vat in een wetboek: die "edictum perpetuum".
Hadrianus verkies die interne versterking en konsolidasie van die Romeinse Ryk pleks van uitbreiding. Hy het grenslande uitgesluit en die legioene teruggetrek uit oorlogsgebiede. Hy verbeter die bestaande infrastruktuur en gee amnestie aan belastingontduikers. Hy onderdruk die volk en paai hulle met belastingverlaging.

Die keiser reis voortdurend rond as inspekteur om sy veldhere te kontroleer. Hy stig baie stede soos "Hadrianapolis" (Adrianopel, die huidige Turkse stad), "Edirne" in Thrasië en laat opmerklike openbare geboue oprig soos "therme" (warmwaterbaddens). In 121 of 122 reis Hadrianus na die provinsie Germania Inferior. Hy besoek onder andere 'n nedersetting van die Caninefate op die plek waar tans die park Arentsburg is, in die dorp Voorburg in Zuid-Holland. Hy gee die plek markregte en vernoem die dorp na homself. As markstad bloei "Forum Hadriani" tot in die derde eeu.

In Jerusalem probeer hy die Jodedom uitroei. Onder meer verbied hy die besnydenis en stig 'n nuwe Romeinse kolonie op die bouvalle van Jerusalem, waarby hy die verset van die Jode onder leiding van Sjimon bar Kochba met grof geweld aanpak met groot eie verliese. Hy het twaalf legioene aangewend. Baie Jode het in die woestyn omgekom en baie het gevlug. Die Joodse verstrooiing het 'n nuwe fase bereik.

In 125 laat Hadrianus die Pantheon herbou. Hy laat ook die tempel van Venus en Roma oprig. In Tibur in Tivoli laat hy tussen 126 en 134 sy lushof "Villa Hadriani" bou.

Sedert die begin van die Romeinse Ryk het keisers die verowerde gebiede afgegrendel met verdedigingslinies teen die barbare. Op die mees bedreigde punte was al "limes" , versterkte grense aangelê: in Noord-Afrika, Sirië, Roemenië/Hongarye, Duitsland, Nederland en Engeland. Vir "Germania" het die Romeine sedert die slag in die Teutoburgerwoud in die jaar 9 weinig belangstelling gehad. In 83 begin die afgrendeling met "limes" tussen de natuurlike verdedigingslinies Ryn en Donau, van Rheinbrohl suid van Keulen na die omgewing van Regensburg. Die stuk van die "limes" was 550 kilometer lank en voorsien van minstens duisend wagtorings en honderde forte. Die mure in Brittanje moes nog gebou word; daar is nog te hard teruggeveg.

In Germania laat Hadrianus die "limes" versterk in 122 na Christus. Sy opvolger, Antoninus Pius, het hulle in 160 nog uitbrei in oostelike rigting.
In 122 begin Hadrianus met die bou van die "Vallum Hadriani", die "Muur van Hadrianus" of die "Pictemuur" in die noorde van Britannia teen die aanvalle van die Pikte en Skottte. Die muur is ongeveer 117 kilometer lank en loop van oos na wes van die dorp Tynemouth, aan die monding van die Tyne, via Newcastle na Solway Firth by Carlisle aan die weskus. Die muur bestaan uit drie verdedigingslinies: 'n steen muur met 'n grag, 'n wal ook met 'n grag en sewentien "casstella" (forte met wagtorings). Die oorblyfsels van 'n groot Romeinse gebou by Vindolanda onlangs deur argeoloë ontdek, was moontlik deel van Hadrianus se persoonlike hoofkwartier.

In die periode van Hadrianus en sy opvolgers bereik die portretkuns op Romeinse munte 'n hoogtepunt. Tydens die Julius-Claudius dinastie en Vespasianus se bewind word die keiser vergoddelik, en sy portret 'n ideaalbeeld. Na Trajanus begin 'n realistiese stylperiode. Moontlik was die belangstelling van Hadrianus vir Griekeland en sy reise die aanleiding daartoe.
Reeds tydens sy opleiding in Rome het Hadrianus 'n groot bewondering vir die Griekse kultuur. Hy praat by voorkeur eerder Grieks as Latyn en het die Griekse filosofie geken. Hy het soos die Grieke nie sy baard geskeer nie. Dit was teen die Romeinse tradisie, wat 'n baard ("Barba" in Latyn) vereenselwig het met die "Barbare". Op sy reise word hy vergesel van sy geliefde Antinoüs, 'n besonder mooi Griekse jongeling, wat hy na dié se dood selfs as god laat verklaar het. Hadrianus is deur latere skrywers dikwels in 'n slegte lig gestel weens sy verhouding met Antinoüs. Sy huwelik met Vibia Sabina was nie gelukkig nie. Dit het moontlik aanleiding gegee tot die verhouding met Antinoüs waardeur die geskiedskrywer Suetonius van die hof verwyder is.

Die perd van Hadrianus met die naam Borysthenes het beroemd geraak deurdat hy die dier verewig het in 'n grafskrif wat bewaar gebly het op 'n graf in Suid-Frankryk. Daar bestaan 'n aantal fragmente van geskrifte wat aan Hadrianus toegeskryf kan word.


Sy huwelik bly kinderloos. In 136 adopteer hy Lucius Ceionus Commodus as sy seun en opvolger – die seun moet nie verwar word met die latere keiser Commodus, seun van Marcus Aurelius nie. Die opvolger kry daarmee die naam Lucius Aelius Verus Caesar, hy is egter nie gesond nie en sterf met die nuwe jaar 138. In 137 onderdruk Hadrianus 'n sameswering teen hom deur sy swaer en eks-konsul Lucius Julius Ursus Servianus en die se kleinseun Gnaeus Pedanius Fuscus Salinator. Met Commodus wou Hadrianus waarskynlik sy opvolging vir twee generasies vaslê, want 'n dogter van Commodus was verloof aan Marcus Annius Verus, die latere Marcus Aurelius. Toe Commodus sterf, adopteer Hadrianus die gewaardeerde senator Antoninus Pius in sy plek, en vra hom om op sy beurt om die seuns van Commodus te adopteer. Hulle kry respektiewelik die name Lucius Aurelius Commodus en Marcus Aurelius Verus. Sodoende sorg Hadrianus vir twee goeie keisers as sy opvolgers: Antoninus Pius, en na hom Marcus Aurelius.

Hadrianus sterf in sy villa in Baiae naby Napels en word eers begrawe in Pozzuoli, maar later herbegrawe in die Tuine van Domitia by sy onvoltooide mausoleum. Na voltooiing van sy grafmonument, die Engeleburg (Castel Sant'Angelo) in Rome, word hy deur sy opvolger, Antoninus Pius, veras en ingemessel met die as van sy vrou Vibia Sabina en sy adopsie-seun Lucius Aelius. In 139 keur die Senaat op inisiatief van Antoninus Pius, Hadrianus se opname onder die gode goed. Die Senaat het dit teësinnig gedoen omdat Hadrianus die magte van die Senaat ingekort het. Na sy dood word Hadrianus se dekrete omgedraai en die Ryk word weer uit Rome bestuur volgens die beginsel van "Roma imperat". In 145 kry Hadrianus sy "Tempel van Hadrianus" op die "Campus Martius" (Marsveld) in Rome, waarvan nog steeds enkele suile staan, ingemessel in 'n muur.

Die "Historia Augusta" [25,5] skryf die gedig toe aan die sterwende Hadrianus. Dit was oorspronklik sonder titel maar word gewoonlik "Animula vagula blandula" genoem (volgens die eerste drie woorde). Deur die kwaliteit daarvan lyk dit outentiek, maar daar is baie polemiek daaroor:

"Animula vagula blandula,"
"hospes comesque corporis,"
"quo nunc abibis? in loca"
"Pallidula rigida nudula (nubila?) -"
"nec ut soles dabis iocos."

Vertaling:
"Dierbaar teer en swewende siel, metgesel van my liggaam, wat jou gasheer was, jy sal straks afdaal na die bleek, harde en kaal oorde en sal moet afstand doen van jou speelsheid van weleer."

In die 19e eeu is 'n beeld van die keiser in goeie toestand uit die Londense Teems opgehaal. Opgrawinge in Turkye by Sagalassos in 2007 onder leiding van professor Marc Waelkens van die KU Leuven het 'n enorme kop van Hadrianus ontdek. Die mooiste beeldversameling staan opgestel in die Britse Museum in Londen. Die museum besit ook 'n stukkie papirus van 'n grotendeels verlore outobiografie van die keiser.




</doc>
<doc id="94179" url="https://af.wikipedia.org/wiki?curid=94179" title="O'Hare Internasionale Lughawe">
O'Hare Internasionale Lughawe

Chicago O'Hare Internasionale Lughawe (IATA-kode: ORD, ICAO: KORD), ook bekend as O'Hare Lughawe, O'Hare Field, Chicago Internasionale Lughawe, of bloot O'Hare, is 'n groot lughawe in die verre-noordwestelike hoek van Chicago, Illinois, 27 km (17 myl) noordwes van die "Chicago Loop". Dit is die primêre lughawe in diens van die Chicago-area, met Chicago Midway Internasionale Lughawe, ongeveer 16 km (10 myl) nader aan die "Loop", wat dien as 'n sekondêre lughawe vir laekostedraers.

O'Hare is die tweede grootste passasiersmiddelpunt vir United Airlines (insluitend United Express) na Houston se George Bush Interkontinentale Lughawe en hanteer 15,3 miljoen passasiers per jaar. O'Hare is United se grootste sentrum per aantal vlugte, met 'n totaal van 585 vlugte per dag. United is ook die grootste lugredery by O'Hare, en bedien meer as 45% van alle passasiers wat deur die lughawe beweeg. American Airlines is die tweede grootste operateur op O'Hare, en hanteer 37% van die passasiers. O'Hare is American Airlines se tweede grootste spil, na Dallas/Fort Worth Internasionale Lughawe.


</doc>
<doc id="94180" url="https://af.wikipedia.org/wiki?curid=94180" title="Denver Internasionale Lughawe">
Denver Internasionale Lughawe

Denver Internasionale Lughawe (IATA-kode: DEN, ICAO: KDEN) is 'n groot lughawe in Denver, Colorado. Teen 140 vierkante kilometer (54 vk. myl) is dit die grootste lughawe in die Verenigde State oppervlakgewys. Aanloopbaan 16R/34L is die langste openbare aanloopbaan in die Verenigde State. In 2013 was dit die 15de besigste lughawe in die wêreld met passasiersverkeer van 52 556 359.

Dit was die vyfde besigste lughawe in die wêreld met meer as 635 000 vliegtuigbewegings in 2010. Die Denver Internasionale Lughawe lewer 'n nonstop-diens aan bestemmings in Noord-Amerika, Latyns-Amerika, Europa en Asië. Die lughawe is in die noordooste van Denver en word bestuur deur die City & County van Denver Departement Aviation. DIA is aangewys as die beste lughawe in Noord-Amerika deur die lesers van "Business Traveler Magazine" vir ses jaar agtereenvolgend (2005-2010) en is die naam "America's Best Run Airport" deur Time Magazine toegedig in 2002. 

Denver is die belangrikste spil vir die laekostedraer Frontier Airlines en die pendelaardraer Great Lakes Airlines. Dit is die vierde grootste en Sentraal-Amerikaanse sentrum vir United Airlines, asook 'n groot fokusstad vir Southwest Airlines. Sedert die aanvang van sy diens aan Denver in Januarie 2006, het Southwest meer as 50 bestemmings bygevoeg tot sy lys, dit maak Denver sy vinniggroeiendste mark. DIA is die enigste lughawe in die Verenigde State met 'n ISO 14001-gesertifiseerde omgewingsbestuurstelsel wat die hele lughawe dek. 


</doc>
<doc id="94181" url="https://af.wikipedia.org/wiki?curid=94181" title="IBERIA">
IBERIA

IBERIA is die vlagdraer en grootste lugredery van Spanje. Dit is gebaseer in Madrid en bedryf 'n internasionale netwerk van dienste vanuit sy belangrikste basisse, die Adolfo Suárez Madrid–Barajas Lughawe en Barcelona–El Prat-lughawe.

IBERIA, met Iberia Streeksdiens (bedryf deur 'n onafhanklike diensverskaffer "Air Nostrum") en Iberia Express, is deel van die Iberiagroep. Bykomend tot die vervoer van passasiers en vrag, bedryf Iberiagroep nog verwante aktiwiteite, soos die instandhouding van vliegtuie, die hantering van vrag op die lughawe, IT-stelsels en vlugspyseniering. Die Iberiagroep vlieg na 102 bestemmings in 39 lande, en 'n verdere 90 bestemmings deur kodedeelooreenkomste met ander rederye. 

Op 8 April 2010 is bevestig dat British Airways en Iberia 'n ooreenkoms onderteken het om saam te smelt, om die gesamentlike werking van die derde grootste kommersiële lugredery in die wêreld deur inkomste te vorm. Aandeelhouers van albei rederye het die transaksie op 29 November 2010 goedgekeur. Die nuut saamgesmelte maatskappy, bekend as International Airlines Group (IAG), is in Januarie 2011 gestig, alhoewel beide rederye vir eers sal voortgaan om onder hul huidige handelsmerke te opereer.


</doc>
<doc id="94182" url="https://af.wikipedia.org/wiki?curid=94182" title="Algebloei">
Algebloei

Algebloei is die vinnige toename in die aantal (gewoonlik mikroskopiese) alge wat in water voorkom. Alge kan in varswater sowel as soutwater voorkom. So 'n bloei kan konsentrasies van miljoene selle per milliliter water bereik. Algebloei kan meestal as 'n groen skynsel in die water gesien word, maar ander kleure soos geel-bruin of rooi is ook moontlik, afhangende van die spesie van alge. Sogenaamde "algebloei" kan ook deur sianobakterieë (soos "Aphanizomenon flosaquae") veroorsaak word, wat nie meer as alge geklassifiseer word nie.

Alge is 'n groot probleem in ekostelsels, want soos enige skielike onnatuurlike groei, is dit nadelig vir die ander diere in die stelsel. Sommige vorme van alge, soos rooigety, is giftig. Dit lei gewoonlik tot 'n drastiese vermindering in die aantal lewende organismes.



</doc>
<doc id="94185" url="https://af.wikipedia.org/wiki?curid=94185" title="Mogontiacum">
Mogontiacum

Mogontiacum (soms ook "Moguntiacum") is die Latynse naam van die moderne Mainz, die administratiewe hoofstad van die Duitse deelstaat Rynland-Palts, afgelei van 'n Romeinse militêre kamp wat hier met twee legioene en sowat 12 000 soldate gevestig is. Dit is genoem na Mogon, 'n Keltiese godheid wat as die beskermgod van beide kamp en burgerlike nedersetting vereer is.

Mogontiacum het as militêre buitepos en later as provinisiale hoofstad byna 500 jaar lank deel uitgemaak het van die Romeinse Ryk. Die Romeinse stad het sy oorsprong in 'n legioenkamp wat tussen 13 en 12 v.C. deur Nero Claudius Drusus, stiefseun van keiser Augustus, op 'n strategies geleë hoogplato oor die Ryn opgerig is. Hierdie kamp, waarvan die oppervlakte op sowat 26 hektaar beraam is, was veral vanweë sy ligging strategies belangrik - geleë bo-oor die Ryn (Latyns: "Rhenus") se regteroewer, maar ook teenoor die Main ("Moenus") se rivierloop en bowendien nie ver van die Romeinse Rynvallei-grootpad nie.

As Romeinse grens- en buitepos naby die wilde, onverowerde Germanië was dit 'n maklike uitgangspunt vir militêre operasies op die Ryn se regteroewer asook bootpatrollies op die Mainrivier. Die stigting van die Romeinse militêre kamp word tegelykertyd as stigtingsdatum vir die stad Mainz beskou. Benede die kamp het vinnig 'n burgerlike nedersetting, die sogenaamde "cannabae", ontstaan waar Keltiese inwoners hulle as handelaars en ambagsmanne in diens van die Romeine gevestig het.

Burgerlike nedersettings (Latyns: "vici" of "dorpe"), wat rivieraf naby die militêre kamp ontstaan het, het vinnig tot een enkele stedelike sentrum gegroei. Nogtans het Mogontiacum - in teenstelling met Colonia Claudia Ara Agrippinensium (Keulen) of Augusta Treverorum (Trier) - nog tot in die tweede helfte van die 4de eeu sy hoofsaaklik militêre karakter bewaar en, anders as die voorgenoemde nedersettings, nooit tot 'n beduidende stedelike sentrum ontwikkel nie. 

Vanaf 90 n.C. was Mogontiacum die setel van 'n stadhouer asook die administratiewe sentrum van die Romeinse provinsie Germania Superior. Teen die middel van die 3de eeu was dit weer 'n grensstad wat in die volgende 150 jaar verskeie kere deur Germaanse stamme en Hunne aangeval en verwoes is. Ná die einde van die Romeinse periode omstreeks 450 het Mogontiacum ná 'n kortstondige oorgangsfase deel uitgemaak van die Frankiese Ryk.

Beduidende oorblyfsels uit die Romeinse tydperk het in die moderne Mainz bewaar gebly, waaronder die Romeinse teater, die Groot Jupiterkolom van Mainz, die Drusussteen en die Romeinestene en die oorblyfsels van die legioenkamp se akweduk. Belangrike argeologiese vondse uit die Romeinse periode word in die Romeins-Germaanse Sentraalmuseum, die "Landesmuseum Mainz" en die Museum vir Antieke Skeepvaart bewaar en vertoon - onder meer antieke Romeinse rivierbote wat volgens vondse, wat in 1981/82 gemaak is, gerekonstrueer is.


</doc>
<doc id="94187" url="https://af.wikipedia.org/wiki?curid=94187" title="Hendrik Vermooten">
Hendrik Vermooten

Hendrik Vermooten (Potchefstroom, * 20 Mei 1921 – † 3 Januarie 2013) was ’n Suid-Afrikaanse argitek wat veral verantwoordelik was vir die ontwerp van 144 Afrikaanse kerkgeboue en talle ander geboue dwarsdeur Suider-Afrika.

Vermooten is gebore in Potchefstroom. Sy ouers was Bastiaan Jacobus en Petronella Susanna (gebore Prinsloo) Vermooten. Hy het sy hoërskoolopleiding op Potgietersrus gekry waar sy vader handwerkonderwyser en inspekteur was. Omdat daar nie iemand was wat die planne vir nuwe huise kon teken nie, het hy dit gedoen en sy seun mettertyd geleer. So is sy belangstelling in boutekenwerk aangemoedig. Einde 1937 het Vermooten gematrikuleer met onderskeidings in Duits en Matesis.

In 1938 is hy na die Universiteit van Pretoria om argitektuur te studeer. Hy het tuisgegaan in die Kollege-tehuis saam met ’n aantal teologiese studente, vir ’n aantal van wie hy later kerk- en ander geboue ontwerp het. Destyds tyd is die diploma in argitektuur aan die universiteit aangebied en moes hy, ook om finansiële redes, werk en deeltyds studeer. Werk was skaars en hy laat in die jaar net vir ondervinding in die Pretoriase kantoor van Leendert en Geurt Geers gaan werk. Die firma het hom toe in 1939 ’n werk aangebied in hul Johannesburgse kantoor, en hy het toe aan die Universiteit van die Witwatersrand ingeskryf. Hier was hy al Afrikaanssprekende tussen Engelse professore en lektore en (ryk) studente. Boonop breek die oorlog toe uit en is hy in wat hy selfs later sou beskryf as ’n “vyandige” omgewing. Ná harde voltydse werk en buitemuurse studie verwerf hy sy diploma einde 1942. Gedurende hierdie tyd was hy tuis in ’n sinkkamertjie by ’n losieshuis in Braamfontein saam met Afrikaanse ingenieurs-, mediese en ander studente van wie later bekende professionele en openbare persone geword het. Vir deelname aan sport was daar nie tyd nie en het Vermooten tussen sy tuiste, werk en universiteit gestap.

By die firma Geers & Geers het hy waardevolle opleiding en ondervinding opgedoen, van tee maak, motor bestuur in die stad, afdrukke maak, ens. tot teken- en ontwerpwerk en boutoesig. Hulle het heelwat kerke ontwerp en hy het later geleentheid gekry om daarvan te ontwerp, die eerste waarvan in Springs staan en afgewyk het van hul gewone ontwerpe, asook van hul groot geboue. Seker die eerste predikant met wie hy in dié verband bevriend geraak het, was dr. L.M. le Roux, wat later sy predikant was in die NG gemeente Pretoria-Oos en saam met wie hy gewerk het aan ’n nuwe kerkgebou.

In 1943 stel het Geers jr. voorgestel hulle begin ’n praktyk, Geers, Vermooten en Geers, in Pretoria. Kantore was destyds onverkrygbaar en Vermooten se ouers het ’n van hulle huis in Colbyn tot sy beskikking gestel. Hy het werk voortgesit met die ontwerp en bou van die aanbouings aan die Nederduitsch Hervormde Kerk Pretoria, en ontwerp onder meer die kerkgebou vir die NH gemeente Witbank.

In 1944 sterf Geers jr. en Vermooten verloor, in sy eie woorde, “’n goeie leermeester, ondersteuner, raadgewer en vriend”. Hy moes toe die moeilike besluit neem om op sy eie te gaan, maar gelukkig was hy toe reeds taamlik bekend en het hy opdragte ontvang van gemeentes van die Drie Susterkerke, naamlik die Nederduitse Gereformeerde Kerk, die Nederduitsch Hervormde Kerk en die Gereformeerde Kerk , om kerke, sale en pastorieë te ontwerp. Altesaam was hy eindelik vir 144 kerke verantwoordelik, opknappings uitgesluit. Opdragte van Volkskas en Saambou Nasionale Bouvereniging vir bank- en kantoorgeboue het hy toe ook ontvang. Dit het meegebring dat Vermooten in alle dele van Suid-Afrika werk onderneem het, en ook in Namibië en die destydse Rhodesië, selfs in Kenia. Vir die Transvaalse Provinsiale Administrasie is skole, skoolsale (waarvan een tipe die “Vermootensaal” genoem is), hospitale en ontspanningsoorde ontwerp.

Gou het die werk vir een mens te veel geword en het Tommie Baker, wat reeds in die Johannesburgse kantoor saam met Vermooten gewerk het, by hom in Pretoria kom werk. Hy het later ’n junior vennoot geword en eindelik op sy eie gepraktiseer. Gou het Izak du Plooy en later Willie Oosthuizen ook by die firma aangesluit en deeltyds studeer, en het later vennote geword onder die naam Hendrik Vermooten, du Plooy en Oosthuizen.

Ná sy aftrede is die praktyk voortgesit en die naam verkort na VDO Argitekte. Heelparty argitekte wat by Vermooten gewerk het terwyl hulle studeer het, het later self gepraktiseer en bekendheid verwerf. Vermooten sou later sê: “Dit was altyd my strewe om ’n gebou so doeltreffend en mooi moontlik te ontwerp, te voldoen aan my kliënt se vereistes, goed toesig te hou en binne sy finansiële perke te bly, en ek kan met dankbaarheid sê dat ek baie adresse en dankie-briewe ontvang het. Nieteenstaande probleme en terugslae was my werk vir my ’n plesier en het dit my baie bevrediging gegee.

“Alhoewel ek al die opdragte op prys gestel het, was daar ’n paar wat ek besonder waardeer het omdat hulle in daardie stadium buite my bereik gelyk het: die Dirk van der Hoff-gebou in Pretoria, hoofkantoor, saal en konservatorium van die Ned. Hervormde Kerk, Saambou Nasionale bank- en kantoorgebou op Kerkplein, Pretoria, en die nuwe kerkgebou, saal en kantoorgebou in Braamfontein van die Ned. Gereformeerde Kerk, Johannesburg. Persone wat op verskillende tye en besonderse maniere my bygestaan het was my pa Bastiaan en my ma Nellie, my broer Joggie, ds. Simon Vermooten, my oom en predikant in Pretoria; mnr. Geurt Geers, argitek; mnr. Engelmohr, skriba en UP; ds. Gert Grobler, my predikant in Potgietersrust; mnr. Albert Herbst, administrateur van die Ned. Hervormde Kerk; prof. P.S. Dreyer, saam universiteit-eerstejaars en jare lange vriend; Ds. G.J. Davidtsz, predikant in Pretoria; Ds. Bertie Brink, predikant in Johannesburg; van Volkskas: Mnre W. Buhrmann, J.J. Bosman, W. Britz, D. Visage, Albert Marais, Dr. Jan Hurter; van die Provinsiale Administrasie: Mnre F.H. Odendaal, Sybrand van Niekerk, Kallie de Haas, Dawid Brink, A.C. van Wyk; van die Stadsraad van Pretoria: Mnre H. Roode, Ross Gildenhuys, Kokkie Schutte, Sydney Kingsley en Leon Breytenbach.

Oor die getroude lewe het Vermooten vertel: “In 1948 het ’n dametjie dikwels by my ouerhuis (my kantoor) verbygestap na die poskantoor en my tekenaars het naderhand haar aandag getrek, sodat sy skugter was om daar verby te stap. Hulle het haar egter onderskat. Sy het na vier jaar studie aan Stellenbosch pas ’n aanstelling as lektrise in tale by die Pretoriase Tegniese Kollege aanvaar. Hulle het my gedaag om haar uit te neem, maar toe nooi Piet en Hester Hoek, wat bevriend was met haar suster by wie sy ingewoon het, my om een aand by hulle te kom musiek luister en daar is sy toe ook uitgenooi.” Hy en Maria Magdalena de Wet is op 8 Julie 1950 in een van sy eerste kerke, die NG kerk Quaggapoort, getroud. Ds. Simon Vermooten het hulle getrou en die orreliste was Duxie Joubert. Drie kinders is uit dié huwelik gebore: Bastiaan Jacobus, Elizabeth Marié (Elmarié) en Hendrik Francois, en agt kleinkinders, van wie twee jonk oorlede is: die oudste, Hendrik, het as 21-jarige verongeluk, en Adriaan op 19. Omdat hy so baie weg was, het die grootmaak van die kinders baie op sy vrou se skouers gerus. Sy was betrokke by die gemeente se sustersvereniging, en het in die besture gedien van Machteld Poshumus-huis, die Vroue-Landbou-unie en ouerverenigings van die skole.

Hulle het in 1999 verhuis na die Oostvallei-aftreeoord, waar sy op 6 Junie 2004 oorlede is. Vermooten het ná haar dood gesê: “Aan haar is baie verskuldig vir al haar bystand en liefde vir ’n gelukkige huwelikstydperk van, op een maand na, 54 jaar.”

Opdragte uit Oos-Kaapland en Natal het veroorsaak dat Vermooten lang afstande per motor moes reis, en lank van die huis en kantoor weg moes wees. Omdat dit nie destyds altyd maklik was om ’n sitplek op die lugdiens te kry nie, het hy in 1947 ’n permit bekom om ’n vliegtuig van Amerika in te voer. Dit was ’n tweesitplek, maar metteryd het hy groteres, tot ’n sessitplek, gekry om meer passasiers te kon oplaai.

Op die Vermootens se plaas was daar baie kiewiete en hy het elke vliegtuig die naam van "Kiewiet" (1 tot 5) gegee. Omdat hy toe veraf plekke maklik kon besoek, het hy meer opdragte ontvang. Om die rede en omdat die elektroniese ingenieurs ook gereeld die terreine moes besoek en saam met hom kon vlieg, het die Lugmag dit aan hom opgedra om die Decca-navigasiestasies om die kus van Suid-Afrika te ontwerp. Daar is selfs ’n landingstrook in die Namibwoestyn vir hom aangelê, en hy moes soms op paaie land. Hy het later vertel: “Ek en die vliegtuig kon ook van diens wees vir die Raad van Finansies van die NH Kerk met besoeke aan die Afrikaners in Angola, aan die voormalige Noord- en Suid-Rhodesiërs en aan talle gemeentes i.v.m. finansiële sake. My verbintenis met die Ned. Hervormde Kerk was lidmaat, diaken en ouderling, lid van finansiële kommissies, en vir tien jare lid van die Raad van Finansies van die kerk.”

Omdat die eienaars van privaat vliegtuie van hulp kon wees tydens die Grensoorlog, het Vermooten by ’n nuut gestigte kommando-eskader van die Lugmag aangesluit, en gevorder tot die rang van kaptein en vlugbevelvoerder. In Mei 1984, na ’n totaal van 6 777 vliegure, besluit hy om sy vyfde en laaste vliegtuig te verkoop.

Hy het geskryf: “Gelukkig het ek net ’n paar klein teenspoede gehad, waarvan een byna noodlottig was. Daar was ook heelwat angsvolle vlugte weens weersomstandighede, maar kalm bly en nie kanse vat nie het altyd gewerk.”

Sy stokperdjies was rolprent- en stil fotografie, musiekplate, ’n bietjie handwerk, en dan het hy “probeer om gholf te speel”.

Schalk W. le Roux skryf in sy verhandeling "Die soeke van drie argitekte na ’n planvorm vir Afrikaanse Gereformeerde kerkbou": “Aan die begin van die twintigste eeu, met die oplewing van ’n eiesoortige bewussyn na die Anglo-Boereoorlog (1899–1902) en pogings tot kerkvereniging voor en na die totstandkoming van die Unie van Suid-Afrika (1910), is ywerig na ’n ‘eie’ Suid-Afrikaanse of Afrikaanse kerkboustyl gesoek. Die soektog is deur Wynand Louw en Gerard Moerdijk gelei en gerig. Dit het gepaard gegaan met die snelle verstedeliking wat tot in die jare veertig voortgeduur het. Baie nuwe gemeentes is veral in stede gestig op ’n tydstip dat die tydgenootlike funksionalistiese strewe in argitektuur op die voorgrond was. Die eerste argitekte wat ook lidmate van die kerke was, het op die toneel verskyn en besin oor die aard en vorm wat ‘hulle’ kerke in die Suid-Afrikaanse dorp of stad moes aanneem.” Vermooten het blykbaar besluit die beste vorm was na die voorbeeld van Louw en Moerdijk se vroegste Neo-Bisantynse kerke en dekades lank by die vorm gehou.

J.M.J. Koorts skryf in "Beginsels van Gerformeerde Kerkbou" die Neo-Bisantynse boustyl, wat gevolg het op wat hy beskryf as die “ou Boerekerk” (byvoorbeeld Graaff-Reinet, Beaufort-Wes en Philippolis), was die heel eerste pogings tot iets nuuts en tipies Suid-Afrikaans. Hy beskryf die kerke wat hier ter sprake is, as “die gladde rooi-geel siersteenkerke wat soos ’n veldbrand versprei het en vandag (1974) oral in ons land te sien is”. Hy meen die kerke is “na-aapsels” van die Bisantynse styl wat dit geïnspireer het. Tog is dit ietwat verander met behulp van moderner materiale, boumetodes en sin vir skaal. Koorts sê om dié kerke verder te moderniseer, “is hulle opgesmuk met al die modernismes van die dertigerjare: teatrale lyne, vertikale strepe, krulle en ander tierlantyntjies. Die torings het veral uitgestaan met aanplaksels van modernistiese lyne wat sterk herinner aan "juke-boxes" wat in kafees aangetref word.” Hy beskryf die bouwerk as bestaande uit hoofsaaklik “lompe samestellinge van siersteenmassas; die sierstene meestal blink, glad en geelrooi”.

Koort sluit sy kritiek op dié boustyl, waarvan Vermooten seker die grootste eksponent in die Afrikaanse kerkbou was, af met die opsomming: “Sodra dit by prinsipiële verantwoording kom, vind ons dat die Neo-Bisantynse kerkbouery in Suid-Afrika ’n minder gelukkige fase was. Dit was geen logiese skakel in die ontwikkeling van kerkargitektuur in ons land nie, dit bevat niks wat dit as "tipies Suid-Afrikaans" laat kwalifiseer nie, en nog minder as "tipies Protestants"”.






</doc>
<doc id="94188" url="https://af.wikipedia.org/wiki?curid=94188" title="Coke se hartbees">
Coke se hartbees

Coke se hartbees ("Alcelaphus buselaphus cokii") of kongoni is 'n boksoort inheems aan Kenia en Tanzanië.

Dit kan verbaster met die Lelwelhartbees en die Kenia-hooglandhartbees ("Alcelaphus buselaphus lelwel x cokii") voortbring.


</doc>
<doc id="94189" url="https://af.wikipedia.org/wiki?curid=94189" title="Alcelaphus">
Alcelaphus

Alcelaphus is 'n genus van wildsbokke in die familie van horingdraers ("Bovidae") en die orde van ewehoewige soogdiere ("Artiodactyla") wat in Afrika voorkom. Beide bulle en koeie het (hol) horings.

Die genus omvat die volgende spesies: 



</doc>
<doc id="94191" url="https://af.wikipedia.org/wiki?curid=94191" title="Chelsea, Londen">
Chelsea, Londen

Chelsea is 'n welgestelde stadsdeel van Sentraal-Londen wat
King's Road insluit en vir sy duur huise, modieuse winkels en sy sokkerspan bekend is.

Chelsea word in die suide deur die Teemsrivier begrens. Sy rivierfront strek vanaf Chelsea-brug langs die Chelseawal ("Chelsea Embankment"), Cheyne Walk, Lots Road en Chelsea-hawe. Die Westbourne-rivier, wat tans deur 'n pyp bo-oor die Sloane Square-moltreinstasie vloei, het oorspronklik sy oostelike grens gevorm. Tans word Chelsea Bridge Road en die laer gedeelte van Sloane Street insluitende Sloane Square as sy oostelike grens beskou.

In die noorde en noordweste is daar 'n vloeiende oorgang na die aangrensende buurte Knightsbridge en South Kensington, maar gewoonlik word die gebied, wat noord van King's Road tot Fulham Road in die noordweste strek, as 'n deel van Chelsea beskou. Ook die welbekende sokkerklub Chelsea FC word met die gelyknamige stadsdeel verbind, alhoewel dit in die Londense Borough of Hammersmith and Fulham gesetel is.

Die huidige distrik is een van die twee naamgewende stadsdele van die Royal Borough of Kensington and Chelsea. Vanaf 1900 tot en met die vorming van Groter Londen in 1965 het Chelsea deel uitgemaak van die Metropolitan Borough of Chelsea in die graafskap Londen.

Chelsea was vir die grootste deel van sy geskiedenis 'n gesogte woonbuurt vir welvarendes. In die Tudortydperk was dit aantreklik genoeg vir koning Hendrik VIII om hier 'n paleis te laat oprig. Die panoramiese uitsig vanuit Cheyne Walk oor die Teems het later beroemde skilders soos Turner, Whistler en Rossetti na Chelsea gelok. Die geskiedkundige Thomas Carlyle en die essayis Leigh Hunt het hulle in die 1830's in die buurt gevestig en van Chelsea 'n gewilde woonplek vir literêre persoonlikhede gemaak wat later ook die digter en toneelskrywer Algernon Charles Swinburne (1837–1909) sou insluit.

Later het kunstenaars en studente van Chelsea 'n boheemse buurt gemaak. Die modewinkels van die 1960's het egter lankal plek gemaak vir kunsgalerye en antikwiteitewinkels. Die eksklusiwiteit van Chelsea, wat uit die betreklik hoë eiendomspryse voortspruit, het daartoe gelei dat na plaaslike bewoners dikwels as "Sloane Rangers" verwys word.

Maar daar was ook skadukante. In die 18de eeu was Chelsea se parke en tuine die geskikte plek om met courtisane te ontmoet, terwyl die "Chelsea Arts Club" sy berugte balle in die buurt gehou het.



</doc>
<doc id="94193" url="https://af.wikipedia.org/wiki?curid=94193" title="Chelsea">
Chelsea

Chelsea kan verwys na:




</doc>
<doc id="94196" url="https://af.wikipedia.org/wiki?curid=94196" title="Istanbul Atatürk Internasionale Lughawe">
Istanbul Atatürk Internasionale Lughawe

Istanbul Atatürk-lughawe (IATA-kode: IST, ICAO: LTBA) is die belangrikste internasionale lughawe wat Istanboel, Turkye bedien (gevolg deur Sabiha Gökçen Internasionale Lughawe) en die grootste lughawe in Turkye volgens die aantal passasiers hanteer. Dit is in 1924 geopen en is geleë in Yesilköy, aan die Europese kant van die stad, 24 km (15 myl) wes van die sentrum van die stad. In 1980 is die lughawe herdoop na Atatürk Internasionale Lughawe ter ere van Mustafa Kemal Atatürk, stigter en eerste president van die Republiek van Turkye. Dit het oor die 51 miljoen passasiers bedien in 2013, wat dit die 17de besigste lughawe in die wêreld maak in terme van totale passasiersverkeer en die 10de besigste in die wêreld in terme van internasionale passasiersverkeer. Dit was 5de besigste lughawe in Europa in 2013, net na Amsterdam.

Die Turkse Kamer van Siviele Ingenieurs lys Atatürk Internasionale Lughawe as een van die vyftig siviele ingenieursprestasies in Turkye. By die "Air Transport News" toekenningsgeleentheid van 2013 is Istanbul Atatürk-lughawe benoem as "Lughawe van die Jaar". Die lughawe is ook benoem as "Beste Lughawe in Europa" in die 40-50 miljoen passasiers per jaar kategorie by die 2013 Wêreld Skytrax Lughawe toekenningsgeleentheid.


</doc>
<doc id="94198" url="https://af.wikipedia.org/wiki?curid=94198" title="Sterrekyker-garnaal">
Sterrekyker-garnaal

Die Sterrekyker-garnaal ("Mysidopsis zsilaveczi") is 'n klein rooi garnaal, tussen 10 en 15 mm lank, wat in Valsbaai ontdek is.

Die spesie is in 2014 deur marinebioloë beskryf nadat 'n duiker, genaamd Guido Zsilavecz, 'n monster vir identifikasie na die Universiteit van Kaapstad geneem het. Emeritus prof. Charles Griffiths en die internasionale garnaal-deskundige, prof. Karl Wittmann het bevind dat dit 'n nuwe spesie is en hulle bevindinge in die joernaal, "Crustaceana" gepubliseer. Hulle het die spesie na die duiker vernoem.

Die garnaal word 'n "sterrekyker" genoem, aangesien dit lyk of sy oë permanent opwaarts kyk. Die groot "oë" het egter nie 'n pupil of iris nie. Hulle is eerder saamgestelde oë, soos dié van insekte, en bestaan uit baie eenvoudige elemente wat elk in 'n ander rigting kyk. Die doel van die ringe om die oë is moontlik om die oë groter te laat lyk en as afskrikmiddel vir roofdiere te dien. 


</doc>
<doc id="94201" url="https://af.wikipedia.org/wiki?curid=94201" title="Horingdraers">
Horingdraers

Die Horingdraers ("Bovidae") is die grootste familie van ewehoewige soogdiere. Daar is byna 140 spesies en 8 subfamilies in die familie. Dit sluit in beeste, bokke, skape en wildsbokke. Die familie het sowat 20 miljoen jaar gelede in die vroeë Mioseen-tydperk ontstaan.

Die familie is wyd verspreid en kom oor al die vastelande van die Aarde, behalwe in Suid-Amerika, Australië en Antarktika voor. Die meeste spesies kom in Afrika voor, maar ook in Asië, terwyl enkele spesies in Europa en Noord-Amerika aangetref word.

Die mees opvallende eienskap van die familie is die onvertakte horings met 'n kern van beenweefsel wat met 'n laag keratine bedek is. By sommige spesies het slegs die bulle horings, by ander het die koeie kleiner horings.

Hulle is almal herkouers, met 'n dubbele maag om plantegroei te kan verteer.




</doc>
<doc id="94204" url="https://af.wikipedia.org/wiki?curid=94204" title="Dire Straits">
Dire Straits

Dire Straits is 'n Engelse rock-groep wat in 1977 in Londen gestig is. Die groep het meer as 120 miljoen albums wêreldwyd verkoop en het drie "Grammy Awards" gewen. Hulle is onder andere bekend vir liedjies soos "Sultans of Swing", "Private Investigations", "Brothers in Arms" en "Money for Nothing".



</doc>
<doc id="94206" url="https://af.wikipedia.org/wiki?curid=94206" title="Johannes J. Smith">
Johannes J. Smith

Professor Johannes Jacobus Smith (5 Oktober 1883 - 18 Junie 1949) was 'n Suid-Afrikaanse taalkundige en eerste redakteur van die amptelike Afrikaanse Woordeboek. Hy is naby Tulbagh gebore en ontvang sy opleiding in die Paarl en Stellenbosch voordat hy sy studies in die buiteland voortsit. Hier spesialiseer hy in die Germaanse tale. In Londen word hy tot die balie toegelaat en behaal die hoogste punte in Engeland. In 1914 word hy dekaan van die fakulteit Duits en Frans aan die destydse Victoria-kollege. Nadat dié kollege sy naam verander na die Universiteit van Stellenbosch in 1919 word hy professor in Afrikaans. Tussendeur was hy die redakteur van "Ons Moedertaal" en "Die Huisgenoot" van 1917 tot 1924. Hy was 'n lid van die SA Akademie en het gehelp om spelreëls te standaardiseer. Van 1925 tot 1943 was hy die redakteur van die "Afrikaanse Woordeboek" en hier het hy reusewerk verrig. Hy was ook betrokke in die geskil met die Akademie oor spelreëls totdat 'n kompromis bereik is in 1932. Hy was ook lid van die Pleknamekommissie en van die Gesamentlike Matrikulasieraad en ook 'n trustee van die Suid-Afrikaanse Kunsgalery. Hy tree in 1943 af as redakteur van die Woordeboek en is oorlede in 1949.



</doc>
<doc id="94210" url="https://af.wikipedia.org/wiki?curid=94210" title="Ewehoewiges">
Ewehoewiges

Ewehoewiges (Cetartiodactyla) is 'n orde van soogdiere. Hulle word gekenmerk deur 'n ewe aantal (2 of 4) tone, indien hulle steeds tone het. As voorbeeld het kameelagtiges en kameelperdagtiges 2 tone, terwyl die seekoeie 4 tone het. Aan die twee middelste tone is hoewe. Die twee buitenste tone is onderontwikkeld of afwesig.

Traditioneel is die ewehoewiges wat op die land leef as 'n eie orde Artiodactyla en die walvisse en dolfyne as 'n eie orde Cetacea beskou. Genetiese navorsing het egter in 1997 getoon dat die seekoeie nouer aan die walvisagtiges as aan die ander ewehoewiges verwant is. Saam met die seekoeie is hulle nouer aan byvoorbeeld die wildsbokke verwant as die varke of die kamele. Dit het verreikende gevolge vir die taksonomiese indeling, omdat die begrip Artiodactyla daarmee parafileties word. Met ander woorde dit bevat nie alle nasate van 'n gemeenskaplike voorsaat nie. As gevolg hiervan is 'n nuwe orde ("Cetartiodactyla") in die lewe geroep wat ook die walvisse as tak van hierdie orde insluit, hoewel hierdie diere geen tone of hoewe meer het nie. 

Die orde van ewehoewiges word in die volgende subordes en families verdeel:


</doc>
<doc id="94214" url="https://af.wikipedia.org/wiki?curid=94214" title="Alcelaphinae">
Alcelaphinae

Alcelaphinae is 'n subfamilie van die horingdraers, waartoe die wildebeeste, hartbeeste, bontebokke en ander soortgelyke spesies ewehoewige soogdiere behoort. Die familie is nou verwant aan die rooibok ("Aepyceros melampus"), wat soms ook in die groep ingedeel word.

Hierdie diere is groot en stewig met lange gesigte, lang pote, kort, stewige nekke en hoë skouers, terwyl die romp agter laer is. Huidkliere is agter die oë en op die voorpote geleë. Die horings is gekrom en by albei geslagte aanwesig. Die bulle word gemiddeld effens groter as die koeie.

Alcelaphinae kom voor in vogtige graslande en oop bosse reg oor Afrika suid van die Sahara, met die uitsondering van die reënwoudgordel. Fossiele is tot in Indië gevind, maar meer onlangse fossiele word ook in Noord-Afrika aangetref. Die diere leef in groot kuddes. Sommige spesies, soos die blouwildebees en die basterhartbees, is van die algemeenste wildsbokke wat op die Afrika-savanne voorkom en onderneem jaarliks skouspelagtige trektogte. Gras vorm by alle spesies 'n belangrike deel van die dieet. Alle spesies is goeie hardlopers en kan vinnig op die vlug slaan.




</doc>
<doc id="94215" url="https://af.wikipedia.org/wiki?curid=94215" title="Turkish Airlines">
Turkish Airlines

Turkish Airlines (Turks: Türk Hava Yollari) is die nasionale vlagdraerlugredery van Turkye, gesetel in die Turkish Airlines Algemene Bestuursgebou op die perseel van die Istanbul Atatürk-lughawe in Yesilköy, Bakırköy, Istanboel.

Dit onderneem geskeduleerde dienste na 41 plaaslike en 206 internasionale lughawens in Europa, Asië, Afrika en Suid-Amerika. Met 247 bestemmings is die redery die vierde grootste in die wêreld volgens die aantal bestemmings bedien. Die Istanbul Atatürk-lughawe is die Turkse redery se belangrikste basis, met sekondêre spille op Esenboğa Internasionale Lughawe, Sabiha Gökçen Internasionale Lughawe, en ook Adnan Menderes Lughawe. 

Turkish is 'n lid van die Star Alliance-netwerk sedert 1 April 2008. In April 2010 is die roepteken TURKAIR vervang met TURKISH as die nuwe roepteken van Turkish Airlines. Die vragafdeling bedien 47 bestemmings met 'n operasionele vloot van nege vragvliegtuie.


</doc>
<doc id="94218" url="https://af.wikipedia.org/wiki?curid=94218" title="Jet Airways">
Jet Airways

Jet Airways is 'n vername Indiese lugredery gebaseer in Moembaai. Dit is die tweede grootste lugredery in Indië, beide in terme van markaandeel en passasiersgetalle, ná Indigo. Dit onderneem meer as 3 000 vlugte daagliks na 74 bestemmings wêreldwyd. Sy belangrikste sentrum is Mumbai, met sekondêre spille in Delhi, Kalkutta, Chennai en Bangalore.


</doc>
<doc id="94219" url="https://af.wikipedia.org/wiki?curid=94219" title="Sabiha Gökçen Internasionale Lughawe">
Sabiha Gökçen Internasionale Lughawe

Sabiha Gökçen Internasionale Lughawe (IATA-kode: SAW, ICAO: LTFJ) is een van die twee internasionale lughawens wat Istanboel, Turkye bedien. Die fasiliteit is vernoem na Sabiha Gökçen, die eerste vroulike vegvlieënier van Turkye. Dit is geleë 35 km (22 myl) suidoos van sentrale Istanboel, aan die Asiatiese kant van die twee-kontinentale stad. Dit is gebou omdat Atatürk Internasionale Lughawe (aan die Europese kant) nie groot genoeg was om aan die groeiende passasierseise (beide plaaslik en internasionaal) te voldoen nie. Sabiha Gökçenlughawe se internasionale terminaalkapasiteit was 3 miljoen passasiers per jaar en die binnelandse terminaalkapasiteit was 'n halfmiljoen passasiers per jaar. In Junie 2007 het die Turkse konglomeraat Limak Holding, Indië se GMR Group en Malaysia Airport Holding Berhad (MAHB) konsortium die kontrak ontvang vir die opgradering en instandhouding van die lughawe. Teen die middel-2008 het werk begin aan die opgradering van die internasionale terminaal om 25 miljoen passasiers per jaar te kan hanteer.

Die nuwe terminaal is op 31 Oktober 2009 ingewy. Sabiha Gökçenlughawe het 11.13 miljoen passasiers gehanteer in 2010, 'n 71% toename in vergelyking met 2009. Die lughawe is van plan om 25 miljoen passasiers teen 2023 te kan hanteer. In September 2010 is die lughawe bekroon as die wêreld se beste lughawe by die Wêreldkongres van Laekostelugrederye (World Low Cost Airlines Congress) in Londen.


</doc>
<doc id="94224" url="https://af.wikipedia.org/wiki?curid=94224" title="Kantonees">
Kantonees

Kantonees (Vereenvoudigde Chinees: 广东话, Tradisionele Chinees: 廣東話, pinyin: "Guǎngdōnghuà", letterlik: "Guangdong-taal"), Standaard Kantonees of Yue (Vereenvoudigde Chinees: 广州话, Tradisionele Chinees: 廣州話, pinyin: "Yuèyǔ", letterlik: "Yue-taal"), is 'n Sino-Tibettaanse taal of 'n dialek van Chinees wat in die Volksrepubliek China, Hongkong, Macau, Singapoer en Maleisië gepraat word. Die taal het sowat 63 miljoen sprekers, veral in die Suid-Chinese provinsie Guangdong en die outonome streek Guangxi, rondom die Pêrelrivierdelta, en is daarmee die derde mees verspreide dialek van Chinees naas Mandaryns en Wu. Die naam van dié taal is afgelei van die provinsie Guangdong, wat soms "Kanton" of "Yue" genoem word.

Kantonees is een van die amptelike tale van die Volksrepubliek China se spesiale administratiewe streke Hongkong (saam met Engels en Mandaryn-Chinees) en Macau (saam met Mandaryn-Chinees en Portugees).

Kantonees is tradisioneel die mees gebruikte Chinese dialek binne Chinese oorsese gemeenskappe in Suidoos-Asië (veral in Viëtnam en Maleisië, en in 'n minder mate ook in Singapoer en Kambodja) en die westelike wêreld, vernaamlik Australië, Kanada, Wes-Europa en die Verenigde State.

Soos die ander Chinese tale word Kantonees met Chinese karakters geskryf. Kantonees is veral bekend as moedertaal van Bruce Lee (Chinese vegkunstenaar en akteur van Kantonese afkoms).



</doc>
<doc id="94225" url="https://af.wikipedia.org/wiki?curid=94225" title="John William Bews">
John William Bews

Professor John William Bews (16 Desember 1884 - 1938) was 'n Suid-Afrikaanse plantkundige en botanis. Hy is gebore op Kirkwall in die Orkney-eilande. Hy studeer aan die Universiteit van Edinburgh en word lektor in Plantkunde aan die universiteite Manchester en Edinburgh. In 1910 word hy aangestel as professor aan die Universiteit van Natal waar hy in grasse spesialiseer. Die genus "Bewsia" is na hom vernoem. Hy ontvang die Carnegie-navorsingsbeurs in 1912. Hy lewer baie bydraes in wetenskaplike blaaie en verwerf aansienlike internasionale aansien. Sy botaniese outeursafkorting is "Bews".




</doc>
<doc id="94230" url="https://af.wikipedia.org/wiki?curid=94230" title="NG gemeente Ventersdorp">
NG gemeente Ventersdorp

Die NG gemeente Ventersdorp is 'n gemeente van die Nederduitse Gereformeerde Kerk op die dorp Ventersdorp in die provinsie Noordwes en in die Sinode Goudland (voorheen Sinode van Wes-Transvaal).

Die gemeente Ventersdorp is in April 1889 gestig. In 1917 het ds. C.F. Mijnhardt, predikant van 1910 tot 1916, die gemeente se geskiedenis kortliks vir "Ons Kerk Album" opgeteken en onder meer geskryf dis baie interessant om van die ou mense te hoor vertel hoe die mense aan die begin gesukkel het. Hulle moes hulle tevrede stel met ’n geboutjie van pale en riet vervaardig. "In die goede oude dagen was, het niet nodig een architect, een plan, en wat dies meer zij, te hebben. Men heeft eigenhandig zijn kerkgebouw opgetrokken." Tog kon dit nie lank so aangaan nie, skryf ds. Mijnhardt, en heel spoedig is ’n tweede kerkgebou opgerig waarin die gemeente sowat 20 jaar lank aanbid het.

Eindelik, in 1912, is besluit om weer te bou en hierdie keer vir goed. Die saak is met geesdrif aangepak en die argitek Wynand H. Louw is versoek om die planne op te trek. Kort voor lank kon die bouwerk begin. In Oktober 1912 is die teenswoordige gebou toe aan die Here gewy. Die inwydingsrede is uitgespreek deur die moderator van die Transvaalse Sinode, ds. Paul Nel. Die gebou het £10 000 gekos en volgens alle getuienis, skryf ds. Mijnhardt, kan die gemeente met reg trots daarop wees. "De acoustiek is uitsteken (iets waarvoor men dankbaar kan zijn). Gebouwd van 'hard bricks', stevig en net, koestert de gemeente de hoop dat zij niet spoedig zal behoeven te repareeren – en nog minder te bouwen."

Die eerste leraar van die gemeente was ds. David J. Kriel. Hy het sowat 12 jaar lank hier gestaan. Toe kom ds. J.D. Horak, wat slegs een jaar hier vertoef het. Daarna was dit ds. A.G. Driessen, wat die gemeente ses en ’n halfjaar bedien het. In Oktober 1910 is ds. C.F. Mijnhardt bevestig, wat met "lust, moed en zegen" gewerk het, tot hy in 1916 na Oos-Afrika gegaan het om onder die Suid-Afrikaanse soldate te gaan arbei wat in die Eerste Wêreldoorlog daar geveg het. Daarna was hy kapelaan van die Unieverdedigingsmag te Wynberg, Kaap.
Sy opvolger was ds. K.T. van den Heever wat op 12 Desember 1916 gelegitimeer is en in Junie 1917 die werk van sy voorganger flink voortgesit het.

Van die moedergemeente is in 1961 die gemeente Ventersdorp-Oos afgestig.



</doc>
<doc id="94232" url="https://af.wikipedia.org/wiki?curid=94232" title="Alexander Biggar">
Alexander Biggar

Alexander Biggar (1781 - 23 Desember 1838) was 'n Britse Setlaar en soldaat wat in Engeland gebore is. Hy sluit by die Britse leër aan en word die betaalmeester van die 85ste Infanterieregiment. Hy bedank met 'n kapteinsrang en vestig homself in Hampshire. Hy lei 'n groep van die graafskap in die skip, "Weymouth", na Suid-Afrika as deel van die 1820-Setlaars. Sy eerste werk is in die Kariegavallei. In 1824 verhuis hy na Durban. Toe die eerste Voortrekkers hier aankom verkeer hy op goeie voet met hulle. Hy word aangestel as landdros. Hy sterf tydens die Slag van die Opatikloof. Hy het twee seuns, Robert en George gehad en was die oupa van John Dunn.



</doc>
<doc id="94240" url="https://af.wikipedia.org/wiki?curid=94240" title="Biggarsberg">
Biggarsberg

Biggarsberg is 'n reeks heuwels wat suid van Glencoe en Dundee in 'n noordwes/suidoos rigting loop en vernoem is na Alexander Biggar.



</doc>
<doc id="94245" url="https://af.wikipedia.org/wiki?curid=94245" title="Serengeti">
Serengeti

Die Serengeti is 'n geografiese streek van Afrika wat uit savannes en boslandskappe bestaan. Die streek strek oor die noorde van Tanzanië en die suide van Kenia en beslaan 'n oppervlakte van ongeveer 30 000 km². Tagtig persent van die gebied lê in Tanzanië, die gedeelde in Kenia staan ook as die "Maasai Mara" bekend. Die naam "Serengeti" is afgelei van die Maasai-taal ("Siringet"), en beteken letterlik "eindelose vlaktes".

Daar leef ongeveer 1,6 miljoen plantetende en duisende roofdiere in die gebied. Die algemeenste diere in hierdie streek is die blouwildebees, Thomson-gaselle, bontkwagga en buffel.

Die streek is bekend vir die migrasie wat jaarliks om en by in Oktober plaasvind. Tydens hierdie migrasies trek miljoene plantetende diere vanaf die noordelike heuwels na die suidelike vlaktes. Hiertydens steek die diere die Mararivier oor. Na die reëns van April, trek hulle met 'n westelike ompad terug. Die verskynsel word 'n sirkelvormige migrasie genoem.

Die argeologies belangrike Olduvaikloof, waar van die oudste bekende menslike fossiele gevind is, is ook in die in Serengeti geleë.

Die Serengeti omvat (in Tanzanië) die Serengeti Nasionale Park, die Ngorongoro-krater en die Maswa Wildreservaat en (in Kenia) die Masai Mara Reservaat.



</doc>
<doc id="94249" url="https://af.wikipedia.org/wiki?curid=94249" title="Waadvoël">
Waadvoël

Waadvoëls (of steltlopers) is 'n versamelnaam vir verskeie voëlfamilies want aan die orde van steltloperagtiges behoort. In die gewone spreektaal kan die term ook na voëls in die ordes van ooievaaragtiges en kraanvoëlagtiges verwys. Nie alle steltloperagtiges is egter waadvoëls nie. Meeue, sterretjies, jagers en alke behoort wel aan die orde van die steltloperagtiges, maar is nie waadvoëls nie.

Waadvoëls het lang (soms gewebde) pote en leef meestal naby water. Tydens hulle migrasie en in die winter kom hulle dikwels in digte swerms op moddervlaktes voor.

Die voëls voed op insekte, wurms, weekdiere en skaaldiere; soms ook op plantaardige materiaal, klein vissies, ensomeer. Steltlopers het 'n aangepaste snawel vir die doel.

Van hulle het 'n klein tasliggaampie op die snawelpunt om prooi op die bodem op te spoor. Sommige het selfs snawels wat vanself toeklap as iets daaraan raak. Omdat verskillende spesies verskillende lengte snawels het, kan hulle dieselfde gebied bewoon sonder om teen mekaar vir prooi te kompeteer.

Die waadvoëls is 'n groot groep verskillende voëls waarvan die meeste naby water aangetref word waar hulle op klein diertjies in die modder jag. Hulle het meestal tang pote en/of 'n lang bek.

Die kiewietagtiges (kiewiete en strandlopers, familie "Charadriidae") is almal klein tot middelmatige groot landdiere, maar veral die strandlopers van hierdie familie word meestal naby water aangetref. Hul pote is betreklik lank en die agterste toon is klein of afwesig. Die ander tone is nie uitermate lank nie.

Die familie "Charadriidae" het ’n wêreldwye verspreiding en ongeveer 60 spesies, waarvan 17 in Suid-Afrika aangetref word. Die meeste van hulle is trekvoëls. Die kiewietagtiges word meestal aan die kant van panne en vleie of op die strand aangetref, waar hulle met hul betreklik lang snawels inseklarwes, kreefagtiges, klein slakkies, ensovoorts, uit die modder pik.

Die gewone kiewiet ("Stephanibyx coronatus") is volkome landlewend en verkies kort, oop grasveld of halfwoestyngebiede. Die gewone kiewiet is veral daarvoor bekend dat hy 'n groot lawaai opskop wanneer daar 'n potensiële aanvaller naby sy nes kom en hy die aanvaller weg van die nes af probeer lei. Soos baie ander waadvoëls lyk die strandlopers baie na mekaar en is hulle dikwels moeilik te onderskei.

Die bekendste Suid-Afrikaanse strandlopers van hierdie familie is die driebandstrandlopertjie ("Charadrius tricollaris") wat, teenstrydig met sy naam, twee swart bande oor die bors het wat dit betreklik maklik maak om hom te identifiseer. Die spesie kom onder meer oral in Suider-Afrika voor en is volop aan die kant van mere, panne en riviere en ook langs die kus. Hulle word normaalweg alleen of in klein groepies aangetref, maar soms vorm hulle los swerms van tot 40. Nog ’n voël wat dikwels in die omgewing van water gesien word, is die bont kiewiet ("Hoplopterus armatus").

Die snipagtiges (familie "Scolopacidae") lyk baie soos die kiewietagtiges, en sommige van hulle staan ook as strandlopers bekend. Hulle kan egter onderskei word op grond van hul langer snawel (langer as die kop} en enkele ander morfologiese eienskappe. Byna al die spesies wat in Suider-Afrika aangetref word, broei in die Noordelike Halfrond en word slegs in die somer hier aangetref.

Die Afrikaanse snip ("Gallinago nigripennis") broei wel in Suider-Afrika, maar migreer ook op 'n kleiner skaal binne die Afrikaanse kontinent. Die snipagtiges word almal langs riviere, mere, panne en vleie en die kus aangetref, waar hulle met hul lang snawels in die modder rondkrap op soek na klein waterdiertjies. Ongeveer 75 spesies word wêreldwyd aangetref. 'n Paar groepe kan redelik duidelik binne die familie onderskei word.

Die wulpe (genus "Numenius") het byvoorbeeld 'n lang snawel wat afgebuig is en lang pote. Die snippe het 'n relatief klein kop en 'n lang snawel en hulle oë is ver agtertoe sodat hulle byna rondom hulle kan sien. Die gruttos (genus "Limosa") is net soos die wulpe groot, slanke voëls met lang pote en 'n lang nek. Die snawel is egter nie afgebuig nie, maar reguit of selfs effens opgebuig. Ook die ruiters (genus "Tringa") het lang pote en 'n lang, slank snawel, maar hul nekke is nie so lank nie.

Die ongeveer 20 spesies strandlopers van hierdie familie wat tot ses verskillende genera behoort, is betreklik stewig geboude, klein waadvoëltjies. Die kemphaan ("Philomachus pugnax") is 'n trekvoël wat in die Noordelike Halfrond broei en in die winter van die Noordelike Halfrond na die Suidelike Halfrond toe trek. Van Augustus tot April is hulle volop in Suid-Afrika. Kemphane is bekend om die baie besondere baltsgedrag wat hulle in die Noordelike Halfrond openbaar.

Elsies (familie "Recurvirostridae") is maklik herkenbaar aan hul wit en swart kleur. By die bontelsie ("Recurvirostra avosetta") is die snawel opgebuig. Deur hierdie snawel in vlak water heen en weer te beweeg "sif" die bontelsie klein waterdiertjies uit die water. Die rooipootelsie ("Himantopus himantopus") se pote is nog langer as die van die bontelsie en rooi gekleurd, maar sy snawel is reguit.

Van die oestervangers (familie "Haematopodidae") is daar twee spesies in Suid-Afrika, waarvan slegs een, die tobie ("Haematopus moquini)" volop langs die Suid-Afrikaanse kus voorkom. Van die familie Burhinidae is altwee Suid-Afrikaanse spesies, die dikkop (Burhinus capensis) en die waterdikkop ("Burhinus vermiculatus") volop en bekend.

Ook die drawwertjies en kleinsprinkaanvoëls (familie "Glareolidae") is betreklik goed verteenwoordig in Suid-Afrika. Hulle is baie lief vir oop, droë veld en hardloop dikwels agter hul prooi aan. Die franjepote (familie "Phalaropidae") het slegs twee verteenwoordigers en die krapstrandlopers (familie "Dromadidae") een verteenwoordiger in Suid-Afrika en nie een van hulle word in groot getalle hier aangetref nie. Die steenloper ("Arenaria interpres", familie "Arenariidae") is 'n algemene voël langs die Suider-Afrikaanse kus wat ook in die Noordelike Halfrond broei.

Die goudsnippe (familie "Rostratulidae") bestaan uit twee spesies waarvan een in Afrika, Suid-Asië en Australië voorkom en die ander een in Suid-Amerika. Ook die langtone (familie "Jacanidae") word onder hierdie orde geklassifiseer.





</doc>
<doc id="94253" url="https://af.wikipedia.org/wiki?curid=94253" title="Probleemoplossing">
Probleemoplossing

Probleemoplossing is 'n proses wat deurloop word om 'n oplossing vir 'n probleem te vind. Tydens die proses word generiese of ad hoc-metodes in 'n ordelike wyse ingespan. Sommige van die tegnieke wat in kunsmatige intelligensie, rekenaarwetenskap, ingenieurswese, wiskunde, medisyne, ens. ontwikkel is, is verwant aan geestelike probleemoplossingstegnieke wat in die sielkunde bestudeer word.

Verskeie outeurs het al probeer om die proses van probleemoplossing te beskryf. Volgens sommige sielkundiges vereis die oplos van probleme 'n tipe sistematiese denke, wat probleemoplossende denke genoem word. Daar is selfs in didaktiese literatuur oor die vraag gepubliseer. Spesifieke stappe word dikwels gelys. Hierdie stappe is eerder logies as chronologies van aard. Volgens die didaktikus, Vernooij word 'n probleem deurgaans soekend en tastend opgelos, waardeur alle logiese stappe uiteindelik tog afgerond word.

Moontlike stappe:


</doc>
<doc id="94254" url="https://af.wikipedia.org/wiki?curid=94254" title="Minister van Internasionale Betrekkinge en Samewerking">
Minister van Internasionale Betrekkinge en Samewerking

Die Minister van Internasionale Betrekkinge en Samewerking is die minister van Buitelandse Sake van die Suid-Afrikaanse regering, met die politieke verantwoordelikheid vir Suid-Afrika se buitelandse betrekkinge en die Departement van Internasionale Betrekkinge en Samewerking. Die huidige minister is Lindiwe Sisulu, wat op 27 Februarie 2018 deur President Cyril Ramaphosa aangestel is.

Na afloop van die skepping van die Unie van Suid-Afrika as 'n Britse onderdaan in 1910 is sy buitelandse betrekkinge aanvanklik deur die Britse Buitelanse Kantoor behartig. Die Suid-Afrikaanse regering het egter in 1927 die Departement van Buitelandse Sake op die been gebring. Van 1927 tot 1955 het die Eerste Minister van Suid-Afrika ook gedien as Minister van Buitelandse Sake.




</doc>
<doc id="94256" url="https://af.wikipedia.org/wiki?curid=94256" title="CAS-registernommer">
CAS-registernommer

’n CAS-registernommer, ook die CAS-nommer genoem, is ’n unieke numeriese identiteitsaanduiding wat deur die Chemical Abstracts Service (CAS), ’n Amerikaanse chemiese inligtingsbron, aan alle chemiese stowwe toegeken word, insluitende organiese en anorganiese verbindings, minerale, isotope, allooie en materiale van onbekende samestelling en biologiese oorsprong.

Die CAS se register is ’n gesaghebbende versameling inligting oor chemiese stowwe. Dit bevat tans meer as 81 miljoen organiese en anorganiese stowwe en 64 miljoen proteïen- en DNS-reekse, asook bykomende inligting oor elke stof. Sowat 15 000 stowwe word elke dag bygevoeg.


</doc>
<doc id="94258" url="https://af.wikipedia.org/wiki?curid=94258" title="Kritieke punt">
Kritieke punt

’n Kritieke punt of kritieke toestand in fisiese chemie, termodinamika en chemie vind plaas in toestande (soos ’n spesifieke waarde van temperatuur, druk of samestelling) waarin geen fasegrense bestaan nie. Daar is verskeie soorte kritieke punte, insluitende damp-vloeistof- en vloeistof-vloeistof-punte.


</doc>
<doc id="94262" url="https://af.wikipedia.org/wiki?curid=94262" title="Charles Fryer">
Charles Fryer

Charles Arnold Fryer (5 Maart 1946 – 13 November 2014) was ’n Afrikaanse uitgewer, Suid-Afrikaanse digter en dramaturg. Hy was werksaam by Tafelberg-Uitgewers totdat hy in 2002 deur 'n beroerte aanval gedwing was om te bedank. Hy het in 1978 sy eie digbundel, "Rooiwielwa" die lig laat sien.

Charles Arnold Fryer is op 5 Maart 1946 op Calvinia as een van vyf kinders gebore in die huis wat tans bekend staan as die Hantamhuis. Sy pa het reeds in die vyftigerjare sy eerste beroerte-aanval, waarna die gesin toenemend swaarkry en met min geriewe moet klaarkom. Op sy geboortedorp word hy groot en ontvang hy sy skoolopleiding. Na skool studeer hy Drama aan die Universiteit Stellenbosch onder die leiding van professor Fred Engelen en bly tydens sy studies in die Helderberg-koshuis. Hy neem hier deel aan verskeie opvoerings en speel onder andere rolle in opvoerings van Shakespeare se "Macbeth" en Lorca se "Yerma". Die B.A. Drama-graad word aan hom toegeken en op universiteit is hy ook lid van D.J. Opperman se Letterkundige Laboratorium. Vanaf 1968 tot 1970 werk hy as Opperman se assistent.

Hy is vir drie jaar onderwyser by D.F. Malan Hoërskool in Bellville, waarna hy in 1975 ’n betrekking aanvaar as letterkundige hoofredakteur by Tafelberg Uitgewers. Hier het hy ’n hand in die skaafwerk aan verskeie groot Afrikaanse letterkundige werke vanaf die sewentigerjare. As redakteur maak hy die besluit of ’n boek uitgegee sal word of nie en grond sy oordeel hoofsaaklik op die letterkundige meriete van die boek. Hy verwerf ’n reputasie as redakteur met buitengewone insig en bekwaamheid, wat ’n leeue-aandeel het aan die persklaarmaak van sy boeke en die sukses van die gedrukte boek. Van die skrywers wie se werke deur hom versorg is, sluit in Hennie Aucamp, T.T. Cloete, Sheila Cussons, Elsa Joubert, Anna M. Louw, Dalene Matthee, F.A. Venter, Petra Müller, Ernst van Heerden, Alexander Strachan, E. Kotze, Marita van der Vyver, Etienne van Heerden en George Weideman. Die laaste boek wat hy voor sy aftrede redigeer, is “"Eilande"” van Dan Sleigh. As beoordelaar van dramas dien hy op die komitee wat die jaarlikse Kaapse Fleur du Cap-toneelpryse toeken en hy skryf toneelresensies in die Kaap vir die SAUK en televisie-resensies vir Die Burger. Per geleentheid skryf hy ook die Saterdaghoofartikel vir "Die Burger" en partykeer handel hierdie artikels oor boeke, soos “"’n Roman vir die sendingjaar"” op 3 Desember 1988 oor Elsa Joubert se “"Missionaris"” en “"Loslyfmerrie Afrikaans"” oor Tony Links se “S"o praat ons Namakwalanders"” op 23 September 1989. Hy is in die tagtigerjare in ’n polemiek in die koerant "Rapport" betrokke wanneer hy sommige protesgedigte as “sonbesie-poësie” beskryf, met die implikasie dat dit eentonig en raserig en dus minderwaardig is, wat verhinder dat hierdie werk van hoofsaaklik swart Afrikaanse skrywers nie in die literêre kanon opgeneem kan word nie.

In 1987 tref ’n dubbele ongeluk hom kort na mekaar wanneer sy moeder oorlede is en hy kort daarna betrokke is in ’n ernstige motorongeluk. Diabetes word in Augustus 2001 by hom gediagnoseer en in Januarie 2002 het hy ’n ernstige beroerte-aanval, waarna hy aftree. Na hierdie aanval is hy aan een kant van sy liggaam verlam en kan hy nie praat nie. Hy herwin sy spraakvermoë daarna slegs met moeite. Hy is getroud met die onderwyseres en deeltydse vertaler en proefleser Loreinne en hulle het drie kinders, die twee dogters Charleinne en Andrea en die seun William. Nog ’n kind, ’n babaseuntjie, is by geboorte oorlede. Op Donderdag 13 November 2014 is Charles Fryer in sy huis in Panorama in Kaapstad oorlede.

Veral van sy vroeë universiteitsjare skryf hy poësie. Van sy gedigte word in "Standpunte" gepubliseer voordat hy sy debuut maak met die bundel “"Rooiwielwa"”, waar dit veral die kontreiverse oor die Hantam van sy jeugwêreld is wat beïndruk met vars en delikate waarneming. Hoewel baie van die verse nostalgies is in die verlange na die verlede, is daar ook ’n onmiddellikheid in die sintuiglike waarnemings, soos die reuk van die grond en plante en die natuurlewe. Die titelgedig voer die spreker in sy verbeelding terug na sy hartland, waar hy niks meer van ander mense nodig het nie. “"Oulaas"” is ’n lykdig aan die pa, wat met sy aardse taalgebruik daarin slaag om die emosie goed vas te vat. Die bundel bevat ook ’n aantal puik liefdesverse, gedigte waar lewe teenoor die dood gestel word en verse oor die grootstad en sy mense. “"Verjaardagvers"” is ’n vernuftige vermenging van die liefde en die natuur, terwyl “"Dood van ’n akteur"” (opgedra aan Fred Engelen) ’n elegiese vers is wat knap gebruik maak van ’n teenstellingseffek. Die gedig werk met Fred se vertolking van verskeie rolle op die verhoog waarin hy moes sterf en wat dan as kleedrepetisie moes dien, maar in die lewe is die dood werklikheid en kan dit nie later weer herhaal word soos ’n teatervertolking nie. “"Donker hart"” is ’n mooi stemmingsvers, waar ’n begrafnis op ’n klein dorpie aanleiding gee tot gesprekke oor die dooie en die dood, terwyl figure wat self oud en afgeleef is uitgebeeld word, met die stilte en koue wat laatnag op die dorpie neersak wat treffend die atmosfeer van die dood skep. Gedigte uit “"Rooiwielwa"” word getoonset en saam met liedere uit sy Passiespel as “"Rooiwielwa"” in 2008 by die Kalfiefees op Hermanus opgevoer. Sy gedigte word in verskeie versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Digters en digkuns"”, “"Die dye trek die dye aan"”, “"Miskien sal ek die wingerd prys"”, “"Goudaar"”, “"Kraaines"”, “"My Afrikaanse verseboek"”, “"Die goue vreugde"”, “"Voorspraak"” en “"Die mooiste Afrikaanse liefdesgedigte"”.Hy is die skrywer en regisseur van die Passiespel “"Só moes die Liefde ly"”, wat aanvanklik op versoek geskryf is vir opvoering deur die NG Kerk Panorama naby Kaapstad. Die opvoerings is baie geslaagd en nadat hy die stuk verwerk het, word dit in die vroeë negentigerjare gereeld in die Paasseisoen in die Kangogrotte by Oudtshoorn aangebied. Hierdie opvoering speel as stimulus ’n groot rol met die inisiatief om die Klein Karoo Nasionale Kunstefees wat jaarliks op Oudtshoorn gehou word, te stig. Nog ’n drama van hom, “"Lig in die swart klooster"”, word in 1990 deur die NG gemeente Panorama opgevoer. Hierdie drama beeld Martin Luther se lewe en sy stryd om evangeliese vryheid uit. Reeds op universiteit skryf hy “"Die vampier"”, ’n parodie op die Dracula-rolprente, wat in 1994 by die Kampustoneelfees opgevoer is. Die stuk ondersoek die donker dinge wat in ’n mens se onderbewuste skuil. Hierin gaan woon ’n bekende skrywer saam met ’n groepie vriende in ’n afgeleefde huis aan die Weskus, waar hulle ’n paar vreemde karakters ontmoet.Ook op prosagebied maak hy ’n bydrae. Sy kortverhaal “"Die man onder die boom"” word deur Hennie Aucamp in die versamelbundel “"Blommetjie gedenk aan my"” opgeneem, “"Verlore blou"” word opgeneem in die versamelbundel “"Liefde loop ver"” onder redaksie van Jeanette Ferreira en hy skryf ook ’n essay oor sy jeugwêreld wat in “"Klein koninkryk"” verskyn. Ander versamelbundels waarin sy werk verskyn, sluit in “"Uit die kontreie vandaan"”.Hy is die samesteller van verskeie versamelbundels, waaronder “"Kinders van die aarde"”, “"Kinders van Afrika"”, “"Kollig"” (vyf eenbedrywe), “"Van spoke gepraat"” (spookstories) en “"Verslig"” (’n poësie-handleiding). Uit die kortverhale van Hennie Aucamp stel hy die keur “"Brandglas"” saam, terwyl “"Steweltjies na Wonderland"” ’n keur is uit Hester Heese se kinderverse.In 1999 ontvang hy die P.J. Cillié-medalje vir kreatiewe joernalistiek vir sy skryfwerk in "Die Kerkbode". Die ATKV huldig hom in 2008 met ’n oorkonde en dieselfde jaar word ’n huldigingsprogram vir hom by die Woordfees op Stellenbosch aangebied. Vir hierdie geleentheid stel Alwena van der Vyver ’n keur uit sy gedigte, prosa en ongepubliseerde werke saam wat onder die titel “"Rooiwielwa"” aangebied is





</doc>
<doc id="94263" url="https://af.wikipedia.org/wiki?curid=94263" title="Minister van Verdediging en Militêre Veterane">
Minister van Verdediging en Militêre Veterane

Die Minister van Verdediging en Militêre Veterane (voorheen die Minister van Verdediging) is 'n minister in die regering van Suid-Afrika, wat verantwoordelik is vir die toesig oor die Departement van Verdediging, die Departement van Militêre Veterane en die Suid-Afrikaanse Nasionale Weermag. Die huidige minister is Nosiviwe Mapisa-Nqakula en haar adjunk is Kebby Maphatsoe.




</doc>
<doc id="94264" url="https://af.wikipedia.org/wiki?curid=94264" title="Byrne-Setlaars">
Byrne-Setlaars

Die Byrne-Setlaars is 'n groot groep koloniste wat in 1849 uit Brittanje na die destydse Natal gebring is deur die Ier Joseph Byrne. Byrne het die Britse regering oorreed om 20 tot 50 akker grond aan immigrante toe te staan teen 'n betaling van £10 vir elke volwassene. Teen 1851 het 57 immigrasieskepe reeds 4,500 mense na Suid-Afrika gebring. Dit sluit die voorouers in van baie vooraanstaande Natalse families. Hulle het onder meer die dorpe Verulam, Richmond, Byrnetown en York gestig. John Baragwanath is een van die setlaars.



</doc>
<doc id="94265" url="https://af.wikipedia.org/wiki?curid=94265" title="Maite Nkoana-Mashabane">
Maite Nkoana-Mashabane

Maite Emily Nkoana-Mashabane (gebore 30 September 1963 in Ga-Makanye, Limpopo) is 'n Suid-Afrikaanse politikus. Sy was tussen Mei 2009 en Februarie 2018 Suid-Afrika se Minister van Internasionale Betrekkinge en Samewerking. Sy is ook 'n lid van die ANC se Nasionale Uitvoerende Komitee. 

Sy is op 26 Februarie 2018 deur president Cyril Ramaphosa as Minister van Landelike Ontwikkeling en Grondhervorming benoem, en op 30 Mei 2019 word sy die minister van Vroue, die Jeug en persone met Gestremdhede.


</doc>
<doc id="94307" url="https://af.wikipedia.org/wiki?curid=94307" title="31ste Golden Globe-toekenningsaand">
31ste Golden Globe-toekenningsaand

Die 31ste Golden Globe-toekenningsaand, wat uitnemendheid in die rolprente en TV-programme van 1973 vereer het, is op 26 Januarie 1974 gehou.


</doc>
<doc id="94309" url="https://af.wikipedia.org/wiki?curid=94309" title="32ste Golden Globe-toekenningsaand">
32ste Golden Globe-toekenningsaand

Die 32ste Golden Globe-toekenningsaand, wat uitnemendheid in die rolprente en TV-programme van 1974 vereer het, is op 28 Januarie 1975 gehou.


</doc>
<doc id="94313" url="https://af.wikipedia.org/wiki?curid=94313" title="33ste Golden Globe-toekenningsaand">
33ste Golden Globe-toekenningsaand

Die 33ste Golden Globe-toekenningsaand, wat uitnemendheid in die rolprente en TV-programme van 1975 vereer het, is op 24 Januarie 1976 gehou.


</doc>
<doc id="94314" url="https://af.wikipedia.org/wiki?curid=94314" title="34ste Golden Globe-toekenningsaand">
34ste Golden Globe-toekenningsaand

Die 34ste Golden Globe-toekenningsaand, wat uitnemendheid in die rolprente en TV-programme van 1976 vereer het, is op 29 Januarie 1977 gehou.


</doc>
<doc id="94315" url="https://af.wikipedia.org/wiki?curid=94315" title="35ste Golden Globe-toekenningsaand">
35ste Golden Globe-toekenningsaand

Die 35ste Golden Globe-toekenningsaand, wat uitnemendheid in die rolprente en TV-programme van 1977 vereer het, is op 28 Januarie 1978 gehou.


</doc>
<doc id="94316" url="https://af.wikipedia.org/wiki?curid=94316" title="36ste Golden Globe-toekenningsaand">
36ste Golden Globe-toekenningsaand

Die 36ste Golden Globe-toekenningsaand, wat uitnemendheid in die rolprente en TV-programme van 1978 vereer het, is op 27 Januarie 1979 gehou.


</doc>
<doc id="94317" url="https://af.wikipedia.org/wiki?curid=94317" title="37ste Golden Globe-toekenningsaand">
37ste Golden Globe-toekenningsaand

Die 37ste Golden Globe-toekenningsaand, wat uitnemendheid in die rolprente en TV-programme van 1979 vereer het, is op 26 Januarie 1980 gehou.


</doc>
<doc id="94319" url="https://af.wikipedia.org/wiki?curid=94319" title="38ste Golden Globe-toekenningsaand">
38ste Golden Globe-toekenningsaand

Die 38ste Golden Globe-toekenningsaand, wat uitnemendheid in die rolprente en TV-programme van 1980 vereer het, is op 31 Januarie 1981 gehou.


</doc>
<doc id="94321" url="https://af.wikipedia.org/wiki?curid=94321" title="39ste Golden Globe-toekenningsaand">
39ste Golden Globe-toekenningsaand

Die 39ste Golden Globe-toekenningsaand, wat uitnemendheid in die rolprente en TV-programme van 1981 vereer het, is op 30 Januarie 1982 gehou.


</doc>
<doc id="94322" url="https://af.wikipedia.org/wiki?curid=94322" title="40ste Golden Globe-toekenningsaand">
40ste Golden Globe-toekenningsaand

Die 40ste Golden Globe-toekenningsaand, wat uitnemendheid in die rolprente en TV-programme van 1982 vereer het, is op 29 Januarie 1983 gehou.


</doc>
<doc id="94323" url="https://af.wikipedia.org/wiki?curid=94323" title="41ste Golden Globe-toekenningsaand">
41ste Golden Globe-toekenningsaand

Die 41ste Golden Globe-toekenningsaand, wat uitnemendheid in die rolprente en TV-programme van 1983 vereer het, is op 28 Januarie 1984 gehou.


</doc>
<doc id="94324" url="https://af.wikipedia.org/wiki?curid=94324" title="42ste Golden Globe-toekenningsaand">
42ste Golden Globe-toekenningsaand

Die 42ste Golden Globe-toekenningsaand, wat uitnemendheid in die rolprente en TV-programme van 1984 vereer het, is op 28 Januarie 1985 gehou.


</doc>
<doc id="94325" url="https://af.wikipedia.org/wiki?curid=94325" title="43ste Golden Globe-toekenningsaand">
43ste Golden Globe-toekenningsaand

Die 43ste Golden Globe-toekenningsaand, wat uitnemendheid in die rolprente en TV-programme van 1985 vereer het, is op 24 Januarie 1986 gehou.


</doc>
<doc id="94326" url="https://af.wikipedia.org/wiki?curid=94326" title="44ste Golden Globe-toekenningsaand">
44ste Golden Globe-toekenningsaand

Die 44ste Golden Globe-toekenningsaand, wat uitnemendheid in die rolprente en TV-programme van 1986 vereer het, is op 31 Januarie 1987 gehou.


</doc>
<doc id="94327" url="https://af.wikipedia.org/wiki?curid=94327" title="45ste Golden Globe-toekenningsaand">
45ste Golden Globe-toekenningsaand

Die 45ste Golden Globe-toekenningsaand, wat uitnemendheid in die rolprente en TV-programme van 1987 vereer het, is op 23 Januarie 1988 gehou.


</doc>
<doc id="94328" url="https://af.wikipedia.org/wiki?curid=94328" title="46ste Golden Globe-toekenningsaand">
46ste Golden Globe-toekenningsaand

Die 46ste Golden Globe-toekenningsaand, wat uitnemendheid in die rolprente en TV-programme van 1988 vereer het, is op 28 Januarie 1989 gehou.


</doc>
<doc id="94329" url="https://af.wikipedia.org/wiki?curid=94329" title="47ste Golden Globe-toekenningsaand">
47ste Golden Globe-toekenningsaand

Die 47ste Golden Globe-toekenningsaand, wat uitnemendheid in die rolprente en TV-programme van 1989 vereer het, is op 20 Januarie 1990 gehou.


</doc>
<doc id="94330" url="https://af.wikipedia.org/wiki?curid=94330" title="48ste Golden Globe-toekenningsaand">
48ste Golden Globe-toekenningsaand

Die 48ste Golden Globe-toekenningsaand, wat uitnemendheid in die rolprente en TV-programme van 1990 vereer het, is op 19 Januarie 1991 gehou.


</doc>
<doc id="94331" url="https://af.wikipedia.org/wiki?curid=94331" title="49ste Golden Globe-toekenningsaand">
49ste Golden Globe-toekenningsaand

Die 49ste Golden Globe-toekenningsaand, wat uitnemendheid in die rolprente en TV-programme van 1991 vereer het, is op 18 Januarie 1992 gehou.


</doc>
<doc id="94333" url="https://af.wikipedia.org/wiki?curid=94333" title="50ste Golden Globe-toekenningsaand">
50ste Golden Globe-toekenningsaand

Die 50ste Golden Globe-toekenningsaand, wat uitnemendheid in die rolprente en TV-programme van 1992 vereer het, is op 23 Januarie 1993 gehou.


</doc>
<doc id="94334" url="https://af.wikipedia.org/wiki?curid=94334" title="51ste Golden Globe-toekenningsaand">
51ste Golden Globe-toekenningsaand

Die 51ste Golden Globe-toekenningsaand, wat uitnemendheid in die rolprente en TV-programme van 1993 vereer het, is op 22 Januarie 1994 gehou.


</doc>
<doc id="94335" url="https://af.wikipedia.org/wiki?curid=94335" title="52ste Golden Globe-toekenningsaand">
52ste Golden Globe-toekenningsaand

Die 52ste Golden Globe-toekenningsaand, wat uitnemendheid in die rolprente en TV-programme van 1994 vereer het, is op 21 Januarie 1995 gehou.


</doc>
<doc id="94336" url="https://af.wikipedia.org/wiki?curid=94336" title="53ste Golden Globe-toekenningsaand">
53ste Golden Globe-toekenningsaand

Die 53ste Golden Globe-toekenningsaand, wat uitnemendheid in die rolprente en TV-programme van 1995 vereer het, is op 21 Januarie 1996 gehou.


</doc>
<doc id="94337" url="https://af.wikipedia.org/wiki?curid=94337" title="54ste Golden Globe-toekenningsaand">
54ste Golden Globe-toekenningsaand

Die 54ste Golden Globe-toekenningsaand, wat uitnemendheid in die rolprente en TV-programme van 1996 vereer het, is op 19 Januarie 1997 gehou.


</doc>
<doc id="94338" url="https://af.wikipedia.org/wiki?curid=94338" title="55ste Golden Globe-toekenningsaand">
55ste Golden Globe-toekenningsaand

Die 55ste Golden Globe-toekenningsaand, wat uitnemendheid in die rolprente en TV-programme van 1997 vereer het, is op 18 Januarie 1998 gehou.


</doc>
<doc id="94339" url="https://af.wikipedia.org/wiki?curid=94339" title="56ste Golden Globe-toekenningsaand">
56ste Golden Globe-toekenningsaand

Die 56ste Golden Globe-toekenningsaand, wat uitnemendheid in die rolprente en TV-programme van 1998 vereer het, is op 24 Januarie 1999 gehou.


</doc>
<doc id="94340" url="https://af.wikipedia.org/wiki?curid=94340" title="57ste Golden Globe-toekenningsaand">
57ste Golden Globe-toekenningsaand

Die 57ste Golden Globe-toekenningsaand, wat uitnemendheid in die rolprente en TV-programme van 1999 vereer het, is op 23 Januarie 2000 gehou.


</doc>
<doc id="94341" url="https://af.wikipedia.org/wiki?curid=94341" title="58ste Golden Globe-toekenningsaand">
58ste Golden Globe-toekenningsaand

Die 58ste Golden Globe-toekenningsaand, wat uitnemendheid in die rolprente en TV-programme van 2000 vereer het, is op 21 Januarie 2001 gehou.


</doc>
<doc id="94342" url="https://af.wikipedia.org/wiki?curid=94342" title="59ste Golden Globe-toekenningsaand">
59ste Golden Globe-toekenningsaand

Die 59ste Golden Globe-toekenningsaand, wat uitnemendheid in die rolprente en TV-programme van 2001 vereer het, is op 20 Januarie 2002 gehou.


</doc>
<doc id="94343" url="https://af.wikipedia.org/wiki?curid=94343" title="60ste Golden Globe-toekenningsaand">
60ste Golden Globe-toekenningsaand

Die 60ste Golden Globe-toekenningsaand, wat uitnemendheid in die rolprente en TV-programme van 2002 vereer het, is op 19 Januarie 2003 gehou.


</doc>
<doc id="94344" url="https://af.wikipedia.org/wiki?curid=94344" title="61ste Golden Globe-toekenningsaand">
61ste Golden Globe-toekenningsaand

Die 61ste Golden Globe-toekenningsaand, wat uitnemendheid in die rolprente en TV-programme van 2003 vereer het, is op 25 Januarie 2004 gehou.


</doc>
<doc id="94345" url="https://af.wikipedia.org/wiki?curid=94345" title="62ste Golden Globe-toekenningsaand">
62ste Golden Globe-toekenningsaand

Die 62ste Golden Globe-toekenningsaand, wat uitnemendheid in die rolprente en TV-programme van 2004 vereer het, is op 16 Januarie 2005 gehou.


</doc>
<doc id="94346" url="https://af.wikipedia.org/wiki?curid=94346" title="63ste Golden Globe-toekenningsaand">
63ste Golden Globe-toekenningsaand

Die 63ste Golden Globe-toekenningsaand, wat uitnemendheid in die rolprente en TV-programme van 2005 vereer het, is op 16 Januarie 2006 gehou.


</doc>
<doc id="94347" url="https://af.wikipedia.org/wiki?curid=94347" title="64ste Golden Globe-toekenningsaand">
64ste Golden Globe-toekenningsaand

Die 64ste Golden Globe-toekenningsaand, wat uitnemendheid in die rolprente en TV-programme van 2006 vereer het, is op 15 Januarie 2007 gehou.


</doc>
<doc id="94348" url="https://af.wikipedia.org/wiki?curid=94348" title="65ste Golden Globe-toekenningsaand">
65ste Golden Globe-toekenningsaand

Die 65ste Golden Globe-toekenningsaand, wat uitnemendheid in die rolprente en TV-programme van 2007 vereer het, is op 13 Januarie 2008 gehou.


</doc>
<doc id="94349" url="https://af.wikipedia.org/wiki?curid=94349" title="66ste Golden Globe-toekenningsaand">
66ste Golden Globe-toekenningsaand

Die 66ste Golden Globe-toekenningsaand, wat uitnemendheid in die rolprente en TV-programme van 2008 vereer het, is op 11 Januarie 2009 gehou.


</doc>
<doc id="94350" url="https://af.wikipedia.org/wiki?curid=94350" title="67ste Golden Globe-toekenningsaand">
67ste Golden Globe-toekenningsaand

Die 67ste Golden Globe-toekenningsaand, wat uitnemendheid in die rolprente en TV-programme van 2009 vereer het, is op 17 Januarie 2010 gehou.


</doc>
<doc id="94352" url="https://af.wikipedia.org/wiki?curid=94352" title="68ste Golden Globe-toekenningsaand">
68ste Golden Globe-toekenningsaand

Die 68ste Golden Globe-toekenningsaand, wat uitnemendheid in die rolprente en TV-programme van 2010 vereer het, is op 16 Januarie 2011 gehou.


</doc>
<doc id="94353" url="https://af.wikipedia.org/wiki?curid=94353" title="69ste Golden Globe-toekenningsaand">
69ste Golden Globe-toekenningsaand

Die 69ste Golden Globe-toekenningsaand, wat uitnemendheid in die rolprente en TV-programme van 2011 vereer het, is op 15 Januarie 2012 gehou.


</doc>
<doc id="94354" url="https://af.wikipedia.org/wiki?curid=94354" title="70ste Golden Globe-toekenningsaand">
70ste Golden Globe-toekenningsaand

Die 70ste Golden Globe-toekenningsaand, wat uitnemendheid in die rolprente en TV-programme van 2012 vereer het, is op 13 Januarie 2013 gehou.

Hier volg die wenners en benoemdes vir die 70ste Golden Globe-toekenningsaand. Die wenners word eerste aangegee en is in vet druk.
























</doc>
<doc id="94355" url="https://af.wikipedia.org/wiki?curid=94355" title="71ste Golden Globe-toekenningsaand">
71ste Golden Globe-toekenningsaand

Die 71ste Golden Globe-toekenningsaand, wat uitnemendheid in die rolprente en TV-programme van 2013 vereer het, is op 28 Januarie 2014 gehou. Van die rolprente en TV-programme wat verskeie pryse ingepalm het, was "American Hustle", "Behind the Candelabra", "Breaking Bad", "Brooklyn Nine-Nine" en "Dallas Buyers Club".

Hier volg die wenners en benoemdes vir die 71ste Golden Globe-toekenningsaand. Die wenners word eerste aangegee en is in vet druk.
























</doc>
<doc id="94360" url="https://af.wikipedia.org/wiki?curid=94360" title="Florence Phillips">
Florence Phillips

Lady Florence Phillips (gebore Dorothea Sarah Florence Alexandra Ortlepp, Kaapstad, Kaapkolonie, 14 Junie 1863 – Vergelegen, Somerset-Wes, Kaapland, Suid-Afrika, 23 Augustus 1940) was ’n weldoener, gasvrou, skrywer, bevorderaar van Suid-Afrikaanse kuns en die eggenote van die mynmagnaat sir Lionel Phillips, wie se rykdom dit vir haar moontlik gemaak het om tallose projekte óf self aan te pak óf ander aan te spoor om dit aan te voor. Genl. Jan Smuts het haar op haar begrafnis beskryf as “no ordinary woman” en bygevoeg: “Sy en haar man was van die mees vooraanstaande en uitsonderlike persoonlikhede wat die Rand en die nuwe Suid-Afrika opgebou het, en sy laat ’n groot indruk na.”

"Lady Florence Phillips het ’n oorheersende rol in die geskiedenis Suid-Afrika gespeel," skryf dr. Thelma Gutsche in die biografie "No ordinary woman. The life and times of Florence Phillips". "Sy was ’n baanbreker van die diamant- en goudveld, en het vier oorloë, twee revolusies en die Jameson-inval beleef. Saam met ander mynmagnate was sy verantwoordelik vir die eerste versameling kunswerke, Kaapse meubels en ’n argitektuurbiblioteek in Johannesburg. Sy het die leeueaandeel gehad in die oprigting van die Johannesburgse Kunsmuseum, wat haar geesteskind was en ’n belangrike mylpaal in die kunslewe en kulturele opvoeding van die Goudstad se publiek. Ook het sy onder meer ’n bydrae gelewer tot die stigting Suid-Afrika se eerste nasionale botaniese tuin, Kirstenbosch, die fakulteit argitektuur aan die Universiteit van die Witwatersrand, die totstandkoming van die museum in die Koopmans-de Wet-huis en die daarstelling van die Michaelis-versameling in die Burgerwaghuis aan Groentemarkplein. 

Sy het immigrasie na Suid-Afrika aangemoedig deur haar betrokkenheid by die 1820 Settlers Monument Association en was die dryfveer vir die restourasie van Vergelegen, Somerset-Wes, die eiendom wat W.A. van der Stel aanvanklik ontwikkel het." Van haar ander bydraes was die reël van 'n kuns-en-kunsvlyt-uitstalling in Milnerpark, Johannesburg, in 1905, die aankoop en restourasie van die Martin Melch-huis in Kaapstad, die aanstelling van die J.M. Solomon as die Universiteit van Kaapstad se argitek, 'n projek wat hom tot selfdood gedryf het, en die oprigting van 'n kunsskool in die Goudstad.

Florence Phillips was die enigste dogter van Albert Frederick Ortlepp, landmeter en natuurvorser en sy vrou Sarah Walker, albei van Colesberg. Sy besoek eers 'n privaat skool in Rondebosch en daarna die Damesinstituut (tans Eunice) in Bloemfontein. Sy sluit by haar ouers op die diamantvelde van Kimberley aan waar sy saam met hulle in armoede lewe.

In Kimberley ontmoet sy Lionel Phillips (1855–1936), die seun van ’n minder gegoede Joodse handelaar wat in 1875 uit sy geboortestad, Londen, na die diamantveld gekom en in diens getree het by Joseph B. Robinson as sorteerklerk en uitgewer van sy koerant, "The Independent", waarvoor hy versies en berigte bydra. Hy sou later ’n skatryk mynmagnaat en politikus word en is in 1912 tot ridder geslaan. Florence en Lionel trou op 22 Augustus 1885 op Beaconsfield by Kimberley. Die egpaar het drie kinders gehad, onder wie 'n seun, Harold.

Lionel Phillips is die eerste keer finansieel geruïneer die jaar voor sy troue met Florence toe die diamantmark in duie stort terwyl hy met vakansie was in Engeland. Daarna het hy vervoerwerk op Kimberley onderneem. Ná hul troue is hy weereens geruïneer, dié keer weens die stygende koste van vervoer en materiaal, maar danksy sy kennis van die mynbou, onkreukbaarheid en werkkrag stel die firma French & d'Esterre hom as bestuurder aan. Hierna help hy met die amalgamasie van Griekwaland-Wes se diamantmyne onder De Beers se beskerming. Sy eie maatskappy bly ook in die slag, waarna hy werkloos was, maar gelukkig vir die jong Phillips-egpaar het Lionel intussen bevriend geraak met Alfred Beit en Cecil John Rhodes. So kry hy werk by Wernher, Beit & Kie.

In 1889 verhuis Florence, haar man en twee babaseuntjies per koets na die Witwatersrand waar hy ’n betrekking aanvaar as mynkonsultant by die firma Herman Eckstein & Kie., waarin Beit die beherende aandeel besit het en wat Wernher, Beit en Kie. gestig het om hul goudbelange te behartig. Danksy ’n vinnige verbetering in haar man se geldelike omstandighede kon Florence Phillips vanaf 1887 wyd reis. Veral nadat hy Eckstein in 1892 as voorsitter van die Kamer van Mynwese opgevolg het, het Florence ’n bekende gasvrou in Johannesburg geword. Hy het spoedig ’n vennoot geword in die firma en later voorsitter van wat bekend sou word The Corner House, een van die sterkste myngroepe in Suid-Afrika.

Florence se man het in die jong Johannesburg ’n vooraanstaande en uitgesproke figuur in die Uitlanderbeweging geword en sterk standpunt ingeneem teen die Transvaalse regering van pres. Paul Kruger. Ná die Jameson-inval het dit duidelik geword hoe intiem hy by die Reformers' Movement betrokke was. Terwyl Florence op reis was, het Lionel in Johannesburg gewag op die Jameson-inval; moontlik het hy gewag op die regte oomblik waarop hy die verwagte opstand aan die Rand kon lei. Sy moes haar na Johannesburg terughaas toe haar man hom op 10 Januarie 1896 oorgee en skuldig pleit. Regter Reinhold Gregorowski het hom en talle ander opstandelinge die doodstraf opgelê weens hoogverraad omdat hulle die ZAR se regering omver wou werp, maar pres. Kruger het hul vonnis versag tot ’n boete van £25 000. Florence en haar man het hulle nou in ’n moeilike situasie in die Goudstad bevind, want hy is gewaarsku om hom van alle politieke aktiwiteite te weerhou; so nie sou hy verban word uit die ZAR. 

Einde 1896, skaars 11 maande nadat hy beboet en gewaarsku is om die politiek te los, het Lionel Phillips ’n berig in die nuusblad "Nineteenth Century" gepubliseer wat daartoe gelei het dat hy verban is. Florence het hom daarna vergesel toe hy uitwyk na sy geboorteland, waar hulle herehuise ingerig het in Hampshire (Tylney Hall) sowel as Londen. In dié tyd was sy en haar man mildadige weldoeners van kuns en kunsvlyt geword. In 1899 het Florence se eerste boek en omstrede boek verskyn, "Some South African recollections", wat die gemoedere gaande gemaak het.

Ná die Tweede Vryheidsoorlog (1899–1902), wat die Kruger-bewind verpletter het, is Lionel Phillips deur Beit en Julius Wernher oorreed om in die belang van die firma terug te keer na die Rand. Blykbaar was dit eers in 1909, want in 1905 het Florence op besoek aan Suid-Afrika dr. Rudolph Maloth opdrag gegee om die monumentale "Flowers of South Africa" te onderneem, wat eindelik tussen 1913 en 1932 in ses boekdele verskyn het. Ná hul terugkeer in Suid-Afrika het Lionel opnuut ’n belangrike rol in die ontwikkeling van die mynbou gespeel – hy is byvoorbeeld herverkies as voorsitter van die Kamer van Mynwese – en sy vrou in die sosiale en kultuurlewe van die stowwerige Goudstad. Een van haar vernaamste tydverdrywe was die versameling van skilderye en kunsvoorwerpe vir die kunsmuseum wat sy in gedagte gehad het.

Die eerste verkiesing vir die Volksraad ná Uniewording is op 15 September 1915 gehou toe Lionel Phillips as kandidaat van die Unionisteparty in Yeoville staan. Met sy 1 658 stemme (75,6%) vergeleke met die 534 (24,4%) vir W. van Hulsteyn van die Regerende Party het die mynmagnaat ’n wegholoorwinning behaal. Vroue het eers 20 jaar later stemreg gekry, maar Florence het waarskynlik haar invloed in die eerste Volksraad deur haar man laat geld. Hy is ingehuldig as LV op 1 Oktober 1910 en het in dié hoedanigheid gedien tot 23 Augustus 1915. In dié tyd was die Unioniste die amptelike opposisie. Lionel Phillips is as vooraanstaande deskundige van die goudmynbou beskou en het as die onbestrede leier en woordvoerder van die mynbedryf opgetree. In 1912 is Lionel tot ridder geslaan en het die titel 1ste baronet van Tylney Hall (na die egpaar se herehuis in Hampshire) gekry. Voortaan sou hy dus sir Lionel wees en sy vrou lady Florence. 

In 1915 (sommige bronne gee 1914 aan, maar hy was toe nog LV) het die Phillipse opnuut na Londen verhuis waar sir Lionel die pos van besturende direkteur van Central Mining Company sou beklee. Tydens die Eerste Wêreldoorlog is hy as die Britse regering se raadgewer oor die metaalbedryf aangestel. Ook in dié tyd (1917) het hy die plaas Vergelegen by Somerset-Wes vir sy vrou gekoop, moontlik met die oog op hul aftrede omdat hy toe reeds 61 of 62 jaar oud was. In 1924 het die egpaar na Suid-Afrika teruggekeer nadat hul Johannesburgse herehuis, "Villa Arcadia", reeds ’n jaar of twee vantevore verkoop is. Genl. Jan Smuts, met wie se Suid-Afrikaanse Party die Unionisteparty in 1920 saamgesmelt het, het in 1923 ’n Joodse kinderhuis daarin ingewy. 

In die Kaap het lady Florence haar werk in belang van die kunste en bewaring met mening voortgesit nadat sy in Johannesburg daarin geslaag het om die Johannesburgse Kunsmuseum te laat oprig en dié instelling se kunsversameling te begin. Vir haar eie wonings en openbare instellings het sy ywerig Africana, veral meubels, versamel. Buiten dat sy kunstenaars en vakmanne ondersteun en aangemoedig het, het sy sir Max Michaelis oorreed om sy versameling 17de-eeuse Nederlandse skilderye aan die stad Kaapstad te skenk. Om die Michaelis-versameling behoorlik te huisves, is die Burgerwaghuis aan Groentemarkplein in 1910 laat herontwerp en gerestoureer volgens 'n plan van die argitek J.M. Solomon. Die stadsraad het dit in Maart 1915 aan die Unieregering geskenk om ou Hollandse en Vlaamse meesters se werk te huisves. Sedert Oktober 1916 dien die gebou as huisvesting vir die Michaelis-versameling. 

Sy was ook ten nouste betrokke by die pogings om die Koopmans-de Wet-huis te red en 'n vyfde van die huis se inhoud aan te skaf en aan die staat te skenk.

Die Johannesburgse Kunsmuseum is die Goudstad se munisipale kunsmuseum, die grootste van sy soort in Suider-Afrika, met kunswerke van wêreldfaam en versamelings wat so omvangryk is dat net sowat 'n tiende tegelykertyd in die galery se 15 vertoonsale en beeldhoutuine vertoon kan word.

Die meeste kunsmuseums wêreldwyd het hul ontstaan te danke aan die ywer en deursettingsvermoë van een persoon. In die geval van die Johannesburgse Kunsmuseum was dit Florence Phillips, wat in 1912 lady Florence geword het toe haar man tot ridder geslaan is. Nadat Florence en Lionel omstreeks 1908 of '09 van die weelde van Tylney Hall, Hampshire, Engeland, na die “kultuurwoestyn” van Johannesburg teruggekeer het toe hy as plaaslike direkteur van die Central Mining and Investment Corporation aangestel is, het Florence haarself vergoed vir die verhuising deur hul huis, "Villa Arcadia" in Oxfordweg, weldra in die vergaderplek van Johannesburg se deftige kringe te omskep.

Dit was in haar hoedanigheid as “eerste vrou van die Rand” dat sy hier op die gedagte gekom het om 'n kunsmuseum in Johannesburg in te rig. Haar plan was om eers aansienlike bydraes by al die "Randlords" "af te pers" in die vorm van of kontant of skilderye, en dan die stadsraad te oorreed om 'n geskikte museum te bou en in stand te hou. Net die beste was goed genoeg vir haar. Sy het dus sir Hugh Lane, die kenner wat destyds besig was om kunswerke vir die munisipale kunsmuseum van Dublin te versamel, aangestel om raad te gee oor aankope vir die Johannesburgse Kunsmuseum in wording. Sy wou 'n versameling ou meesters hê, maar sir Hugh het haar oorreed om liewer geld in eietydse kunstenaars te belê wat die “ou meesters” van die toekoms sou wees. Sy het die bal aan die rol gesit deur haar bloudiamantring van 21,5 karaat, 'n geskenk van haar man, op besoek aan Londen te verkoop en drie skilderye van Phillip Wilson Steer aan te koop wat toe pas die aandag van die kunskritici begin trek het. Dit het sy aan die kunsmuseum geskenk, tesame met haar waardevolle versameling antieke kant- en borduurwerk. Daarna het sy die steun van ryk mynmagnate, soos Max Michaelis, Otto Beit, Julius Charles Wernher, Hermann Eckstein, Abe Bailey en Sigismund Neumann, gewerf. 

Haar voorbeeld en volharding het eindelik vrugte afgewerp, en teen 1909 is altesame £20 000 ingesamel. Die kern van die versameling wat deur Lane aangekoop is, het bestaan uit 130 skilderye en beeldhouwerke. Onder hulle was daar werke van verskeie “moderne” skilders soos Monet, Pisarro, Augustus John, Morland Lewis en Pre-Impressioniste soos Boudin en Géricault. 'n Gedeelte van hierdie versameling is hoog deur die koerante van Londen aangeprys toe dit in Mei en Junie in die kunsmuseum van Whitechapel uitgestal is, voor dit drie maande later na die Unie verskeep is.

Daar was toe egter nog geen gebou nie. Die stadsraad was steeds sku vir die bedrag van £20 000 wat dit sou kos om 'n geskikte gebou op te rig. Die geld was eenvoudig nie beskikbaar nie, en die stadsraad het geweier om so 'n groot lening vir 'n kunsmuseum aan te gaan. 'n Tydelike tuiste moes gevind word, en die keuse het op die perseel van die Mynbouskool in Eloffstraat geval. Die uitstalling is op 29 November 1910 hier geopen en is tot 1915 daar gehuisves. 

Voor 1910 is verskeie persele vir 'n kunsmuseum voorgestel en oorweeg. Onder hulle was vertrekke in die nuwe stadsaal wat gebou sou word. Teen Junie 1910 het die stadsraad minstens ingestem om 'n perseel vir 'n kunsmuseum in Joubertpark beskikbaar te stel, maar argitekte soos M.J. Harris en H.G. Veale het die ligging so naby die spoorlyn gekritiseer, en Harris het voorgestel dat die Kunsmuseum liewer op die terrein van die Fort op Hospitaalheuwel opgerig word. Daar sou dit die verbeelding van die publiek aangryp ". . . "in a manner worthy of a temple of art"". 

Dit het egter in die argitek, sir Edwin Lutyens, se bedoeling gelê om die spoorlyn te oordek en Joubertpark met die Uniegrond te verbind sodat 'n formele tuin om die Kunsmuseum uitgelê kon word. Die rede vir die spesifieke plasing van die Kunsmuseum is dat Lutyens sy ontwerp in Engeland voorberei het en dus geen kennis van die plaaslike omstandighede kon hê nie.

Daar was egter nog geen geld vir die bouwerk nie. Eindelik het genl. J.C. Smuts, destyds koloniale sekretaris van die Transvaalse regering, tot die redding gekom. Met lady Florence se aansporing, al was genl. Smuts en haar man lede van opponerende partye in die Volksraad, het die regering op Smuts se aandrang ingestem om sy aandeel van die inkomste uit die stad se mark te verbeur op voorwaarde dat die stadsraad 'n groot deel van dié geld vir die kunsmuseum afstaan. Die voorstel is aanvaar en die stadsraad het £20 000 vir 'n geskikte gebou opsygesit. 

Intussen het lady Florence op haar tipiese, lofwaardige manier besluit dat die gebou deur niemand anders as Edwin Lutyens, bekende Britse argitek, ontwerp sou word nie. Hiermee het sy haar die wrewel van die Transvaalse Instituut van Argitekte op die hals gehaal. Hulle het aangevoer dat die opdrag aan 'n plaaslike argitek gegee moes word. Die geskil is eindelik bygelê toe ooreengekom is dat die Suid-Afrikaanse argitek Robert Howden vir Lutyens sou bystaan. 

Die ontwerp van die Kunsmuseum lewer blyk van die argitek se buitelandse afkoms. Lutyens het 'n hoë status in Engeland gehad vanweë sy huisontwerpe vir die welgesteldes. Kenmerkend van sy ontwerptrant was 'n abstrakte, stereometriese vormgewing met kaal mure en ingesnyde vensters, skryf Van der Waal. Onder meer vanweë sy noue verbintenis met sir Herbert Baker, het Lutyens omstreeks 1906 sy styl verander van Neo-Queen Anne na Beaux Arts. Die Johannesburgse Kunsmuseum was moontlik Lutyens se eerste staatsgebou in die Beaux Arts-mode. Volgens die klassisistiese tradisie het dit 'n swaar portico met fronton gehad, voor 'n gerustikeerde liggende kuboïed met borswering. 

Aan weerskante en agter die hoofblok het Lutyens egter pawiljoene met skilddakke en hoë skoorsteengroepe beplan, wat die trant van die woonhuisbou aanslaan. Diepgaande meningsverskille tussen lady Florence en Lutyens enersyds, en die stadsraad andersyds het die ontwerp ongelukkig skade berokken. Die meningsverskil het gehandel oor die boumateriaal waarin die bouwerk uitgevoer sou word. Aanvanklik het Lutyens en Phillips sandsteen vir die eksterieur voorgestel, maar toe die koste te hoog geblyk het, het hulle 'n gepleisterde baksteenuitvoering aanbeveel omdat hy slegs £20 000 vir die hele gebou tot sy beskikking gehad het.. Die stadsraad het nietemin op die duurder sandsteen-uitvoering besluit. 

Die hoeksteen van die nuwe kunsmuseum in Joubertpark is op 11 Oktober 1911 gelê deur die burgemeester van Johannesburg, H.J. Hofmeyr, maar die bouwerk kon nie begin nie omdat Lutyens se werktekeninge nog nie klaar was nie. Dit het eers vier maande later uit Londen aangekom en het voorsiening gemaak vir ruim sale om 'n sentrale binneplein. Die geld was toe net genoeg vir die hoofgebou wat sonder enige seremonie in November 1915 geopen is.

Die eerste aanbouings – die oos- en wesvleuels waarvoor Lutyens se oorspronklike planne voorsiening gemaak het – is 25 jaar later (in Oktober 1940) voltooi, twee maande ná lady Florence se dood. Daarmee was die gebou egter nog nie voltooi nie. Die uitbreidings wat in 1986 ingewy is, sluit twee pawiljoene in en sluit die museum en Joubertpark tot 'n meer harmonieuse geheel saam. 

Die vernaamste oogmerk met die oprigting van die kunsmuseum was om keurwerke van eietydse Britse en Europese kunstenaars uit te stal. Dié beleid het nog tot die einde van die ou Suid-Afrika gegeld, maar historiese versamelings uit vroeër periodes, soos werke van 17de-eeuse Hollandse skilders, is ook uitgebou, asook versamelings van Suid-Afrikaanse en eietydse internasionale kunswerke in 'n verskeidenheid media.

Lady Florence het haar aansienlike invloed deeglik laat geld ter bewaring van die Koopmans-de Wet-huis in Strandstraat, Kaapstad. Marie Koopmans-de Wet is op 2 Augustus 1906 oorlede en haar suster, Margaretha de Wet, op 18 Oktober 1911. Margaretha was die laaste van die gesiene De Wets wat die huis bewoon het. Dis in 1701 opgerig, maar het sy statige voorkoms eers in 1795 gekry toe, volgens oorlewering, die bekende Louis Thibault en Anton Anreith die front daarvan in sy huidige vorm gebou het; geen bronne kan egter dié aanname bevestig nie. 

Nog voor Marie se dood is die Suid-Afrikaanse Nasionale Vereniging op 18 Februarie 1905 in Kaapstad gestig onder voorsitterskap van sir (later lord) Henry de Villiers om plekke van historiese belang of om hul natuurskoon te bewaar. In 1909 het die Kaapse koerant "De Zuid-Afrikaan", onder sy redakteur, F.S. Malan, 'n persoonlike vriend van Koopmans-de Wet, ’n veldtog begin om die Koopmans-de Wet-huis te bewaar as nasionale gedenkwaardigheid, of soos dit in vroeër jare bekendgestaan het: historiese monument. Malan het sy invloed in die Kaap laat geld en dr. Frans Engelenburg, Koopmans-de Wet se susterskind, syne by genl. Louis Botha in Pretoria. Malan was in 1906 saam met Engelenburg gereelde besoekers by die bedlêende Marie. Op 25 Junie daardie jaar het sy die behartiging van al haar persoonlike sake aan dié twee opgedra.

Op 28 Oktober 1911 het die Nasionale Vereniging verklaar die Koopmans-de Wet-huis en sy waardevolle inhoud moes gesamentlik vir die nageslag bewaar word. Die Kaapse munisipale raad het op 7 November daardie jaar ’n mosie met dieselfde strekking aanvaar. Die argitek sir Herbert Baker het sy steun aan dié veldtog uit Johannesburg toegesê en sy gewese vennoot Masey, uit Salisbury.

Nadat ’n hof beslis het die De Wet-susters se testament was onuitvoerbaar, is besluit om die huis en sy inhoud per openbare veiling te verkoop. Hierna het gesiene Kapenaars, onder wie Dora Fairbridge, Edward Roworth, William Frederick Purcell, maj. William Jardine, Franklin Kaye Kendall en Fred Glennie, hulle by die veldtog aangesluit om die staat oor te haal om die Koopmans-de Wet-versameling aan te koop. In Johannesburg het sir Lionel en lady Florence hul aansienlike invloed laat geld ter ondersteuning daarvan. 

Onder beskerming van Aletta Johanna, lady De Villiers, die eggenote van hoofregter sir Henry de Villiers, is ’n vergadering op 27 Januarie 1913 in die Kaapstadse biblioteeksaal belê onder voorsitterskap van Annie Botha, eggenote van die eerste minister, genl. Louis Botha. Van die invloedryke persoonlikhede wat die vergadering bygewoon het, was Harry Hands (burgemeester), J.R. Finch (stadsklerk), sir James Rose-Innes, sir William Thorne, sir Ernest Kilpin, Olive Schreiner, dr. Engelenburg, L. Péringuey (direkteur van die Suid-Afrikaanse Museum), Louis Mansergh, Anna Purcell, mev. Marloth (eggenote van die botanis Rudolph Marloth, wat "Flowers of South Africa" in opdrag van lady Florence uitgegee het), Dora Fairbridge, sir Meiring Beck and mev. Beaumont Rawbone.

Sir Lionel het voorgestel dat die huis en sy inhoud tesame vir die nasie bewaar word en dat 'n algemene asook ’n uitvoerende komitee aangewys word om die geldinsameling en ander nodige aktiwiteite uit te voer. Hy het selfs die lede van die komitees voorgestel asook die voorsitters, onderskeidelik Annie Botha en Dora Fairbridge. Sy vrou moes, syns insiens, in albei komitees dien. Ds. A.I. Steytler van die Groote Kerk het die mosie in Hollands gesekondeer, waarna dit eenparig aangeneem is. Ten einde belangstelling by die publiek aan te wakker, het Olga Racster ’n reeks artikels vir die "Cape Times" begin bydra. Harry Hands, die burgemeester, het briewe aan alle munisipaliteite in die Unie geskryf waarin hy skenkings versoek het. Lady Florence se tuisstad, Johannesburg, het egter volstrek geweier, moontlik omdat die stadsraad destyds geld bymekaar moes kry om die Johannesburgse Kunsmuseum op te rig, waarvan lady Florence die grootste dryfveer was. 

Op die aand van 27 Februarie 1913 het lady Florence in die geselskap van mev. Grace Douglas Pennant, mev. Marloth en dr. Purcell saam met sir Lionel as afvaardiging die Kaapse stadsraad genader. Laasgenoemde en sen. sir Meiring Beck het die raad toegespreek en gevolglik is £1 000 bewillig, maar later op ’n vergadering van belastingbetalers is dit verminder tot £500. Ondanks die bittere onenigheid in die destydse Volksraad het lede kortstondig verenig in landsbelang en £3 000 toegewys vir die aankoop van meubels. ’n Bydraelys is geopen wat ’n bedrag van £2 366 13s. 10d. opgelewer het.

Dr. Purcell, J.R. Finch, A.E.F. Gore en lady Florence is aangewys om die meubels en kunsvoorwerpe uit te soek wat vir die versameling behoue moes bly omdat dit van werklik geskiedkundige en kunswaarde was. Die skilder Edward Roworth, wat in 1914 direkteur van die Suid-Afrikaanse Nasionale Kunsmuseum sou word, het die skilderye help uitkies. Nadat die komitee 2 089 lotte nagegaan het, het hulle ooreengekom om op 356 lotte te bie. Later is nog 18 bygevoeg wat nie op die vendusierol voorgekom het nie. Die algemene komitee het dr. Purcell as hul bieër aangestel. 

Die veiling, wat behartig is deur J.J. Hofmeyr & Seun, het op 17 Maart 1913 begin en sou 10 dae duur. Die eerste agt dae is gehou in die Goeie Hoop-saal en die laaste twee in die huis in Strandstraat. Besigtiging het eers op 15 Maart begin en belangstellendes is verbied om enige item aan te raak. ’n Karige katalogus is saamgestel wat, saam met die minder as ideale toestande vir besigtiging, tot die komitee se voordeel gestrek het omdat hulle die items vooraf op hul eie tyd kon bekyk.

Die veiling was omstrede. William R. Morrison, ’n handelaar in en versamelaar van Africana, het 10 hoogs kritiese berigte vir die "Cape Times" geskryf en op die aand van die eerste dag het die toewysing van staatsgeld onder hewige kritiek in die Volksraad deurgeloop. Sir Lionel en Abraham Fischer het die raad se vroeëre besluit moedig verdedig. Ook is talle onrealisties hoë pryse op die veilig betaal, byvoorbeeld £8 5s. vir ’n blombak van geelkoper, waarop Morrison geskerts het geelkoper word in die Kaap as 'n edelmetaal beskou. Nog ’n geelkoperbak is vir £9 10s. verkoop. Winskopies was onder meer ’n Lodewyk XVI-ormolu-houer met ’n deksel van moeder van pêrel en inlegwerk van emalje, deur Vervain, vir 26 sjielings. Ook ’n Lodewyk XV-fles (cruet) van silwer vir £30. 

Die bod op al die lotte wat die komitee wou aankoop, is op dr. Purcell toegeslaan. Hy het 374 lotte bekom, wat hy self geskat het 21% van die totale getal items was (sommige lotte het uit meer as een item bestaan). Die versameling wat so bekom is, het bestaan uit 188 stukke erdewerk (196 volgens ’n ander bron), 69 meubelstukke en vyf plaaslik vervaardigde klerekaste van verskillende style en van verskillende Suid-Afrikaanse houtsoorte. Daarbenewens is ook 13 dak- en muur-kroonkandelare van geelkoper en 26 ander glas- en koperware, asook 28 Sheffield-items, 41 stukke silwerware, 110 items van glas en 147 Chinese en Japannese porseleinstukke aangekoop. Die Sheffield-items het die Breda-eetservies ingesluit wat bestaan het uit drie kandelare, vyf voorgeregborde, vier opdienbakke met deksels en twee souskomme. Dit is in 1834 in Londen vir Michel van Breda van Oranjezicht aangeskaf met geld wat hy gekry het uit die vrystelling van die Kaap se slawe. Dié aankoop alleen het die komitee £500 10s. uit die sak gejaag. Van die silwerware was die Hollandse items die belangrikste, veral ’n drinkglas waarop ’n portret van Lodewyk XVI gegraveer is en wat aan hom geskenk is deur ’n lid van die De Lettre-familie. Die totale opbrengs van die veiling was £4 032.

Die huis is opgeveil op 8 April 1913. Sir Lionel, lady Florence en hul medekomiteelede het die aand vantevore byeengekom om amptelik te besluit om die huis te koop en dit dan oor te maak aan die Suid-Afrikaanse Museum. Die volgende dag is die bod vir die huis op die komitee toegeslaan vir £2 800, waarna dit saam met dr. Purcell se aankope aan die staat geskenk is.

Sowat vyf jaar ná hul aankoms in Johannesburg het die Phillipse hul huis "Hohenheim" op die perseel van die huidige Charlotte Maxeke-hospitaal (vroeër die Johannesburgse Algemene Hospitaal) betrek, die eerste herewoning in Parktown. Frank Emley het dit in 1892 ontwerp en twee jaar later is dit voltooi. Florence het Parktown se ontwikkeling voorgestel weens die lugbesoedeling in suidelike stadsdele waar mynbedrywighede 'n stofprobleem veroorsaak het. Nadat die Lionel Phillips verban en die egter na Engeland uitgewyk het, het die skrywer en mynfinansier sir Percy Fitzpatrick die huis bewoon. Dis in 1972 gesloop om plek te maak vir die oprigting van die Johannesburgse hospitaal. 'n Erfenisplaket is aangebring om die plek aan te dui waar Parktown se eerste herehuis gestaan het, hoewel Marienhof (wat ook intussen gesloop is) reeds in 1890 op 'n gedeelte van die plaas Braamfontein opgerig is wat ook vandag binne Parktown se grense val. Van dié herehuis bly wel gedeelte van die oorspronklike klipmuur en hekke oor.

Die eerste Tylney Hall is omstreeks 1700 gebou, hoewel ’n herehuis sedert die 16de eeu op die perseel gestaan het. In 1725 het die landgoed deur die vroulike lyn in besit gekom van Richard Child, burggraaf Castlemaine, later graaf van Tylney. Tydens sy eienaarskap is ’n groot, formele tuin aangelê. Ná die huwelik van Catherine Tylney Long in 1812 met William Wellesley Pole en hul geldelike probleme, is die herehuis afgebreek en die waardevolle timmerhout op die landgoed verkoop. Van 1857 tot 1878 was die eiendom onbewoon. In die 1870’s het Charles E. Harris geleidelik grond op die landgoed begin koop en eindelik sowat 1 215 ha bekom. Daarna het hy Edward Birchall opdrag gegee om ’n nuwe herehuis op dieselfde plek as die 18de-eeuse huis te bou.

Selden Wornum het Tylney Hall van 1899 tot 1901 aansienlik gewysig in opdrag van die Phillipse, wat dit kort vantevore gekoop het. Hy het ook die formele tuin aangelê, onder meer die Italiaanse Terrace, Hollandse Tuin en die kombuistuin. Van 1901 tot 1904 het Robert Weir Schultz opdrag by Florence Schultz gekry om die beddings en formele dele van ’n weelderige tuin aan te lê, wat ’n oranjerie, kweekhuise, somerhuise, boothuis, ens. moes insluit. Omstreeks die tydstip waarop die Phillipse na Suid-Afrika teruggekeer het, 1906, het Gertrude Jekyll opdrag gekry om Schultz van die ontwerp en plante te voorsien vir ’n wilde tuin, en vir blomomramings in die tuin. Die Phillips-egpaar het Tylney Hall voor die Eerste Wêreldoorlog verkoop

Tydens die oorlog is dit as hospitaal gebruik. Dit is in 1919 weer verkoop, die keer aan maj. Cayzer, later lord Rotherwick, wat die landgoed in 1933 aan sy skeepsredery verkoop het. Dit het toe die hoofkantoor van die Clan-redery geword. In 1936, sir Lionel Philips se sterfjaar, is die huis en park aan Middlesex se graafskapsraad verkoop en is dit in ’n tehuis omskep. Die park is verkoop aan die Tylney-gholfklub en toe die graafskapsraad afgeskaf is, het die Brent Borough Council die Tylney Hall oorgeneem. In 1984 het dié plaaslike owerheid die huis en 25 ha-tuin aan Celebrated Country Hotels verkoop. Die raad het ’n gedeelte van die parkgrond behou om te gebruik as buitelugopvoedingsentrum en die res van die park word steeds benut as gholfbaan. 

Anders as "Hohenheim" staan die herehuis wat die Phillipse laat bou het met hul terugkeer in Johannesburg, "Villa Arcadia", vandag nog en word dit bewaar as deel van Johannesburg se erfenis. Dié indrukwekkende woning is geleë by Oxfordstraat 22, Parktown. Villa Arcadia was oorspronklik ’n voorafvervaardigde Switserse chalet wat in 1897 opgerig is vir die Duitse sakeman Carl Rolfe. Ná die weelde waaraan sy in Engeland gewoond was, het Florence haar voorgeneem om dié chalet in ’n spogwoning te omskep. In 1909 het niemand minder nie as sir Herbert Baker versoek om die plan daarvoor te teken. Hy is bygestaan deur sy indertydse vennoot, Francis Edward Masey. Dit was een van hul laaste gesamentlike projekte, want die volgende jaar het Masey uitgewyk na Suid-Rhodesië om te ontsnap aan Baker se oorheersing.

Florence het groot inspraak in die ontwerp gehad. Op Baker se voorstel is ’n musiekkamer gebou wat deur ’n binnehof van die hoofwoning geskei word. Die vooraansig van die verdieping huis word oorheers deur ’n lang veranda op die grondvloer met 11 boë. Die huis het selfs vandag nog ’n panoramiese uitsig, nou oor die M1-snelweg en die parkgebied wat eens op ’n tyd bekendgestaan het as Sachsenwald. Vandag kyk Villa Arcadia uit op die voorstede Saxonwold en Forest Town asook die Johannesburgse Dieretuin, nog ’n geesteskind van die mynmagnate, onder ander Florence en Lionel Phillips.

Met hul verhuising na die Kaap het die egpaar Phillips Villa Arcadia in 1922 verkoop. Genl. Jan Smuts het in 1923 ’n Joodse weeshuis daarin ingewy. Dat Villa Arcadia in 1939 meer as 400 Joodse wese kon huisves – die hoogste getal in die weeshuis se bestaan – gee ’n aanduiding van die grootte van die huis. Die Joodse weeshuis het tot 2002 besluit.

Die versekeringsmaatskappy Hollard, ’n geesteskind van die miljoenêr Dick Enthoven, besit Villa Arcadia tans (2016). Dit huisves ’n versameling moderne kuns, etlike raadsale en vermaakgeriewe. 

Die bewoording op die plaket van Johannesburg City Heritage buite Villa Arcadia lui (vry vertaal): "In 1898 is ’n Switserse chalet hier gebou vir die handelaar Charl Rolfes. In 1906 is dit gekoop deur die Rand Lord en LP sit Lionel Phillip, voorsitter van Rand Mines. Sy invloedryke vrou, Florence, stigter van die Johannesburgse Kunsmuseum en beskryf was "Geen Gewone Vrou", was saam met die argitek sir Herbert Baker verantwoordelik vir die skep van die huidige Villa Arcadia. Sekere van die ontwerpeienskappe word weerspieël in die Uniegebou, wat Baker in 1910 ontwerp het. In 1923 het dit, as eiendeom van die SA Joodse Weeshuis, "The Arc" geword en kinders vir die daaropvolgende 78 jaar gedien. Hollard het dit in 2003 gekoop, waarna die Villa se oorspronklike elegansie en geskiedkundige vakmanskap gerestoureer is. ’n Versameling moderne kuns dra hiertoe by."

Die geskiedkundige plaas "Vergelegen" aan die noordoostelike kant van Somerset-Wes was oorspronklik die landgoed van goewerneur Willem Adriaan van der Stel. In 1700 het die VOC se kommissaris Wouter Valckenier die Kaap besoek en aan die goewerneur die plaas Vergelegen van 344 ha geskenk. Van der Stel het die plaas kort daarna deur die aankoop van aangrensende grond aansienlik vergroot en 400 000 wingerdstokkies aangeplant en met beeste, skape, varke en perde geboer. Verder het hy 'n groot vrugteboord aangelê en kanferbome en 30 000 akkerbome aangeplant. 'n Weelderige plaaswoning is in 1701 gebou, omring deur 'n dik agthoekige muur om die opstal en vee teen wilde diere te beskerm. Uit die huis was daar 'n mooi uitsig oor die tuine, landerye en Valsbaai. Verder bou hy 'n slawelosie, 'n perdestal, 'n koringmeul, 'n smidswinkel, 'n koeistal, skaapkrale en twee dorsvloere.

Nadat Van der Stel na Nederland teruggeroep is, is die plaas deur die VOC in vier dele verdeel en verkoop. Barend Gildenhuys het die deel met die huis aan die suidoostelike kant van die rivier in 1709 op die veiling vir 9 500 gulden gekoop. Sy deel was 145 ha groot en is vandag bekend as die plaas Vergelegen. In 1751 is Jurgen Radyn, in 1757 Arnoldus Maasdorp, in die 1770's Jacob Malan en in die 1780's Rudolph Loubser die boere op Vergelegen. In 1798 kom M.W. Theunissen daar woon en hy gee baie aandag aan die wingerde en brei dit selfs uit. Laat in die 19de eeu is die meeste van die wingerde hier soos elders in die wêreld uitgewis deur filloksera, 'n plantluis wat die wingerdwortels aantas.

Vroeg in die 20ste eeu was die geboue in ’n halfvervalle toestand nadat die eienaars agtereenvolgens met die jare tallose veranderings aangebring het. Die oorspronklike tekeninge uit die Van der Stel-tydperk het egter behoue gebly en so kon Florence toesien dat die huis en tuin tot hul eertydse glorie herstel word. Toe Lionel die landgoed "Vergelegen" in 1917 koop, het hy dit in Florence se naam laat oordra. Die herehuis was destyds in 'n ellendige toestand. Florence het 'n argitek, Joseph Solomon, aangestel om die huis te restoureer. Sy opdrag was om eers die Bolandse Kaaps-Hollandse plaasargitektuur te bestudeer voordat hy die projek aanpak. Gevolglik was dit een van die beste maar ook duurste restourasieprojekte van sy tyd. Die wynkelder is as sir Lionel se biblioteek ingerig; Florence het die oktogonale tuin laat aanlê.

Ná lady Florence se dood in Augustus 1940 is Vergelegen en die inhoud van die huis in Junie 1941 op ’n veiling verkoop. Charles (Punch) Barlow en sy vrou, Cynthia, het die plaas gekoop. Sy was net so toegewyd aan Vergelegen soos lady Florence en kon talle van die pragtige meubelstukke, kunsvoorwerpe en skilderye op die veiling aanskaf wat lady Florence met die jare bymekaargemaak het. By di versameling het Cynthia haar eie aansienlike versameling skatte gevoeg en so die tradisie van Vergelegen gehandhaaf. Die Barlows het die boerdery op die plaas laat herlewe en ’n Jersey-stoet begin wat een van die grootste en beste in die land sou word. Hulle het groot perskeboorde aangeplant en die wingerde herplant, hoewel op ’n beperkte skaal. 

Hul seun, Tom, het die plaas se in 1966 by sy ouers oorgeneem en dit bedryf tot die Anglo American-korporasie dit in Oktober 1987 gekoop het. Die korporasie het die grond en klimaat behoorlik laat toets voor hy die wingerde hervestig het. Indringerplante is uitgeroei en ’n indrukwekkende, veelvlakkige, gesonke wynmakery op ’n heuwel gebou wat in 1992 geopen is. Vandag ding Vergelegen-wyne mee met die top-100 ter wêreld. Vergelegen word, soos regdeur sy geskiedenis, steeds besoek deur wêreldleiers en gesiene persone.

In haar boek "Some South African recollections", wat in 1900 in Londen gepubliseer is, skryf Florence Phillips oor die Doppers, van wie pres. Paul Kruger die bekendste was: 
"The Dopper persuasion, of which Kruger is a member, is not that to which the great mass of the Dutch population subscribes, but more resembles the Quakers, and to that sect as a rule only the very poor and ignorant class of Boer belongs. The Doppers are much more primitive in their way of life, and it is no uncommon thing for all the members of a family, representing three generations, to sleep in one room, and their uncleanness of body is only equalled by their dull immorality." (Waarmee sy waarskynlik "morality" bedoel het.)
In dieselfde boek vra sy van die "lui" Transvalers wat “net wil rondsit en pyp rook en slegte koffie drink”: 

"Is it right or proper that a very small section of people should take possession of such a land, and in their selfish conservatism rigorously exclude the toiling crowd? The Boer's ideal of never seeing his neighbour's smoke is an Arcadian one, but in the natural order of things impossible of realisation. The contemplation of this handful of people, with their stolidity and laziness, trying to stem the inrushing tide of civilisation is pathetic as it is hopeless."” Ook op die onderwerp van die Transvalers: “"As most of these people learn very imperfectly, they naturally do not always master the sense of what they read, but they nevertheless love to read aloud in sonorous and long drawn-out tones the parts of the Old Testament – the Kings and Chronicles for example – and dwell on the names of the old prophets and kings, pronouncing them in a way that is enough to make those hapless ones turn in their graves! The Transvaal Boers are fully persuaded that they are the chosen people of God, that their country is the Promised Land, and are constantly finding points of resemblance between themselves and the Israelites of old."
Ook oor die ou president spoel sy haar mond uit in Recollections: 

"Paul Kruger is so well known from the many portraits and caricatures that have appeared in recent years, as well as descriptions of him, that one from me seems superfluous. His clumsy features and small cunning eyes, set high in his face, with great puffy rings beneath them, his lank straight locks, worn longer than is usual, the fringe of beard framing his face, even his greasy frock coat and antiquated tall hat have been portrayed times without number. He is a man of quite 75 years of age now, and his big massive frame is much bent, but in his youth he possessed enormous strength, and many extraordinary feats are told of him. Once seen he is not easily forgotten. He has a certain natural dignity of bearing, and I think his character is clearly to be read on his face – strength of will and cunning, with the dulness of expression one sees in peasants' faces. ‘Manners none, and customs beastly’ might have been a life-like description of Kruger. The habit of constantly expectorating (uitspoeg), which so many Boers have, he has never lost. He is quite ignorant of conversation, in the ordinary acceptation of the word; he is an autocrat in all his ways, and has a habit of almost throwing short jerky sentences at you, generally allegorical in form, or partaking largely of Scriptural quotations – or misquotations quite as often. Like most of the Boers, the Bible is his only literature – that book he certainly studies a good deal, and his religion is a very large part of his being, but somehow he misses the true spirit of Christianity in that he leaves out the rudimentary qualities of Charity and Truth."
Vir die Nederlanders in Transvaal het sy in dié boek ook nie ’n goeie woord nie: 

"As, of course, the business of the Government required men who could at least read and write, and as Dutch is the official language of the country, Kruger, following the example of the Orange Free State, imported Hollanders to do the work. I must, however, mention that in the Free State they have had for many years such an enlightened system of education that they are now able to employ their own countrymen to do the work of the Government In the Free State the President has always been an educated man able to judge of events for himself, and many of the highest officials come from the Cape Colony as well as from their own Free State. But unhappily, in Pretoria, with very few exceptions, the Hollander is all-powerful. Now, the average Hollander who comes to South Africa dislikes the English, but for the Boer he has a most wholesome contempt in addition; he is careful to tell you that he does not understand their Dutch, and often leaves you to infer of what little account he considers them. However, the two languages are enough akin for him very soon to acquire sufficient to keep alive all the requisite dislike to the English. The Hollanders are well aware that the further the two are kept apart the better it is for their own purpose which are to make as much money as they can while in the country, to keep in their hands the most lucrative posts, irrespective of the mischief they do, and then retire comfortably to Europe."


</doc>
<doc id="94363" url="https://af.wikipedia.org/wiki?curid=94363" title="Barcelona–El Prat-lughawe">
Barcelona–El Prat-lughawe

Barcelona–El Prat-lughawe (IATA-kode: BCN, ICAO: LEBL) is 12 km suidwes van Barcelona geleë.


</doc>
<doc id="94365" url="https://af.wikipedia.org/wiki?curid=94365" title="Fabriekskip">
Fabriekskip

'n Fabriekskip, ook bekend as 'n visverwerkingsvaartuig, is 'n groot oseaanvaartuig met uitgebreide fasiliteite aan boord vir die verwerking en vries van gevangde vis of walvisse.

Hedendaagse fabriekskepe is outomatiese en vergrote weergawes van die vroeëre walvisjagters en hulle gebruik vir visvang het dramaties gegroei. Hierdie skepe seil na afgeleë waters, verwerk die walvisolie aanboord en gooi dan die res van die karkas oorboord. Latere walvisjagters het die hele walvis in bruikbare produkte omskep. Die doeltreffendheid van hierdie skepe en die predasie wat hulle uitgevoer het op walvisse het grootliks bygedra het tot skerp afname in die diere se getalle.
Vir 'n ruk lank het Rusland, Japan en Korea se groot vissersvlote gesentreer op fabriekskepe, alhoewel hierdie gebruik die afgelope tyd besig is om te daal. Aan die ander kant, het die gebruik van fabriekskepe deur Amerika toegeneem.

Sommige fabriekskepe kan ook as moederskepe funksioneer. Die basiese idee van 'n moederskip is dat dit klein vissersbote lanseer wat later terugkeer na die moederskip met hul vangste.

Die grootste suiwer fabriekskip tans (2014) in die wêreld vaar onder die Russiese vlag. Dit is die Lafayette, 'n omgeboude voormalige olietenkskip.


</doc>
<doc id="94371" url="https://af.wikipedia.org/wiki?curid=94371" title="Olietenkskip">
Olietenkskip

'n Olietenkskip, ook bekend as 'n petroleumtenker, is 'n handelskip wat spesifiek ontwerp is vir die grootmaatvervoer van olie. Daar is twee basiese tipes tenkskepe. Ru-olietenkskepe vervoer groot hoeveelhede onverwerkte ru-olie uit die punt van onttrekking na raffinaderye. Produktenkskepe, gewoonlik veel kleiner, is ontwerp om verwerkte produkte te vervoer vanaf raffinaderye na punte by die verbruikersmarkte.

Olietenkskepe word gewoonlik geklassifiseer volgens hul grootte, sowel as hul gebruik. Die grootte klasse wissel van binnelandse of kustenkers van 'n paar duisend ton massa tot die reuse-ultragroot ru-draers (ULCCs) van 550 000 ton. Tenkers verskuif ongeveer 2 miljard metrieke ton olie elke jaar. Hulle is die tweede kostedoeltreffendste in brandstofvervoer, na pyplyne. Die gemiddelde koste van olievervoer deur tenkskepe bedra slegs twee of drie VSA-sent per 1 Amerikaanse gelling (gelykstaande aan 3.8 L) brandstof.

Sommige gespesialiseerde tipes olietenkers is oor die jare ontwikkel. Een van hierdie is die vlootaanvullingskip, 'n tenker wat 'n bewegende vaartuig van brandstof kan voorsien. Kombinasie erts-grootmaat-oliedraers en permanent-vasgemeerde swaaistooreenhede is twee ander variasies van die standaard olietenkskipontwerp. Olietenkskepe was al betrokke by 'n hele aantal skadelike en hoëprofiel oliestortings. As gevolg hiervan is hulle onderhewig aan streng ontwerp- en operasionele regulasies.


</doc>
<doc id="94372" url="https://af.wikipedia.org/wiki?curid=94372" title="Poets' Corner">
Poets' Corner

Poets' Corner is die naam waarmee tradisioneel na die Suidelike Dwarsskip van die Westminster-abdy te Londen verwys word omrede die honderdtal digters, dramaturge en skrywers wat hier ter ruste gelê is of met monumente herdenk word.

Die eerste digter, wat sy laaste rusplek in Poets' Corner gevind het, was Geoffrey Chaucer in 1556. Oor die eeue heen het die tradisie ontstaan om hier persoonlikhede te begrawe of te herdenk wat 'n beduidende bydrae tot die Britse kultuur gelewer het. Die oorgrote meerderheid persoonlikhede, aan wie hierdie eer betoon is, was skrywers.

In 2009 is die stigters van die Koninklike Ballet ("Royal Ballet") op 'n vloersteen herdenk, terwyl die Victoriaanse skryfster Elizabeth Gaskell op 25 September 2010 met 'n paneel in die gedenkvenster vereer is. Die vroeëre Britse laureaat-digter Ted Hughes is op 6 Desember 2011 met 'n vloersteen herdenk, en dieselfde eer is ter geleentheid van die vyftigste herdenking van sy sterfdag op 22 November 2013 aan die skrywer C.S. Lewis betoon.


</doc>
<doc id="94375" url="https://af.wikipedia.org/wiki?curid=94375" title="NG gemeente Boshof">
NG gemeente Boshof

Die NG gemeente Boshof is 'n gemeente in die Vrystaatse Sinode van die Nederduitse Gereformeerde Kerk met sy middelpunt op die dorp Boshof. Tydens die gemeente se stigting in 1856 was dit die sesde gemeente in die Vrystaatse Kerk en die 69ste in die hele NG Kerk. In die Vrystaat is net Winburg (1841), Fauresmith (1848), Bloemfontein (1848) en Harrismith (1849) ouer.

In Julie 1839 het David Stefans Fourie en sy twee skoonseuns, Gert Petrus Jacobs en Johannes Petrus van Zyl, afkomstig uit Beaufort-Wes, hul intrek geneem in daardie deel van die Vrystaat wat nou as die Boshofse distrik bekendstaan. Hierdie drie pioniers is spoedig deur ander gevolg, sodat reeds in die vroeë vyftigerjare van duie 19de eeu die westelike hoek van die Vrystaat taamlik goed deur blankes bewoon is. Groot was die beproewings wat hierdie baanbrekersgeslag gely het as gevolg van die roof- en moordtogte van verskeie inboorlingstamme, waarin veral die Boesmans onder leiding van hul kaptein, Skeel Koos, uitgemunt het.

Op die eerste bladsy van die eerste notuleboek van die Boshofse gemeente is in die nette handskrif van die onvergeetlike ds. Andrew Murray, toenmalige predikant van Bloemfontein, aangeteken dat 'n kommissie van die Transgariepse Ring in November 1856 na die plaas Van Wyksvallei gekom het "ter oprichting eener afzonderlijke gemeente". Hierdie gemeente sou die naam dra van "Boshof", destyds president van die Vrystaatse Republiek. Die nuwe gemeente het 'n baie groot gebied beslaan, waaruit later verskeie ander gemeentes afgestig is, naamlik Jacobsdal (1860), Kimberley en Dutoitspan (albei 1872, hoewel eintlik buite sinodale verband), Bultfontein (1874), Hoopstad (1876), Petrusburg (1892), Dealesville (1904) en Hertzogville (1917).

In April 1864 het die gemeente sy eerste leraar verwelkom in die persoon van ds. H.W. Brandt, "proponent bij het kerkbestuur der Hollandsche Protestantsche Gereformeerde kerk van de Vereenigde Staten". In November 1871 is hy opgevolg deur ds. J.H. van Wyk, wat die gemeente tot Oktober 1884 bedien het. In sy ampstermyn het die gemeente, geestelik sowel as andersins, mooi groeikrag geopenbaar en is ook (in 1874) "de nieuwe kerk" gebou en ingewy. Hierdie kerkgebou is in 1913 tot sy huidige vorm vergroot, maar in 1954 hernu. Die oorspronklike argitek was Richard Wocke (1831–1890), wie se ander Vrystaatse NG kerke dié op Edenburg (1874), Philippolis (1871), Rouxville (1881; verander in 1924) en Brandfort (1885) insluit, asook die Tweetoringkerk in Bloemfontein.

Skaars twintig jaar later word gedink aan vergroting van die kerkgebou wat geopper word op 'n gemeente vergadering op 8 April 1890. Dit het ergter daar gebly totdat diaken G.D.J. Wessels op 17 Augustus 1907 kennis gee dat hy so 'n voorstel gaan indien. Daar word egter besluit dat tye te swaar is en die armoede na die Anglo-Boereoorlog te groot is. Die kerkraad besluit derhalwe dat die CJV-saal gebruik kon word tydens nagmaaltye as die opkomste te groot is.

Volgens notule word daar op 20 Mei 1911 opdrag gegee aan ds. van der Merwe om die argitek Louw van die Paarl te 

ontbied in verband met die opstel van planne vir die vergroting van die kerk. Finansies was egter weer 'n probleem, maar aaangespoor deur goeie gees onder die gemeentelede, word op 18 November 1911 besluit om met die argitek te onderhandel oor die vergroting van die kerk sou daar 'n ekstra 100 sitplekke bykom. Die bouwerk het voorspoedig gevorder en die vergrote kerk word reeds op 1 Februarie 1913 ingewy.

Ná ds. Van Wyk het ook nog die volgende leraars in die gemeente gestaan tydens die eerste 129 jaar van sy bestaan: P.S. van Heerden (1885 – '99), D. Bosman (1899–1904), P. van der Merwe (1905 – '12), A.J. Malherbe (1913 – '35), E.J. du Toit (1935 – '39), P. Grobbelaar (1940 – '45) en H.J. Otto (1946 — 28 April 1985). In "Ons gemeentelike feesalbum" van 1952 is berig: "Waar hierdie gemeente (D.V.) oor enkele jare sy eeufees kan vier, kan hy met groot dankbaarheid jeens God terug kyk op 'n eeu van genade. Die gemeente het weliswaar in sy geskiedenis ook veelbewoë tye belewe, maar was o.a. geseën met toegewyde en diensvaardige leraars wat, met medewerking van die kerkrade en lidmate, die gemeente opgebou het tot 'n liggaam wat, ons vertrou, God welbehaaglik is."





</doc>
<doc id="94380" url="https://af.wikipedia.org/wiki?curid=94380" title="Onbedoelde gevolge">
Onbedoelde gevolge

In die sosiale wetenskappe, is onbedoelde gevolge (soms onverwagte gevolge of onvoorsiene gevolge) 'n resultaat wat nie bedoel is deur 'n spesifieke doelgerigte aksie nie.

Byvoorbeeld, strenger reisregulasies wat ingestel is met die bedoeling om kinderhandel te verminder, kan 'n stremmende uitwerking op toerisme as onbedoelde gevolg hê.

Die term is in die 20ste eeu gewild gemaak deur die Amerikaanse sosioloog Robert K. Merton.


</doc>
<doc id="94381" url="https://af.wikipedia.org/wiki?curid=94381" title="Vivian Frederick Maynard FitzSimons">
Vivian Frederick Maynard FitzSimons

Vivian Frederick Maynard FitzSimons is in Pietermaritzburg gebore, hy was 'n Suid-Afrikaanse herpetoloog wat later as direkteur van die Transvaalse museum aangestel is.

Gedurende sy tyd het hy ook bygedra tot die versameling van plante vir die "Nasionale Herbarium" wat nou deel is van die ""South African National Biodiversity Institute"" by die Pretoria Nasionale Botaniese Tuine. In 1937 het hy, saam met Anna Amelia Obermeyer, van die eerste plantmonsters vanuit die Oostelike Hooglande van Rhodesië versamel.

Tesame met with Charles Koch het hulle die "Namib Desert Research Institute" in Gobabeb gevestig.

Vivian FitzSimons kom uit 'n gesin van natuurkundiges, sy pa, Frederick William FitzSimons, en sy ma Patricia Henrietta (née Russell) het albei in 1881 uit Ierland na Suid-Afrika getrek.

Desmond Charles Fitzsimons was sy broer, en hy het in 1939 die "Fitzsimons Snake Park" in Durban oopgemaak. Hy was ook 'n bekende verspreider van teengifmiddels.

Vivian FitzSimons was in Hoërskool Grey in Port Elizabeth op skool gewees.


</doc>
<doc id="94385" url="https://af.wikipedia.org/wiki?curid=94385" title="Jeppestown">
Jeppestown

Jeppestown (in die volksmond gewoonlik afgekort tot Jeppe) is ’n oostelike voorstad van Johannesburg, Gauteng, Suid-Afrika. Dit word begrens deur onder meer Troyeville, Marshalltown, Benrose, Kensington, Reynolds View, Belgravia, Wolhuter, Spes Bona en Malvern. Die voorstad se naamgewers, die Jeppes, was Duitse immigrante wat vanuit Rostock in die huidige Duitse deelstaat Mecklenburg-Voorpommere na Suid-Afrika geëmigreer het. Vyf van hulle, die broers Fred, Hermann en Julius, en laasgenoemde se seuns Carl en Julius, het 'n belangrike rol in die geskiedenis van die vroeë Transvaal en Johannesburg gespeel.

Toe in 1887 verwag is dat die jaar oue myndorp Johannes oos of wes sou uitbrei in lyn met die goudrif, het die Jeppe & Ford Estate Company van Julius Jeppe sr., saam met sy seun Julius, en F.L. Ford Jeppestown (in 1889) oos en Fordsburg wes van die middedorp aangelê. Die voorstad is dan ook na Julius sr. genoem. Die vennote het ryk geword uit die verkoop van erwe of standplase. Jeppestown en Belgravia het bestaan uit 2 709 standplase, waarvan die eerste in Augustus 1889 verkoop is. Talle spogwonings is in Jeppestown gebou en die eerste openbare gedenkteken in Johannesburg, 'n obelisk ter nagedagtenis aan Jeppe, die stigter van die voorstad, en van die Jeppe-familie, is in 1893, sy sterfjaar, in Jeppestown opgerig. Toe die spoorlyn deur die voorstad gebou moes word, het Julius Jeppe sr. die grond daarvoor geskenk op voorwaarde dat alle treine sou stilhou vir passasiers by die Jeppe-stasie. Die ZAR se spoorwegowerheid het dié bepaling getrou nagekom, maar dis laat vaat tydens die Tweede Wêreldoorlog. Die eerste trems deur perde getrek het in 1894 met Commissionerstraat langs tot in Jeppestown by die Belgravia-tolhekke geloop.

In 1893 is die Vrymesselaarstempel voltooi. In 1894 is Jeppestown beskryf as bestaande uit 421 geboue, twee kerke, ’n Vrymesselaarstempel, die Sint Maria-kollege vir Meisies en ’n biblioteek. Reeds in in 1894 het die voorstad 5 647 inwoners gehad. Die Sint Michael-skool vir Seuns, wat intussen hernoem is tot die Hoër Seunskool Jeppe, is in 1890 opgerig en is vandag die oudste staatskool in die Goudstad, en die oop stuk grond, genaamd Julius Jeppe Oval, is omstreeks dieselfde jaar in ’n park omskep. Uit die seunskool het die Hoër Meisieskool Jeppe ontstaan. Albei dié skole is genoem na sir Julius Jeppe, wat die grond geskenk het waarop die hoërskool se eerste geboue in 1909 opgerig is. Die oostelike deel van Jeppestown het as Belgravia bekendgestaan, wat destyds beskryf is as een van Johannesburg aangenamer voorstede en waar talle welgestelde Johannesburgers herehuise gehad het, soos Julius Jeppe jr. se woning, Friedenheim.

Die NG gemeente Jeppestown was 'n gemeente van die Nederduitse Gereformeerde Kerk wat op Donderdag 8 Julie 1897, dieselfde dag as NG gemeente Johannesburg-Oos, van die moedergemeente afgestig is. Dit was deels (saam met Johannesburg-Oos die moedergemeente van die Turffontein (1906), waaruit al die gemeentes in die suide van die stad mettertyd regstreeks of onregstreeks ontstaan het en die moedergemeente van al drie die gemeentes in die ooste van Johannesburg, naamlik Malvern, Bezuidenhoutsvallei en Belgravia. Jeppestown het op 1 November 1992 met Malvern saamgesmelt om die gemeente Kensington te vorm. Sedertdien word die geskiedkundige Jeppestown-kerk deur ’n ander kerkverband gebruik.

Die NG gemeente Belgravia het in 1952 van Jeppestown afgestig as laaste van die moedergemeente se drie dogtergemeentes in die oostelike voorstede. Belgravia het 'n toringkerk van sierstene in die Neo-Bisantynse boustyl op die hoek van Marshall- en Blorestraat opgerig teen 'n heuwel in 'n boomryke straat. Die omgewing was uit die staanspoor meer gegoed as dié rondom die moederkerk. In 1904 het "A Guide to the Transvaal" byvoorbeeld oor Johannesburg se woonbuurte gemeld: "Die meer gegoede voorstede is Parktown, Berea, Belgravia en Doornfontein; die armer buurte is Fordsburg, Braamfontein en Jeppes. Vrededorp word amper uitsluitlik bewoon deur arm Afrikaners ('Dutch'). Staatsamptenare verhuis na Richmond en Melville."

Die Gereformeerde kerk Johannesburg-Oos is in 1924 gestig en lidmate het veral gewoon in die voorstede Kensington, Malvern en Bezuidenhoutsvallei. Die gemeente se eerste kerkgebou is by die NG gemeente Jeppestown gekoop. F.W. Reitz, destyds staatsekretaris van die Oranje-Vrystaat, het die hoeksteen op 8 Oktober 1898 gelê nadat die NG gemeente Jeppestown besluit het om voorlopig eers 'n saal te bou. Die gebou is op 1 Desember 1898 ingewy, maar nadat Jeppestown ’n nuwe kerk in Fairview gebou het, het dié NG gemeente dit as kerksaal gebruik. Ds. A.S.E. Yssel het die nuwe Gereformeerde kerk Johannesburg-Oos se hoeksteen op 16 Junie 1951 gelê. Dié kerkgebou is op ’n hoogte geleë in die omgewing van heelwat ander kerke sodat die inwoners die rif die naam "Hill of Saints" gegee het. Die eerste kerkgebou, opgerig in 1898, is in 1986 tot Nasionale Gedenkwaardigheid verklaar en het ná die samesmelting van die drie Johannesburgse gemeentes in daardie jaar Johannesburg (herstig) se eiendom gebly. Die kerkgebou van 1951 is oorgeneem deur die Engelstalige gemeente Good News Community Church.

Volgens die sensus van 2011 het Jeppestown 14 795 inwoners van wie 89,29% swart is, vergeleke met 11 344 in 2001 van wie 78,72% swart was. Die wit inwoners het van 1 187 (10,48%) in 2001 afgeneem tot 602 (4,07%) in 2011.




</doc>
<doc id="94389" url="https://af.wikipedia.org/wiki?curid=94389" title="Filet">
Filet

'n Filet, van die Franse woord, is 'n snit of snysel van ontbeende vleis of vis.

In die geval van beesvleis, verwys die term gewoonlik na 'n spesiale stuk biefstuk of beeshaas (Engels: "steak"), veral filet mignon.

Hoenderfilette is 'n spesifieke snit van vleis uit die hoender. Daar is twee filette aan 'n hoender, en hulle is elkeen 'n paar duim lank en ongeveer een duim of minder breed. Hulle lê onder die grootste gedeelte van die bors net bokant die ribbekas rondom die middel van die sternum. Hulle is geskei van die hoofbors deur filamente.

Hoenderfilette is baie gewild in die supermarkte van die meeste lande. Dit word verskaf aan die hoofbors, of geskei van die bors in pakkies van algemeen vier of meer filette.

Ter voorbereiding van visfilette moet die skubbe aan die vis eers verwyder word. Die inhoud van die maag moet ook versigtig verwyder word uit die filet.

Visfilette word gewoonlik verkry deur 'n snit parallel met die ruggraat te maak, eerder as loodreg op die rug soos die geval is met steaks. Die oorblywende bene met die aangehegte vlees is bekend as die "raam", en word dikwels gebruik om visaftreksel van te berei. In teenstelling met heel vis of "vis steaks", mag filette nie van die vis se ruggraat bevat nie; wat hulle minder vleis gee, maar dit makliker maak om te eet.

Daar is verskillende maniere om 'n visfilet te sny:


</doc>
<doc id="94390" url="https://af.wikipedia.org/wiki?curid=94390" title="Burgemeester">
Burgemeester

Die burgemeester is die eerste burger van 'n stad of dorp wat voorsit tydens munisipale vergaderinge. 
Afhangende van die stelsel kan 'n burgemeester die hoof uitvoerende beampte van die munisipale regering wees, of slegs 'n seremoniële rol speel. 
Burgemeesters word soms deur die mense wat daar bly verkies, in ander gevalle word hulle deur 'n sentrale regering of beheerliggaam aangestel.


</doc>
<doc id="94391" url="https://af.wikipedia.org/wiki?curid=94391" title="NG gemeente Bothaville">
NG gemeente Bothaville

Die NG gemeente Bothaville is 'n gemeente in die Vrystaatse Sinode van die Nederduitse Gereformeerde Kerk met sy middelpunt op die dorp Bothaville. Dit is die moedergemeente van die dorp. Bothaville-Noord het in 1960 afgestig en Meyerhof in 1975. In 2014 het Bothaville 108 doop en 392 belydende lidmate gehad (vergeleke met 273 en 689 in 1985), Bothaville-Noord 191 en 553 (317 en 697 in 1985) en Meyerhof 94 en 404 (397 en 810 in 1985). In 1960, kort voor die Noord-gemeente se afstigting, het die moedergemeente 1 600 belydende en 1 000 dooplidmate gehad, 251 meer as die drie gemeentes se totaal in 2014. Die kindertal het met 607 afgeneem.

Tydens die tweede helfte van die 18de eeu was daar reeds erkende gemeentes op Klerksdorp, Kroonstad en Hoopstad. Weens die geweldige uitgestrektheid van dié gebied asook die ontoereikendheid van die destydse vervoermiddels het die behoefte ontstaan aan 'n meer sentrale plek vir die beoefening van godsdienstige aktiwiteite. Van die vooraanstaande inwoners uit die sentrale deel van die gebied het vergaderings gehou en uiteindelik besluit om die plaas Botharina van die heer T.L. Botha aan te koop vir £7 000. Driehonderd erwe is uitgemeet en sommige is verkoop ten einde geld te bekom vir die bou van 'n kerk. Die eerste gemeente is dan ook gestig in Oktober 1891 met ds. C.J. Snyman as eerste leraar. Sy bediening het geduur tot kort voor die uitbreek van die Tweede Vryheidsoorlog. Die dorp Bothaville is eers in 1893 ná vertoë van die kerkraad gestig. 

Die woonhuis van O.T. Carey op die hoek van Fontein- en Kerkstraat was die eerste pastorie, en dié gebou, sowel as die meeste van die dorp se ander geboue, het dieselfde lot tydens die Oorlog gedeel toe alles afgebrand is, maar die kerk, hoewel baie verniel, het behoue gebly. Ná ds. Snyman se vertrek het ds. Theophilus Christiaan Dönges, die vader van die latere kabinetsminster Eben Dönges, hier waargeneem van 1896 tot 1903. Hy is opgevolg deur ds. C.H. Boshoff, wat tydens sy bediening hier op 10 Julie 1909 oorlede is. Dit was 'n swaar slag vir die gemeente toe hy sy eie lewe neem.

Hierna was die gemeente 18 maande lank vakant terwyl sewe vergeefse beroep uitgebring is tot ds. J.J. Krige van die NG gemeente Indwe aan die begin van 1911 die beroep hierheen aangeneem het. Hulle moes van Indwe af per trein na Kroonstad kom en vandaar met kar en perde na Bothaville vervoer word. Hulle huisraad is met ossewaens op Kroonstad gehaal. Hulle het toe met die Smaldeelpad gekom van Kroonstad waar hulle omtrent drie myl uit die dorp uit op die Odendaalsrus-pad ontmoet is. By die pastorie het die kinders hulle toegesing: "Bring my die ou, ou tyding." Verskillende adresse is ter verwelkoming voorgelees, onder meer van die kerkraad en gemeente, die skool en die dorpsraad. Destyds was daar nog nie motors nie en so was ds. Krige soms amper heelweek van die pastorie af weg op huisbesoek. Sy salaris was £350 per jaar, maar hy moes sy eie kar en perde voorsien. In sy tyd is verenigings soos die CSV en Jongeliede-debatvereniging gestig. Daar was nog geen saal beskikbaar nie en alle vergaderings moes in die skool, wat uit twee klaskamers bestaan het, gehou word. 

Bothaville se ou kerk was baie primitief met 'n grondvloer en familiebanke en 'n klein platvorm langs die preekstoel waar die klein huisorrel gestaan het om die gemeente te begelei in sang. Mev. Krige was orreliste teen geen vergoeding nie en het ook die kore afgerig. Sy het die moedertak van die Oranje-Vrousendingbond op 12 April 1912 in die pastorie gestig toe nege lede aansluit. Dié klein getal het dadelik aan die werk gespring en al was die inkomste klein weens die slegte gesindheid jeens die sending, is hulle nie ontmoedig nie. Mev. Krige het ook die KSK gestig, en wel op 15 Oktober 1912.
Vanaf 1919 het mev. H.S. du Plessis mev. Krige met die speel van die orrel tydens eredienste gehelp.

Die eerste ringsitting is in April 1912 op Bothaville gehou. Destyds het dit as die Ring van Heilbron bekendgestaan. Buiten Heilbron en Bothaville, was die ander gemeentes in die ring Kroonstad, Parys, Koppies, Vredefort, Odendaalsrus, Bultfontein en Hoopstad. Teen omstreeks 1916 is die Vrystaatse Kerk in vyf ringe verdeel: Noordelijke Ring (waarin Kroonstad die oudste gemeente was en waartoe Bothaville ook behoort het), Oostelijke Ring (Harrismith was die oudste gemeente), Westelijke Ring (Fauresmith was die oudste gemeente), Zuidelijke Ring Smithfield was die oudste gemeente) en Centrale Ring (Winburg was die oudste gemeente). Met die plaaslike ringsitting van 1912 moes die besoekende predikante weens gebrek aan huisvesting in die pastorie tuisgaan. Die ou kerk is ingerig vir ringsvergaderings en 'n groot tent is opgeslaan waar die moederkerk later gebou sou word. Spesiale dienste is gehou en 'n groot herlewing het onder die jong mense ontstaan. Hier het ds. Ferreira van Koppies en eerw. Velleman opgetree.

Aan die begin van 1918 is begin met die bou van die kerkgebou wat sowat £14 000 sou kos. Die hoeksteen is op 6 April 1918 deur ene ds. Radloff gelê, waarskynlik ds. F.G.T. Radloff, vroeër van Bloemfontein, Hoopstad en Krugersdorp, wat in 1914 sy emeritaat aanvaar het en op 4 Oktober 1928 oorlede is. Die argitekte was Frank Emley en Gerard Moerdijk. Die kerk sou ingewy word op 10 tot 12 Oktober 1919, programme was al gedruk, maar weens onvoorsiene omstandighede kon dit eers van 2 tot 4 April 1920 ingewy word. Die gemeente het op 28 Maart 1920 van die ou kerk afskeid geneem. Die orrel kon nie betyds kom nie en is by 'n latere geleentheid ingewy. Die susters van die gemeente met 'n mooi bydrae van die Helpmekaar het vir die geld gesorg. 

Nadat ds. Krige die swaarkry van die verdeeldheid van die 1914-rebellie deurleef het asook die griepepidemie van 1918 toe 14 lidmate gesterf het, neem hy in 1922 die beroep aan na die NG gemeente Krugersdorp. Daar sou hy bly tot sy dood op 29 Oktober 1936. Hy en sy vrou is albei op Krugersdorp begrawe.

Ná 'n kort tydjie het ds. Jacob Rabie die beroep na Bothaville aangeneem. Hy was voorheen predikant op Memel. Op Bothaville het hy net van 1922 tot 1924 gebly. In 1925 neem ds. P.J. Ebersohn die beroep hierheen aan en bly aan tot 1933. Onder sy bediening is die eerste welsynsvereniging, naamlik die Kindersorgvereniging, deur ene mnr. Bruins van die departement van arbeid op Bothaville gestig. Hierdie vereniging het saam met die kerk baie vir die mindergegoedes gedoen. Die volgende predikant was ds. G.D. Wessels wat die beroep hierheen in 1934 aangeneem het. In 1941 vier die gemeenskap die 50-jarige bestaan van die kerk en dorp. 

Ds. Wessels vertrek in 1942 na Heilbron en word in 1943 opgevolg deur ds. J.F. de Vos, wat egter die volgende jaar uit die NG Kerk tree. Ds. Dirk Human het in 1945 hierheen gekom en vertrek in 1949 na Coligny. Mev. Human het die plaaslike Oranje-Vrouevereniging op 12 November 1945 gestig. Van 1948 tot 1951 was ds. J.M.C. van den berg die eerste medeleraar, maar vertrek na Skoonspruit in die Wes-Transvaal. Ds. A.P. Louw was leraar van 1950 tot 1952 en neem toe die beroep na Vredefort aan. Sy opvolger was ds. Heyns van Heilbron wat hier gewerk het van 1952 tot 1965. Syne was die langste dienstermyn tot in daardie stadium. Ds. E.J. Lombard is in 1953 bevestig en het gebly tot 1960. 

Saam het di. Heyns en Lombaard die kerk hernu. Dit het eers 'n rooi teëldak gehad, maar dit het so gelek dat besluit is om 'n sinkdak op te sit. Ook tydens hulle bediening is die kerksaal gebou. Bothaville-Noord het op 13 Februarie 1960 afgestig. Ds. De Waal was die eerste leraar. Die nuwe gemeente se kerkgebou is van 8 tot 9 Junie 1963 ingewy. Ds. De Waal bly tot 1964 toe hy 'n beroep aanneem na Hermanus. Op 25 Julie 1964 is ds. Greeff in die Noord-gemeente verwelkom.

In dié tyd het die moedergemeente 'n nuwe pastorie gebou en is die ou pastorie en sy grond aan die departement van onderwys gegee. Nadat die moedergemeente byna 'n jaar vakant was, neem ds. Kemp van Warden die beroep aan.






</doc>
<doc id="94399" url="https://af.wikipedia.org/wiki?curid=94399" title="Bief Diane">
Bief Diane

Bief Diane is 'n Amerikaanse gereg bestaande uit 'n pangebraaide biefstuk met 'n sous gemaak van die gesoute pansappe, oor die algemeen voorberei in restaurante by die tafel en geflambeer. Dit was baie gewild in die middel-20ste eeu, maar is as uitgedateer beskou sedert 1980. 

"Steak Diane" verskyn nie in die klassieke werke van die Franse kookkuns nie, en is waarskynlik uitgevind in die middel-20ste eeu in New York as deel van die gier van tafel-geflambeerde geregte. Die naam "Diane", die Romeinse godin van die jagkuns, word gebruik vir verskeie wildsgeregte, soos die "Wildsvleis steak Diane" rondom 1914. Dié gereg word gesoteer en geflambeer, en versier met vrugte, in teenstelling met latere bief-Diane resepte.

Teen die 1940's was "Steak Diane" 'n algemene item op die spyskaarte van restaurante en gewild met die Café-samelewing, insluitende die restaurante by die "Drake" en "Sherry-Netherland" hotelle en "The Colony" restaurant. Dit word dikwels toegeskryf aan Sjef Beniamino Schiavon, "Nino of the Drake".


</doc>
<doc id="94403" url="https://af.wikipedia.org/wiki?curid=94403" title="Garnaalkelkie">
Garnaalkelkie

'n Garnaalkelkie (Eng. "Prawn cocktail") is 'n seekosgereg bestaande uit uitgedopte, gekookte garnale in 'n Marie Rose-sous of skemerkelkiesous, bedien in 'n glas. Dit was die gewildste voorgereg in Brittanje van die 1960's tot die laat 1980's, en was ook alomteenwoordig in Amerika in daardie tyd. In 1972 het die Amerikaanse koskritikus James Beard geskryf: "Daar is geen hors d'oeuvre so gewild soos 'n mengsel van garnale met 'n ruim porsie skemerkelkiesous nie."


</doc>
<doc id="94404" url="https://af.wikipedia.org/wiki?curid=94404" title="NG gemeente Jacobsdal">
NG gemeente Jacobsdal

Die NG gemeente Jacobsdal is 'n gemeente in die Vrystaatse Sinode van die Nederduitse Gereformeerde Kerk met sy middelpunt op die dorp Jacobsdal. Dis in 1860 gestig as die sewende gemeente van die Vrystaatse Kerk en die 79ste gemeente in die hele NG Kerk. In die Vrystaat is net Winburg (1841), NG gemeente Fauresmith (1848), Bloemfontein (1848), Harrismith (1849) en Boshof (1856) ouer.

Ten tyde van Jacobsdal se stigting was hierdie gebied nog deel van die Kaapse Kerk en bekend as die Transgariepse Ring. Daar is dadelik begin met voorbereidings vir die bou van 'n kerk en 'n pastorie en die vind van 'n predikant. Tog is met al drie baie gesukkel en die eerste beroep is eers in 1865 uitgebring en die derde beroep was eers suksesvol, dié op proponent E.A.J. du Toit. Ds. Du Toit was van 1866 tot 1880 predikant van die gemeente en was verantwoordelik vir die eerste kerkgebou wat in 1879 ingewy is. Gedurende hierdie tydperk het die ramp in verband met die diamantveldkwessie die gemeente van feitlik twee derdes van sy lede beroof. Op 14 Junie 1877 is 'n versoekskrif van die gemeente Jacobsdal voor die Vrystaatse Volksraad ingedien, waarin versoek is dat die distrik van Jacobsdal gebiedsuitbreiding moet kry na Boshof en Fauresmith se rigting om te vergoed vir die verlies en ook £10 000 kontant om die bou van die kerk moontlik te maak. Hierdie bespreking was baie uiteenlopend. Gedeeltelike gebiedsuitbreiding is toegestaan en £2 000 vir die bou van 'n kerk.

Vanaf 1881 tot 1899 is die gemeente bedien deur ds. Andrew Murray (die seun van prof. John Murray van die Kweekskool), wat in 1893 die pragtige ystertraliewerk om die kerk laat aanbring het teen 'n koste van £1 100. Ds. P.J.J. Boshof het die gemeente van 1899 tot 1904 gedien. Gedurende hierdie tyd het die verskriklike oorlog gewoed en is die geestelike werk onder baie moeilike omstandighede gedoen. Met die aanval van die Jacobsdalse kommando op die Britse besetting in die dorp in Oktober 1900, het die dominee ook onder verdenking gekom en is hy 'n nag lank saam met ander in die kruithuisie buite die dorp opgesluit, waar hulle byna versmoor het; die dag daarna is die dominee deur die owerheid uit die dorp verban, wat hy per trapfiets moes verlaat met net die nodigste agter op. Baie huise en ook die pastorie is deur die Britse magte in Jacobsdal verniel. Jacobsdal was die eerste Vrystaatse dorp wat in Engelse hande geval het en wel op 15 Februarie 1900. In die Slag van Rooilaagte op 25 November 1899 het die Jacobsdalse kommando hom besonder dapper gedra en groot verliese aan lewens gely.

Tot omstreeks die dorp en gemeente se eeufees het ook die volgende leraars hier gedien: S.J. Perold (1904 – '07), in wie se tyd die orrel aangekoop en die galery vergroot is; A.A. Weich (1908 – '27), in wie se tyd die orrel ingewy is en groot ywer vir die sending geheers het; H.A. Hanekom (1927 – '30), in wie se tyd die kerk vergroot is en die toring aangebou is; J.S. Dreyer (1931 – '48); S.C. Biggs (1949 – '58). As gevolg van die destydse versnippering van die distrik en die ontstaan van die diamantdorpe Kimberley en Koffiefontein, is die gemeente geografies besonder moeilik geleë om vanaf die dorp te bedien.






</doc>
<doc id="94414" url="https://af.wikipedia.org/wiki?curid=94414" title="NG gemeente Theunissen">
NG gemeente Theunissen

Die NG gemeente Theunissen is 'n gemeente in die Vrystaatse Sinode van die Nederduitse Gereformeerde Kerk met sy middelpunt op die dorp Theunissen.

Die gemeente is in 1910 van die ou moedergemeente Winburg afgestig is. In 1952 kon "Ons gemeentelike feesalbum" berig: "(D)is een van die jonger gemeentes, maar een van die mees vooraanstaande gemeentes in die Vrystaat. Dit is aan die rand van die groeiende goudvelde geleë en daarom een van die vele gemeentes wat 'n groot roeping en taak in hierdie gebied te vervul het. Op geestelike gebied is veel gedurende die afgelope 41 jaar gedoen. Nog steeds word met alle mag die verkeerde weë met die swaard van Gods Woord bestry."

In daardie stadium was ds. J.H. Lange reeds Theunissen se sewende leraar. Ds. J.D. Louw was die eerste leraar wat hier bevestig is en wel in 1911. Die huidige kerkgebou, maar toe sonder die toring, was pas klaar. Voorheen, toe die gemeente nog nie van Winburg afgestig was nie, is dienste deur Winburg se predikante in 'n ou sinkgebou, wat as noodkerk diens gedoen het, gehou. In daardie dae was motorkarre iets onbekends en was die perdekar die dominee se vernaamste vervoermiddel. Ossewaens was die gemeentelede se vervoermiddel waarmee hul oral vanuit die distrik Nagmaal toe gekom het.

In 1920 is ds. J.D. Louw oorlede. Sy graf kan langs die kerkgebou gesien word. Die volgende leraar was dr. N.J. van der Merwe wat vanaf 1921 tot 1924 hier gestaan en diep spore gelaat het. Later het hy in die politiek getree. Ds. J.P.H. Steyn, later van Petrus Steyn, was die volgende leraar. Hy het hom veral beywer om geld in te samel vir 'n orrel, wat dan ook gedurende sy tyd geïnstalleer is. Van 1928 tot 1931 het ds. S.J. Stander, later van Hartebeestfontein, hier gearbei. Ná hom was ds. P.J. Pienaar, later Armesorgsekretaris van die Vrystaat, hier werksaam. Dit was in 1934. Gedurende dieselfde jaar is ds. P.D. Brandt hier bevestig. Gedurende sy bediening is die toring aangebou. Ds. en mev. Brandt is albei in hierdie gemeente oorlede.

Ds. L.C. Holtzhausen was die volgende leraar van hierdie gemeente. Hy het hom veral beywer om naas die geestelike groei van die gemeente die geweldige skuldelas wat op die gemeente gerus het sowel as die oor die £4 000 skuld op die koshuis, af te werk. In Augustus 1948 het ds. Lange die beroep hierheen aangeneem. Die gemeente het onder sy leiding veel gegroei en presteer. Groot bouplanne is aan die gang gesit, veral dié vir 'n pragtige dubbelverdieping-koshuis, wat 'n sieraad vir die dorp was. Ook is 'n kerksaal gebou.





</doc>
<doc id="94417" url="https://af.wikipedia.org/wiki?curid=94417" title="Alfred Lyttelton">
Alfred Lyttelton

Alfred Lyttelton (7 Februarie 1857 - 5 Julie 1913) was 'n Britse staatsman en minister van kolonies en is in Engeland gebore. In 1903 word hy Minister van Kolonies. Hy was verantwoordelik vir die invoer van Chinese arbeiders na die Witwatersrand, desondanks groot protes. Hy het die eerste konsepvoorstel vir die Transvaalse grondwet onder die Kroonkoloniebewind in 1905 ingedien. Hy is in 1913 oorlede.

Die voorstad Lyttelton in Pretoria is na hom genoem.



</doc>
<doc id="94419" url="https://af.wikipedia.org/wiki?curid=94419" title="Neville Lyttelton">
Neville Lyttelton

Generaal Sir Neville Gerald Lyttelton (28 Oktober 1845 - 6 Julie 1931) was 'n Britse soldaat wat in Worcestershire, Engeland gebore is. Tydens die Tweede Vryheidsoorlog was hy in bevel van die "Fourth Brigade" in die destydse Natal. Hy was betrokke tydens die Slag van Spioenkop. Daarna was hy betrokke by gevegte langs die Delagoabaai-spoorlyn en in Lydenburg. Van 1902 tot 1904 was hy opperbevelvoerder van die Britse Magte in Suid-Afrika en keer terug na Engeland om Generale Stafhoof te word (1904 - 1908). Hy is oorlede in 1931.



</doc>
<doc id="94420" url="https://af.wikipedia.org/wiki?curid=94420" title="Hendrik Prinsloo">
Hendrik Prinsloo

Kommandant Hendrik Prinsloo (1861 – 7 November 1900) het geveg in beide die Eerste Vryheidsoorlog sowel as die Tweede Vryheidsoorlog. Hy is gebore naby Kroonstad en na sy pa vernoem. Hy is 'n afstammeling van Hendrik Frederik Prinsloo wat tydens die Slagtersnek-rebellie gesterf het. As kind het hy saam met sy ouers na Lydenburg verhuis. Sy eerste aksie as soldaat het tydens die Eerste Vryheidsoorlog plaasgevind. Hy het daarna aan die Mapogveldtog deelgeneem en word in 1896 aangestel as veldkornet. Daarna neem aan die veldtog deel teen Hoofman Mphephu. In 1899 word hy aangestel as kommandant van sy kommando.

Na die uitbreek van die Tweede Vryheidsoorlog is hy na die grens met Swaziland gestuur. Hiervandaan is hy na Natal waar hy deelneem aan die Slag van Spioenkop. Hy en sy burgers beïndruk met hulle dapperheid. Hy sterf op 7 November tydens 'n aanval teen die Britse magte naby Carolina.



</doc>
<doc id="94421" url="https://af.wikipedia.org/wiki?curid=94421" title="NG gemeente Koppies">
NG gemeente Koppies

Die NG gemeente Koppies is 'n gemeente in die Vrystaatse Sinode van die Nederduitse Gereformeerde Kerk met sy middelpunt op die dorp Koppies. Dit was met sy stigting nagenoeg die 45ste gemeente in die Vrystaatse Kerk.

Die gemeente is in 1908 van die gemeentes Vredefort, Heilbron en Kroonstad afgestig. Op 17 Oktober het die eerste kerkraad, bestaande uit vier ouderlinge en agt diakens, onder voorsitterskap van die konsulent, ds. J.A. Joubert, leraar van Vredefort, te Weltevreden sitting gehou. Op 19 Desember vind die gekombineerde kerkraadsvergadering plaas "om een Herder en Leeraar voor de Gemeente Weltevreden te beroepen". Die suksesvolle keuse het op ds. M.W. Odendaal, hulpprediker van Heilbron, geval. Ná die bevestiging op 20 Maart 1909 en die eerste kerkraadsvergadering onder ds. Odendaal, is 'n deputasie na Bloemfontein afgevaardig. Op 26 Junie rapporteer die deputasie dat die minister van openbare werke van die destydse Oranje-Rivierkolonie meedeel dat 'n dorp, Kopjes, in belang van die arbeidskolonie aan die Renosterrivier gestig gaan word. 'n Stuk grond, twee en 'n half morge, word aan die gemeente as kerk- en pastoriegronde afgestaan. Op 14 Augustus het 'n gemeentevergadering besluit om te laat bou en die pastorie kom reeds op 27 November in gebruik. Ds. Odendaal het gehelp met die insameling van geld vir die kerkgebou en die gemeentes Vredefort, Heilbron en Rouxville het aansienlik bygedra. Die hoeksteenlegging is op 11 Junie 1910 deur pres. M.T. Steyn waargeneem en die inwyding het op Saterdag 18 Februarie 1911 plaasgevind. 

Na 'n vakature van sowat sewe maande, tree ds. C.R. Ferreira in diens van die gemeente (1912). Twintig jaar het hy hier gestaan en die gemeente deur die moeilike tye van die Rebellie en die Eerste Wêreldoorlog gelei. Bestendiger tye het aangebreek en die gemeente kon onder die leiding van die toegewyde pastoriepaar tasbare gevolge gee aan hulle ywer vir die sendingsaak in die gemeente. 'n Doeltreffende sendingkerk is in die nuwe swart woonbuurt gebou. Eerw. L.P. Math word beroep om die werk daar waar te neem en word later deur eerw. J.J.B. du Plessis opgevolg. 

In 1917 berig "Ons Kerk Album": "Eienaardig in die gemeente is die bestaan van nie minder nie as drie nedersettings vir armes, te wete twee privaat en een van regeringsweë. Een van die privaat nedersettings is begin deur die groot Boeregeneraal Christiaan de Wet, wat vroeër woonagtig was op Roodepoort, in die parogie van Kopjes. Op hierdie nedersetting woon lede van die Kerk wat uit alle dele van Suid-Afrika afkomstig is. Die gemeente groei steeds in getal en beloof om, vanweë sy ligging en vanweë die bestaan van genoemde nedersettings, 'n belangrike en interessante te word."

Die behoefte aan 'n kerksaal vir basaars en vergaderings was groot. Ondanks geldskaarste is die hoeksteen op 14 Augustus 1923 gelê. Met die oog op die behoorlike huisvesting van skoolkinders het die kerkraad ook die voortou geneem in verband met. die totstandkoming van 'n doeltreffende koshuis. Ds. Ferreira lê vir die derde maal 'n hoeksteen — hierdie keer op 13 Oktober 1928. Die depressie en 'n swaar droogte het gevolg en daarby moes die gemeente nog hul algemeen beminde leraar deur die dood afgee op 2 April 1932.

Eerw. prop. J.J. de Necker is beroep en in sy byna sewe jaar van harde werk en bekwame leiding is meer as een moeilikheid opgelos. In 1939 was die tyd ryp vir ds. W.B. Loubser om die finansies van die gemeente op 'n gesonde basis te bring. Ná sy vertrek (1947) het ds. J.G.C. Steyn ná sowat 'n jaar hierheen oorgekom. Hy het in die twee jaar heelwat verrig deur sy kennis en smaak. Die kerk is mooi en deeglik herstel, die konsistorie behoorlik gemeubileer en 'n nuwe stuk by die koshuis aangebou. In 1951 is ds. en mev. H.J. Moolman verwelkom. 




</doc>
<doc id="94426" url="https://af.wikipedia.org/wiki?curid=94426" title="Tigranes die Grote">
Tigranes die Grote

Tigranes die Grote (140 v.C. – 55 v.C.) was 'n Armeense militêre en politieke leier en een van die mees invloedrykste figure in die klassieke geskiedenis.

Onder sy regering word die land, vir 'n kort tydperk, die sterkste staat oos van die uitbreidende Romeinse Republiek. Tigranes is in ongeveer 140 v.C. gebore en was die seun of neef van of Artavasdes I of van Tigranes I. Tigranes die Grote stam uit die Huis van Artaxiade. Hy was getroud met Cleopatra, die dogter van Mithridates VI van Pontus.


</doc>
<doc id="94429" url="https://af.wikipedia.org/wiki?curid=94429" title="Philip Botha">
Philip Botha

Philip Botha (1851 – 7 Maart 1901) was 'n generaal in die Tweede Vryheidsoorlog en die oudste broer van Louis Botha. Hy is naby Greytown gebore. Sy ouers was Louis Botha en Salomina Adriana von Rooyen. Hy was getroud met Maria Magdalena Wessels en hulle het elf kinders gehad.

Op agttienjarige ouderdom trek hy saam met sy ouers na Vrede in die Vrystaat. Met die uitbreek van die oorlog meld hy as 'n gewone burger by die Vrystaatse magte aan. In Januarie die volgende jaar word hy as Veg-generaal aangestel. Hy het onder andere gehelp om generaal Piet Cronje te probeer bevry by die Paardeberg. Hy was ook aktief by die Slag van Poplar Grove. Botha was ook deel van die teregstelling van Cecil Boyle. Hy sterf op 7 Maart 1901 naby Ventersburg in 'n skermutseling met die Britte.



</doc>
<doc id="94438" url="https://af.wikipedia.org/wiki?curid=94438" title="B.B. Comer">
B.B. Comer

Braxton Bragg Comer (* 7 November 1848, † 15 Augustus 1927) was 'n Amerikaanse planter, entrepreneur en Demokratiese politikus wat tussen 1907 en 1911 as 33ste goewerneur van Alabama gedien het en in 1920 as Amerikaanse senator vir dié deelstaat verkies is. Die familie, waarin hy gebore is, was indertyd een van die invloedrykstes en welvarendstes in Alabama.

As goewerneur het Comer spoorweghervorming teweeggebring en tariewe vir besighede in Alabama verlaag om hulle meer mededingend met hul eweknieë in ander deelstate te maak. Hy het publieke befondsing vir die openbare skoolstelsel verhoog en sodoende die aantal plattelandse en hoërskole in elke distrik van Alabama verhoog, net soos dié deelstaat se geletterheidsyfer.

Naas sy belange in die Comer-familie se mielies- en katoenplantasies, wat oor 30 000 akkers of 120 km² gestrek het, het hy ook belange in die mynboubedryf gehad. Die Comers het hul eie myne, die Eureka Mines, naby Birmingham bedryf. In 1897 het hy saam met die Trainer-familie $10 000 belê om tekstielmeule in Alabama te stig. Hy is as voorsitter van Avondale Mills in Birmingham benoem, 'n pos wat hy tot en met sy afsterwe in 1927 beklee het.


</doc>
<doc id="94444" url="https://af.wikipedia.org/wiki?curid=94444" title="Inkomste">
Inkomste

Inkomste is die vergoeding of verdienste verkry deur 'n entiteit vir sy arbeid, ondernemingsgees of -vermoë, binne 'n bepaalde tydperk, wat gewoonlik in geldwaarde uitgedruk word. Dit stel vervolgens die entiteit in staat tot besteding, verbruik- en spaargeleenthede. Vir huishoudings en individue, beteken "inkomste" die som van alle lone, salarisse, winste, belangebetalings (dividende en rente), huur en ander vorme van verdienste ontvang … in 'n gegewe tydsperiode.

Op die gebied van die openbare ekonomie, egter, kan die term verwys na die versameling van beide monetêre en nie-monetêre verbruiksvermoë, waar die voormalige (monetêre) gebruik word as 'n plaasvervanger vir die totale inkomste.


</doc>
<doc id="94447" url="https://af.wikipedia.org/wiki?curid=94447" title="Skildkliervergroting">
Skildkliervergroting

Skildkliervergroting (ook struma, of kropsiekte) (Eng. Goitre) is 'n simptoom waarby die skildklier vergroot is ten opsigte van die normale toestand. 'n Skildkliervergroting kan voorkom sowel by hipertiroïdie as by hipotiroïdie, en self ook by normale skildklierfunksie. Die swelling kan onopvallend wees, of by 'n groter formaat kosmetiese probleme gee. In ekstreme gevalle kom sluk- en asemhalingsprobleme voor. Diagnose word in die eerste geval gedoen via palpitasie om seker te maak dat die skildklier die oorsaak is en nie die limfkliere nie. Vir diepgaande ondersoek word sonar en rekenaartomografie (CT-skandering) gebruik.

'n Skildkliervergroting word gewoonlik veroorsaak deur:

Weens die toevoeging van jodium aan tafelsout en aan die sout wat gebruik word om brood te bak is die laaste oorsaak tans skaars in ontwikkelde lande.


</doc>
<doc id="94449" url="https://af.wikipedia.org/wiki?curid=94449" title="NG gemeente Aurora">
NG gemeente Aurora

Die NG gemeente Aurora is 'n gemeente in die Wes-en-Suid-Kaaplandse Sinode van die Nederduitse Gereformeerde Kerk met sy middelpunt op die Sandveldse dorpie Aurora. Dis op 25 April 1906 van die moedergemeente Piketberg afgestig, net 'n dag voor die gemeente Redelinghuys; daarom word soms na dié gemeentes as die tweeling van Piketberg verwys.

Oortuig van die noodsaaklikheid vir beter bearbeiding van die uitgestrekte gemeente van Piketberg, met sy byna 2 400 lidmate, het die Ring van Clanwilliam in Oktober 1905 dit aan 'n kommissie opgedra om die wenslikheid daarvan om hierdie gemeente in drie gemeentes te verdeel, te ondersoek. Vir hierdie doel het die Ringskommissie, nadat hulle die saak op 21 April 1906 op Piketberg bespreek het, afgereis na die Sandveld, om op 'n verteenwoordigende gemeentelike vergadering op die ou kerkplaas Rietvlei die gemeente van Aurora op 25 April 1906 te stig met 'n kerkraad bestaande uit ses ouderlinge en agt diakens en oor die 800 lede.

Aangesien die ou kerkplaas Rietvlei nie sentraal genoeg geleë was nie, is op aanbeveling van Ringskommissie die plaas Schreeuwfontein uitgekies as die dorp en kerkplaas van die nuwe gemeente. Die naam "Aurora" (daeraad) was die voorstel van een van die Ringsommissielede, ds. R.H.T. van der Meulen. Finansieel was die toestand van die begin af vry rooskleurig. Die eerste basaars en die verkoop van erwe op die nuwe kerkplaas vroeg in September 1906 het die aansienlike som van meer as £1 700 opgelewer; en op 15 September van daardie jaar het ouderling Kotzé van Grootkloof 147 morge van die plaas Schreeuwfontein, tesame met sy servituutsregte op Groot-Klipfontein en 'n gedeelte van die waterregte "als een volkomen geschenk" aan die kerkraad gegee vir die aanlê van die dorp Aurora. 

Eers nadat vier onsuksesvolle beroepe uitgebring is, kom die eerste leraar, prop. C.R. Ferreira, op 12 April 1907 hier aan. Die pastorie op die dorp was toe reeds voltooi, maar die kerkdienste moes nog in die ou buitekerkgebou op Rietvlei gehou word. Binne 10 maande verrys daar egter 'n buitekerkgebou op Velddrift en die teenswoordige nuwe kerk op Aurora met sy meer as 700 sitplekke. Laasgenoemde kerk is op 23 Januarie 1909 deur prof. N.J. Hofmeyr plegtig ingewy en kos die gemeente £3,550. Reeds in Oktober van daardie jaar is die eerste tak van die Vrouesendingbond (VSB) en drie jaar later die eerste Christen-Jongeliedevereniging (CJV) gestig. Ná 'n geseënde dienstyd van ’n bietjie meer as vyf jaar, neem ds. Ferreira 'n beroep na die gemeente Kopjes aan. Hy was iemand met 'n warm hart vir die jeug en die Sending, aldus eerw. Andries Dreyer in Piketberg se eeufeesgedenkboek van 1933.

Sy opvolger, ds. P.J. van der Merwe het in die ses en ’n halfjaar (28 September 1912 tot 4 Februarie 1919) van sy verblyf op Aurora hom veral beywer vir die afbetaling van die kerkskuld, die aanbou van 'n CJV-saal en die bestryding van die drankeuwel. Die volgende leraar, ds. H.S. Pretorius, het gedurende 'n betreklik korte dienstyd hier (Mei 1919 tot November 1921) 'n begin gemaak met afsonderlike katkisasie en aanneming op Velddrift, en het so die grondslag gelê van die latere gemeente van Velddrift (later genoem Velddrif). Dankofferkaartjies en kinderfeeste het nou gereeld begin plaasvind.

Die vierde leraar, ds. J.C. Smit (bevestig op 19 Augustus 1921), was pligsgetrou, veral in huis- en krankbesoek, en was 'n stille dog deeglike werker. Die afstigting van Velddrift as 'n aparte gemeente deur die Ringskommissie op 26 Januarie 1928 (met meer as 700 lede), was die vrug veral van sy moed en volharding. Om Aurora, wat deur hierdie afstigting van sy dogter te veel lidmate verloor het, tegemoet te kom, het die Kerkraad van Piketberg die Kapteinskloof-wyk, met omtrent 100 lidmate, aan Aurora afgestaan. Op 25 April 1931 kon Aurora reeds sy kwarteeufees vier, en was toe 'n bloeiende gemeente met 'n gemiddelde inkomste van omtrent £600 per jaar en 'n lidmate- en sieletal van ongeveer 840 en 1 600 onderskeidelik. Die gemeente was omtrent 50 myl lank en 15 myl breed, en ingedeel in sewe wyke. Daar was destyds 22 Sondagskole met omtrent 300 kinders, teenoor 10 dagskole met omtrent 400 kinders in die gemeente. Gemiddeld is daar hier jaarliks 45 kinders gedoop en 35 katkisante aangeneem. Die dorpie Aurora, toe nouliks sy kinderskoene ontgroei het, het 'n oppervlakte van ongeveer 10 vkt. myle beslaan en ’n blanke bevolking van nog geen 200 siele gehad. 

Tydens ds. Smit se lang bediening het belangrike ontwikkelinge plaasgevind, onder meer het die skool gegroei tot 'n hoërskool, koshuisgeriewe is daargestel vir 130 kinders, die beheer oor die dorp is oorgedra aan 'n plaaslike bestuur sodat die kerkraad nie meer daarmee belas is nie, en die sendinggemeente St. Helenabaai is in samewerking met Velddrift gestig. Die vyfde leraar, ds. P.B. van Schalkwyk, het sy werk hier in Februarie 1948 begin.




</doc>
<doc id="94450" url="https://af.wikipedia.org/wiki?curid=94450" title="NG gemeente Redelinghuys">
NG gemeente Redelinghuys

Die NG gemeente Redelinghuys is 'n gemeente in die Wes-en-Suid-Kaaplandse Sinode van die Nederduitse Gereformeerde Kerk met sy middelpunt op die Sandveldse dorpie Redelinghuys. Dis op 26 April 1906 van die moedergemeente Piketberg afgestig, net 'n dag ná die gemeente Aurora; daarom word soms na dié gemeentes as die tweeling van Piketberg verwys.

Die nukleus van hierdie gemeente was die kerkplaas Wittedrift langs die Verlorenvlei. Reeds in 1866 gee die heer J.N. Redelinghuis 300 morge van hierdie plaas aan die kerkraad van Piketberg, met die doel om 'n buitekerk aldaar op te rig. Hoewel reeds tydens die dienstyd van ds. P.J.G. de Vos met die bou van hierdie hulpherk op Wittedrift begin is, was daar so 'n gebrek aan geld dat dit eers in die vroeg sewentigerjare van die 19de eeu voltooi en ingewy is deur ds. C. Rabie van Piketberg. 

In April 1867 besluit die kerkraad van Piketberg om gereeld elke drie maande op Wittedrift buitekerk te hou en een maal per jaar die Avondmaal aldaar uit te deel. 'n Staande kommissie van ses lede moes toesig hou oor hierdie kerkplaas. Om toekomstige moeilikhede te voorkom gaan die kerkraad van Piketberg in April 1895 daartoe oor om die kerkgrond op Wittedrift te laat opmeet. Intussen sou nog meer as 10 jaar verloop voordat die kerkplaas te Wittedrift as 'n selfstandige gemeente afgestig sou word. Die Ringskommissie, in opdrag van die Ring van Clanwilliam, het op 25 April 1906 die gemeente van Aurora afgestig ; en 'n dag daarna, op 26 April 1906 het dieselfde kommissie op 'n gemeentelike vergadering in die ou kerk op Wittedrift, die gemeente van Redelinghuys gestig, met 'n ledetal van 789, 'n kerkraad bestaande uit ses ouderlinge en agt diakens en die predikant van Leipoldtville as konsulent. Ter gedagtenis aan die oorlede skenker van die kerkgrond, die heer J.N. Redelinghuis, word die naam Redelinghuys daaraan gegee.

'n Maand ná die stigting word die eerste kerkraadsvergadering gehou en op 21 Mei 1906 vind die eerste Avondmaalsviering van die nuwe gemeente plaas. Aangesien die oorspronklike kerkgrond (300 morge) te ver van die water geleë en bowendien te smal was, besluit die kerkraad in September 1906 om nog 28 morge grond, laer teen die rivier af, tesame met 'n sterk stroom water van die heer J. Meissenheimer vir £3 000 te koop. Op 24 Augustus 1906, word die eerste leraar, prop. D.J. de Villiers van Johannesburg-Oos, op Redelinghuys bevestig. Hierdie jong leraar pak sy werk met voorbeeldige geesdrif aan. Op sy aandrang word in Februarie 1907 begin met die bou van 'n pastorie, wat reeds op 26 Junie van daardie jaar plegtig ingewy is. Die bouplan van hierdie sierlike pastorie met sy skilderagtige oud-Hollandse gewels, is deur ds. De Villiers self opgetrek. Danksy die hulpvaardigheid van leraar en gemeente kon hierdie groot pastorie teen die betreklik geringe koste van £1 350 opgetrek word.

Hierna het ds. De Villiers hom dit ten doel gestel "om spoedig een nieuwe en ruime kerk te zien verrijzen". Die ou kerkgebou met sy grondvloer, ondigte rietdak en nouliks 250 sitplekke, was veels te klein en ondoelmatig vir 'n gemeente van nagenoeg 1 000 lidmate. Op gemeentelike vergadering van Julie 1912 word reeds die bou van 'n nuwe kerk bespreek. Toe die leraar self £100 hiervoor beloof, was daar spoedig 'n aantal lidmate wat saam £1 000 aangebied het. Die geld was egter nog veels te min en bowendien was daar nog 'n skuld van £450 (£600 volgens "Ons gemeentelike feesalbum") op die pastorie. Tog het die kerkraad dit gewaag om op 1 Julie 1918, tydens die moeilike jare van die Eerste Wêreldoorlog, met die bou van die nuwe kerk te begin. Dié onderneming het 'n baie groot invloed op die gemeente uitgeoefen omdat die gebou eers ná etlike jare voltooi kon word; in dié tydperk het die kerkraad met baie moeilikhede te kampe gehad. op 5 Oktober 1918 lê ds. De Villiers reeds die hoeksteen. 

In 1920 het ds. De Villiers as leraar bedank, maar ná 'n vakature van sowat een jaar het ds. I.J. Minnaar hom die beroep na die gemeente laat welgeval, en kon die werk van die Here weer voortgaan. Deur gebrek aan geld is die bouwerk aan die nuwe kerk by tye heeltemal gestaak. Eers nadat omtrent nege jaar stuksgewyse daaraan gebou is, is hierdie sierlike kerkgebou eindelik op 24 September 1927 ingewy deur ds. J.G. Steytler van Piketberg. Dit bevat 1 000 sitplekke en het die gemeente oor die £15 000 gekos.

In 1928 moes die gemeente van ds. Minnaar afskeid neem. Sy opvolger was ds. I.J. Malan (tot 1931). Ná hom is ds. Minnaar vir die tweede maal as leraar van die gemeente bevestig, waar hy gearbei het totdat hy op 18 April 1947 oorlede is. Ná 'n vakature van twee jaar en nadat vir die twaalfde keer 'n beroep uitgebring is, is prop. I.L. van Rooyen op 12 Maart 1949 tot leraar van die gemeente georden. Sedertdien is daar, met behulp van die provinsiale administrasie, 'n groot moderne skoolkoshuis deur die kerkraad opgerig. Die gemeente moes nog sonder 'n orrel klaarkom, maar dis omstreeks 1952 voorsien. 'n Oudonderwyser, mnr. H.E. Smit, het van 1906 tot in die vyftigerjare as kassier die boeke van die gemeente in orde gehou.




</doc>
<doc id="94451" url="https://af.wikipedia.org/wiki?curid=94451" title="Skrofulose">
Skrofulose

Skrofulose is 'n verouderde term vir tuberkulose van die skelet of die limfkliere (Mikobakteriële servikale limfadenitis), veral in kinders.
Die ou Engelse naam is die "King's Evil" omdat geglo is dat die siekte genees kon word deur aanraking deur die heersende monarg ("The King's Touch"). Die gebruik het veral in Frankryk en Engeland posgevat.


</doc>
<doc id="94454" url="https://af.wikipedia.org/wiki?curid=94454" title="2014 eindjaarrugbytoetsreeks">
2014 eindjaarrugbytoetsreeks

Die 2014 jaareindrugbytoetsreeks (ook bekend as die Herfstoere in die Noordelike Halfrond) verwys na die internationale rugbywedstryde wat gedurende November hoofsaaklik in die Noordelike Halfrond gespeel word.















</doc>
<doc id="94457" url="https://af.wikipedia.org/wiki?curid=94457" title="NG gemeente Bethlehem">
NG gemeente Bethlehem

Die NG gemeente Bethlehem was die moedergemeente van die Nederduitse Gereformeerde Kerk op die Oos-Vrystaatse dorp Bethlehem, maar dis in Oktober 2012 ingelyf by die gemeente Bethlehem-Wes. Dit was die 12de oudste gemeente in die Vrystaatse Sinode. Sedert die inlywing word Bethlehem se kerkgebou wel nog gebruik vir eredienste en spesiale geleenthede.

In 1869, 10 jaar ná die aanleg van die dorp Bethlehem, is die gemeente gestig. Die destydse kerkgebou, op die hoek van Kerk- en Lindleystraat, is gedurende die Basoeto-oorlog van 1855 tot 1868 vir beskerming van vroue en kinders gebruik, terwyl 'n sooi-ringmuur daaromheen, met skietgate, snags as fort van die mans gedien het. Op die Kerkplein staan 'n monument met die opskrif "Slag van Bethlehem, 22 Jan. 1866", ter gedagtenis aan twee blankes en een Hottentot wat met een van die invalle gesneuwel het.

Die kerk is deur drie stigters van die dorp, Paul Naudé, Jan Muller en Dail Malan, uit die opbrengs van die verkoping van erwe gebou. Ds. McMillan van Harrismith was die eerste konsulent en ds. C.P. Theron is in 1872 as die eerste leraar bevestig. Die grense van die gemeente het gestrek van Zuringkrans tot by Kestell, wes na oos, en van Petrus Steyn tot aan die Caledonrivier, noord na suid.

Aangesien Bethlehem oorspronklik 'n kerkdorp was, is dit later jare aan 'n dorpsbestuur oorgemaak, met die gevolg dat die gemeente selfs nog in die vyftigerjare van die 20ste eeu 'n jaarlikse bedrag van £100 ontvang het wat uit daardie ooreenkoms voortgevloei het. Die eerste kerkgebou, waarvan die hoeksteen op 25 Januarie 1880 deur pres. Jan Brand gelê is, is in November 1882 ingewy. Dit het £14 000 gekos. Hierdie gebou moes egter weens ernstige bouvalligheid gesloop word, en op 12 April 1910 is die huidige kerk se hoeksteen deur president M.T. Steyn gelê. Ook hierdie gebou het sowat £14 000 gekos.

Aan die oorspronklike gemeente het Lindley, Senekal, Reitz, Fouriesburg, Kestell, Rosendal, Paul Roux en Clarens behoort, en in 1927 is die gemeente Bethlehem-Wes afgestig. Ds. C.P. Theron het in 1912, ná 'n bediening van 40 jaar, sy emeritaat aanvaar en is agtereenvolgens opgevolg deur di. A. van der Merwe (1913-'27), D.P. Ackerman (1927–50) en P. de Vos Grobbelaar, wat op 10 Maart 1951 as herder en leraar bevestig is.






</doc>
<doc id="94460" url="https://af.wikipedia.org/wiki?curid=94460" title="NG gemeente Ficksburg">
NG gemeente Ficksburg

Die NG gemeente Ficksburg is 'n Oos-Vrystaatse gemeente van die Nederduitse Gereformeerde Kerk met sy middelpunt op die dorp Ficksburg. Met die gemeente se stigting in 1869 was dit slegs die 13de gemeente in die Vrystaatse Sinode. Die gemeente vier sy 150-jarige bestaan in 2019.

Van 1970 tot 1999 het die gemeente Ficksburg-Noord naas die moedergemeente hier bestaan, maar dit is in laasgenoemde jaar by Ficksburg-gemeente ingelyf, al was die belydende lidmate van die gemeentes saam in 1999 skaars 200 minder as by afstigting 29 jaar vantevore. Al ander Vrystaats dorpe wat net een NG gemeente oorhet ná 'n inlywing, is Hennenman (die Oos- sowel as Wes-gemeente is tegelykertyd in 2012 by die moedergemeente ingelyf) en Viljoenskroon (die Oos-gemeente is in 2011 by die moedergemeente ingelyf). Binne die volgende 15 jaar het dit egter skerp afgeneem van 1 153 tot 656 in 2014 as gevolg van die groter charismatiese kerke wat tot stand gekom het op die dorp.

Ficksburg, geleë in die vrugbare Verowerde Gebied, ontleen sy naam aan genl. J.I.J. Fick, ’n Boereheld van die Basoeto-oorlog 1865. Die gemeente is in 1869 gestig toe Fouriesburg (Witteberge), Rosendal, Clocolan en 'n gedeelte van Marquard nog deel van die gemeente uitgemaak het. Volgens die notule is die eerste kerkraadsvergadering op 1 Junie 1872 op Ficksburg gehou onder voorsitterskap van ds. P.V.A. van Heyningen, predikant van Winburg en konsulent van Ficksburg. Hy was reeds Winburg se derde predikant. Net vier kerkraadslede het die vergadering bygewoon waarop nog 'n ouderling en drie diakens toe verkies is. Op die kerkraadsvergadering van 12 Oktober 1873 het die kerkraad besluit om die kerkgebou te vergroot (tot 20 x 25 voet), van vier vensters te voorsien en "de vloer te maken van miershopen". Dié eerste kerkgebou is in 1873 ingewy. Op die vergadering van 12 Januarie 1874 besluit die kerkraad om "blikmsemafleiders voor de kerk aan te schaffen". Op die vergadering van 12 Julie 1875 is besluit om voortaan vier ouderlinge en agt diakens te hê. Die vergadering is gehou onder voorsitterskap van ds. Louis Hugo van die NG gemeente Ladybrand. Hy was daardie gemeente se eerste leraar. Nadat hy in 1896 deur die NG gemeente Beaufort-Wes geskors is, is hy later herstel en het 10 jaar lank met seën onder die melaatses op Robbeneiland gewerk. Hy is op 21 Augustus 1907 op die eiland oorlede en daar begrawe.

Op 'n gekombineerde vergadering op 27 Mei 1876, toe die gemeente dus reeds nagenoeg sewe jaar oud was, waarop net 12 lede teenwoordig was, is oorgegaan tot die beroep van 'n leraar. Op die groslys het 'n volle 12 name het voorgekom; "elke lid het sy eie man gehad". Uit die tweetal P.A. van Heyningen (Ladybrand) en B.B. Keet (Wepener), vader van prof. B.B. Keet van die Kweekskool, is Wepener se predikant gekies. Toe hy die beroep bedank, het die kerkraad op 11 September 1876 weer 'n beroep uitgebring. Die konsulent was toe ds. C.P. Theron van Bethlehem. Dertien kerkraadslede was teenwoordig, maar net drie name het op die stemlys verskyn: J.H. Cloete, Bethulie se eerste leraar, B.B. Keet van Wepener en prop R.H. van de Wall. Ds. Keet is met 'n volstrekte meerderheid verkies.

Weer het ds. Keet die beroep van die hand gewys sodat die kerkraad op 11 Desember 1876 weer tot 'n beroep moes oorgaan. Net twee name is op die stemlys geplaas: ds. A.A.L. Albertyn van Rouxville en prop. Van de Wall. Laasgenoemde is tot leraar gekies en van die kant van die gemeente sou sy salaris £75 per jaar wees. Eers vyf maande later, op 12 Mei 1877, is 'n brief op 'n buitengewone kerkraadsvergadering voorgelees waarin prop. Van de Wall te kenne gee dat hy die beroep aanvaar. Hiervoor was die kerkraad baie bly. Die leraar is versoek om 'n wa, agt esels en 'n tuig te koop en dadelik daarmee oor te kom na Ficksburg. Hy is op 26 Augustus 1877 as die eerste herder en leraar van die gemeente georden en bevestig.

Ongelukkig was ds. Van de Wall se verblyf van korte duur, want reeds op die kerkraadsvergadering van 4 Desember 1880 het hy die kerkraad in kennis gestel dat hy die beroep na Simonstad aanvaar het. Hy bearbei die gemeente tot 3 Januarie 1881.

Die volgende leraar wat die gemeente bedien het, was ds. H. van Broekhuizen sr. van 1882 tot 1894.

'n Gekombineerde kerkraadsvergadering is op 12 April 1895 gehou met die doel om 'n herder en leraar vir die gemeente te beroep. Die kieskollege het uit 29 lede bestaan. Op die groslys is 22 name van predikante geplaas, onder andere dié van Robbeneiland. Uit die tweetal Boshoff (Ventersburg) en Viljoen (Reitz), is eersgenoemde gekies. Hy het hom die beroep laat welgeval en is op 28 Julie 1895 hier bevestig. Reeds op 31 Augustus van dieselfde jaar is die wenslikheid bespreek om die gemeente te raadpleeg omtrent die bou van 'n nuwe kerk.

Op 18 Februarie 1899 is bekend gemaak dat ds. Boshoff bedank het as predikant van die gemeente. Die oorsaak was 'n "droewige tugsaak" wat groot beroering in die gemeente teweeggebring het. Die saak het later voor die Ring gedien. Ds. Boshoff is kort daarna beroep na die NG gemeente Jacobsdal en was later jare lank predikant van Bloemfontein, waar hy 'n gesiene persoon was. Hy was ook moderator van die Vrystaatse Kerk. Hier het hy hom beywer vir die onderwys van die jeug en die insameling van geld vir die nuwe kerk.

Die bedanking van ds. Boshoff in Februarie 1899 het 'n vakature laat ontstaan wat geduur het tot 13 Desember 1902. Dit was die droewige tyd van die Tweede vryheidsoorlog met sy nasleep van ellende van afgebrande plase, vroue en kinders in konsentrasiekampe gestop en mans as krygsgevangenes in ballngskap gevoer. Die vergadering op 13 Januarie 1899 en al die daaropvolgende vergaderings is deur ds. P.S. van Heerden van Ladybrand as konsulent onderteken. Hy was die vierde leraar van daardie gemeente waar hy meer as 35 jaar gestaan het. Hy was 'n swaer van ds. Kestell, aangesien hy nes laasgenoemde getroud was met 'n dogter van prof. N.J. Hofmeyr van die Kweekskool op Stellenbosch. Albei was dus ook 'n swaer van ds. Adriaan Hofmeyr, wat hom tydens die Driejarige Oorlog die gramskap van baie Afrikaners op die hals gehaal het weens sy veldtog om die Boeremagte te oortuig om die wapens neer te lê.

Op 'n gekombineerde vergadering op 15 April 1899 is oorgegaan tot die beroep van 'n leraar vir die gemeente. Saam met die rustende lede was daar 32 stemgeregtigdes. Die stembriefies het die name van 21 predikante getoon en uit die tweetal Viljoen (Reitz) en Pienaar (Ventersburg) is ds. D.J. Viljoen met 'n meerderheid van een stem gekies. Omdat ds. Viljoen vir die beroep bedank het, is 'n tweede beroep uitgebring op 10 Junie 1899. Weer was daar 17 name. Die tweetal het bestaan uit die predikante van Amersfoort en Harrismith. Eersgenoemde is beroepbaar verklaar met 19 stemme vergeleke met 14 vir die leraar van Harrismith. Aangesien dié beroep ook ongeslaag was, is 'n derde beroep uitgebring op 14 Augustus 1899 en wel op ds. A.F.Louw van Graaff-Reinet.

Die buitengewone vergadering op 2 September 1899 is gelei deur ds. Paul Roux, tweede predikant van Senekal. Ook ds. Louw het die beroep van die hand gewys en vir die vierde keer het die breë kerkraad byeengekom en wel op 18 September 1899 om 'n beroep uit te bring. Nou was daar 15 name, van wie ds, J. Rabie, hulpprediker van Uitenhage en ds. Kestell elkeen elf gekry het. Die lot het toe beslis dat ds. Rabie wettiglik gekies is.

Op die vergadering van 11 Oktober 1902 het die konsulent die broeders verwelkom en 'n enkel woord gespreek tot inleiding oor die drie laaste jare toe daar weens die oorlog geen vergadering gehou kon word nie. Omdat ds. Rabie, wat in September 1899 beroep is, weens die uitbreek van die oorlog nie kon bevestig word nie, besluit die vergadering dat die beroep nie meer as geldig beskou word nie en om 'n nuwe beroep uit te bring. Dit het gebeur op 13 Desember 1902. Agt predikante het die groslys gehaal en die tweetal het bestaan uit ds. Kestell en ds. Rabie, wat toe elkeen 16 stemme kry. By die derde stemming het ds. Kestell 12 en ds. Rabie 10 stemme gekry. So is eersgenoemde beroep.

Ds. Kestell se bevestiging is bepaal vir 7 Maart 1903 en sy eerste vergadering is op 9 Maart daardie jaar gehou. Reeds 'n paar maande ná sy bevestiging het ds. Kestell hom vir die bou van 'n nuwe kerk op Ficksburg beywer. Op die gemeentevergadering van 25 Julie 1903 is dan ook besluit dat 'n monument ter gedagtenis aan die gemeente se gesneuweldes die vorm van 'n nuwe kerk sal wees. Die notule het gelui: Daar "werd besloten een monument op te richten ter gedachtenis der gesneuvelde burgers, en dit monument te zijn een nieuwe Kerk". Hierdie sierlike Godshuis, waarvan ds. Kestell self die argitek was, is op 12 April 1907 ingewy. Die besluit om 'n kerk te bou is deur 'n gemeentevergadering bekragtig en 'n boukommissie bestaande uit die volgende broeders is gekies: P. Wille, P. Fourie, L. Bornman, Stephanus Fourie, J. van Schalkwyk, T. Barry, Mat. I. Fourie, J.J. van Niekerk, H.L. van der Merwe, D.J. de Villiers, F. Theunissen, N.J. du Toit, Charles von Maltitz, Jan Fick, S.G. van Niekerk en Gert Olivier met ds. Kestell as adviserende lid. Later is ook die lede C. Kriek, D.L. Visagie, A. Radley en S. van Niekerk bygevoeg. Onder die lede van die boukommissie kom ook die naam voor van die S.G. van Niekerk. Hy was die vader van ouderling C.J. van Niekerk van Louterbronnen. Sy weduwee, tant Truia, het die ouderdom van 87 jaar bereik. Sy en haar man het 14 kinders gehad. Een het gesneuwel en 'n tweede is swaar gewond in die slag van Magersfontein. In die konsentrasiekamp van Brandfort is sy afgeneem met nege van haar kroos. In die tweede ry onder sit Kerneels, die jongste. Met haar afsterwe was daar 150 kinders en kleinkinders!

Op 23 Oktober 1903 het die voorsitter 'n geskenk aan die gemeente van die heer en mev. J.G. Keyter ontvang bestaande uit 'n Bybel, 'n Psalm-en-gesangboek en 'n Formulierboek. Keyter was jare lank Volksraadslid en later lid van die Unie-Parlement. Hy was 'n wetgeleerde en het 'n som van £300 000 aan die Sending van die Kaapse kerk nagelaat. Sy weduwee het hom vir etlike jare oorleef. Sy was 'n dame van edel inbors en onbaatsugtige lewe. Sy het ongeveer £10 000 gegee vir die oprigting van die Jan en Nellie Keyter-Verpleeginrigting. Die Kerk het 'n donasie van £1 000 ontvang en verskeie sendinggemeentes het deur haar vrygewigheid veel gebaat. Op die vergadering van 4 Maart 1905 word die broeder kassier, P. Wille, wat jare lank sy opofferende werk sonder klae en gratis gedoen het spesiaal deur die kerkraad bedank. Op die vergadering van 5 Augustus 1905 is die broeder G.C. Olivier gekies tot scriba. Hy was 'n waardige lid van die kerkraad, streng godsdienstig en 'n hartlike ondersteuner van die gemeente. Hy het in sy testament sy plaas Uitkyk bemaak aan die Kerkraad vir die opvoeding van behoeftige kinders. Op die vergadering is ook melding gemaak van die stigting van die gemeente Marquard.

Op die vergadering van 8 November 1906 het 'n versoekskrif gedien deur 97 lede van die NG gemeente Ficksburg waarin hulle toestemming vra tot die afstigting die gemeente Clocolan. Op 2 Februarie 1907 is die volgende besluit geneem: "Daar in de nieuwe kerk een groot orgel geplaast sal worden, en er 'n bekwame orgelist toe nodig zyn, besluit de vergadering het salaris te verhogen tot £48 per jaar." 'n Maand later, op 2 Maart 1907 is die heer G.W. van der Vyver benoem tot orrelist en L.R. Prinsloo tot koster.

Die nuwe kerk van Ficksburg is ingewy op 12 April 1907. 'n Uitgebreide program is by die geleentheid opgevoer. Die verrigtinge het geduur van die Vrydagmôre halfagt tot laat die Sondagaand. Die Wydingsdiens is gehou deur die 80-jarige prof. N.J. Hofmeyr, skoonvader van die leraar, en die orrel is bespeel deur prof. P.K. le Roux. Die kinderdiens is gelei deur ds. Herman van Broekhuizen, seun van die gemeente se tweede leraar.

Die bouwerk het twee jaar en vyf maande geduur. Om die vaste rots vir die toring te kry, is daar 13 voet (meer as 4 m) onder die oppervlak gesak. Die hoeksteen is op 27 Mei 1905 gelê. Die bewoording van 'n dokument wat onder die steen geplaas is, lui as volg: "Ter verheerliking van God werd deze hoeksteen der Nederduitsch Gereformeerde Kerk te Ficksburg op den zeventwintigste dag van Mei in het jaar onzes Heeren, een duizend, negen honderd, vyf door den plaatselyken leeraar Ds. J.D. Kestell gelegd. De Architect van het op te richten gebouw is de heer Walter Donaldson. Aan het gebouw arbeiden thans vele leden der gemeente als steenbrekers, steenhouwers, en metselaars. De gemeente Ficksburg werd opgericht in het jaar 1872 onder het consulentschap van den weleerwaarde heer P.A.C. van Heyningen, en uit het notulenboek blykt dat de eerste kerkraadsvergadering gehouden werd op den 1 ste Junie 1872. De eerste predikant van deze gemeente was Ds. R. v.d. Wall. Na hem arbeidde hier gedurende 'n twaalftal jaren Ds. H. van Broekhuizen. Deze ontsliep op den 23 sten October 1894, en zyn graf is onder ons. De volgende predikant was Ds. P.J.J. Boshof, die zich zeer beijverde in het byeenbrengen yan fondsen tot den bouw van deze kerk. Na het vertrek van Ds. Boshof woedde de oorlog tussen Boer en Brit van de maand October 1899 tot op den 31 sten Mei 1902. In de maand Maart 1903 werd Ds. D.J. Kestell hier als predikant bevestigd. Op den 4 den Juni 1904 besloot de gemeente om een nieuwe kerk te bouwen, en op den 16 November 1904 is men begonnen de sleuven voor de fundeeringen te graven. De leden des Kerkraads tans in funksie zyn: J.D. Kestell, predikant N.J. du Toit, diaken D.S. de Villiers, ouderling J.H.T. Reyneke, diaken P.J. Fick, ouderling C.F.R. von Maltitz, diaken A.C. Willemse, ouderling G.C. Olivier, diaken P.J. Fourie, ouderling S.A. Fourie, diaken S.F. Crouse, ouderling C.L. de Jager, diaken P.J. Cronje, ouderling J.A. Myburgh, diaken F. Smith, diaken J.I.J. Fick, diaken. Scriba, C.F.R. von Moltitz. Kassie, P. Wille. Koster, H. L. v.d. Merwe. Orgelist, Jongejuf E. Moolman. Directeur van het koor, J. S. de Villiers."

Die plan wat die boukommissie voorgelê het, sou £10 000 gekos het. Die plan en spesifikasies is uitgewerk deur die argitek Walter Donaldson in oorleg met ds. Kestell, wat eintlik die idee van die kerk uitgedink het ooreenkomstig die Romaanse boustyl. Die orrel en ligte is deur die susters geskenk. Die geld benodig vir die klok en uurwerk is deur die jong mense gekollekteer. Die kinders het ingestaan vir die preekstoel. Die haantjie op die toring was 'n gawe van 'n gemeentelid.

Ná ds. J.D. Kestell was die leraars: A.J. Troskie (1913-'26), Andries Stockenström (1927-'49) en as medeleraars dr. D.J. Barnard (1943-'45), ds. D.J. McDonald vanaf 1947 en ds. P. van Niekerk vanaf 1951.

Die Troskie-tehuis, 'n doeltreffende kerkkoshuis vir skoolgaande dogters, is in 1921 opgerig. In 1950 is die pragtige en ruim kerksaal ingewy, waarvoor mev. J.M.C. Barry so ruim bygedra het.

In 1882 maak ds. Van Broekhuizen 'n begin met plaaslike sendingwerk deur vir swartmense eredienste te hou in sy karhuis. Die sendinggemeente is in 1884 gestig. Eerw. R. Spiller (1904-'11) was die eerste sendeling, en is in 1914 deur eerw. I. Potgieter opgevolg. In 1944 is die ruim en mooi nuwe sendingkerk op die dorp voltooi. In 1947 is die Barend van Rensburg-weeshuis vir swart kinders op Fraaiuitzicht in die distrik ingewy. Hierdie inrigting, tesame met 30 morge grond, is deur wyle mnr. Barend van Rensburg aan die Sendingkerk van die OVS vir die versorging van swart wese geskenk. Later het sy seun, Kosie van Rensburg, ook 50 morge grond geskenk vir die oprigting van 'n inrigting vir dowe en blinde swart mense. Met die weeshuis as middelpunt is in 1949 die Kommandonek-sendinggemeente afgestig. Eerw. Jac. J. du Plessis was van die begin van 1950 hier werksaam as sendelingdirekteur van die weeshuis, sowel as van die sendinggemeente.

Die getal belydende lidmate van die gemeente het reeds omstreeks 1950 'n hoogtepunt van sowat 1 600 bereik. Tog het die gemeente Ficksburg-Noord eers in 1970 van die ou moedergemeente afgestig, maar is in 1999 weer daarby ingelyf. Ná dié inlywing was die getal belydende lidmate in die moedergemeente betreklik stabiel, maar het tussen 2014 en '15 skerp afgeneem.





</doc>
<doc id="94475" url="https://af.wikipedia.org/wiki?curid=94475" title="Kepler-90">
Kepler-90

Kepler-90 (ook bekend as KOI 351) is ’n G-tipe hoofreeksster sowat 2 840 ligjare van die Aarde af in die sterrebeeld Draak. Dit is bekend daarvoor dat dit nes die Sonnestelsel agt planete het, en hulle stem baie ooreen met ons s’n – die rotsplanete is nader en die gasplanete verder weg. 

Die ontdekking van die agtste planeet, Kepler-90i, is op 14 Desember 2017 deur Nasa en Google aangekondig. Die ontdekking is gedoen met ’n nuwe masjienleermetode wat deur Google ontwerp is.

Kepler-90 is ’n G-tipe hoofreeksster met ’n massa en radius van sowat 120% dié van die Son. Sy oppervlaktemperatuur is 6 080 K en dit is sowat 2 miljard jaar oud. Die Son is in vergelyking daarmee sowat 4,6 miljard jaar oud en het ’n oppervlaktemperatuur van 5 778 K.

Die ster se skynbare magnitude is 14. Dit is dus te dof om met die blote oog te sien.

Kepler-90 se planete het dieselfde konfigurasie as die Son s’n: Die rotsplanete is die naaste aan die ster en die gasplanete die verste. Die ses binneste planete is óf superaardes óf mini-neptunusse. Twee van die buiteplanete is gasreuse. Die tweede laaste planeet wat ontdek is, wentel feitlik net so ver van sy ster af as die Aarde van die Son af. Die buitenste planeet is nog nie ten volle nagevors nie.

Die Kepler-90-stelsel is die enigste benewens die Son wat sover bekend agt planete het. Al agt planete wentel binne 1 AE van die ster af. Toetse het gewys die stelsel is stabiel.

Die vyf binneste planete (Kepler-90b, c, i, d en e) het vermoedelik ’n sinchroniese rotasie, wat beteken een kant wys altyd na die ster toe en die ander kant is permanent in donkerte gehul.



</doc>
<doc id="94476" url="https://af.wikipedia.org/wiki?curid=94476" title="Alikreukel (kleur)">
Alikreukel (kleur)

Alikreukel is 'n kleur in die blou en pers familie. 

Die eerste opgetekende gebruik van "alikreukel" as 'n kleur se naam in Engels was in 1895. 

Volgens verskeie kleurskemas word alikreukel as volg voorgestel:


</doc>
<doc id="94477" url="https://af.wikipedia.org/wiki?curid=94477" title="Internasionale Klein-blou">
Internasionale Klein-blou

Internasionale Klein-blou is 'n diep blou kleur wat die eerste keer in 1958 deur die Franse skilder Yves Klein gemeng is.

Anders as by gewone blou verf, waarin die fikseervloeistof (die medium waarin die gekleurde deeltjies vasgevang sit) vir die menslike oog 'n weerspieëling gee wat afbreuk doen aan die effek van die gemaalde pigment, het IKB op drie-dimensionele voorwerpe 'n korrelrige of donserige voorkoms op die oog. Daar is absoluut geen sprake van weerspieëling of glans nie. Voorwerpe wat met IKB geverf is lyk bepoederd of baie fyn gesinteerd.

Op skildersdoek is die kleur minder opvallend. Dit is ook deur Yves Klein op reliëfwerk gebruik.

Volgens verskeie kleurskemas word internasionale Klein-blou as volg voorgestel:


</doc>
<doc id="94478" url="https://af.wikipedia.org/wiki?curid=94478" title="Dodgers-blou">
Dodgers-blou

Dodgers-blou is die kleur van die Los Angeles Dodgers-bofbalklub, 'n ligte skakering van blou.

Volgens verskeie kleurskemas word Dodgers-blou as volg voorgestel:


</doc>
<doc id="94479" url="https://af.wikipedia.org/wiki?curid=94479" title="Cambridge-blou">
Cambridge-blou

Cambridge-blou is die kleur van die Cambridge-universiteit se sportspanne, 'n ligte skakering van blou.

Volgens verskeie kleurskemas word Cambridge-blou as volg voorgestel:


</doc>
<doc id="94482" url="https://af.wikipedia.org/wiki?curid=94482" title="Kepler-186">
Kepler-186

Kepler-186 is ’n hoofreeksster van spektraaltipe M1. Dis ’n rooidwergster sowat 492 ligjare van die Aarde af in die sterrebeeld Swaan. Dit is effens koeler as die Son met sowat die helfte van die Son se metaalinhoud. Dit het vyf bevestigde eksoplanete, onder meer die eerste aardgrootte-wêreld wat in die bewoonbare sone van ’n ster ontdek is: Kepler-186f. Kepler-186b, c, d en e is te naby aan die ster om vloeibare water op die oppervlak te hê.

In Augustus 2013 is vermoed die ster het ’n planeetstelsel. Vier planete is in Februarie 2014 bevestig en die vyfde een in April 2014. Al vyf planete het vermoedelik rotsoppervlakke. Die kleinste een, Kepler-186b, is net 8% groter as die Aarde en die grootste een, Kepler-186d, amper 40% groter.

Die vier binneste planete het waarskynlik ’n sinchroniese rotasie, maar Kepler-186f is verder weg van die ster. Vanweë die stadige evolusie van rooidwerge kan die ouderdom van die Kepler-186-stelsel nie akkuraat bepaal word nie, maar dit is waarskynlik ’n paar miljard jaar oud.




</doc>
<doc id="94486" url="https://af.wikipedia.org/wiki?curid=94486" title="Sanktus">
Sanktus

Die Sanktus is die derde vaste gesang van die Rooms-Katolieke erediens (die Mis). Dit is 'n onderdeel van die eucharistiese gebed en volg op die "prefasie". Die naam van die lied is afgelei van die eerste drie woorde daarvan. Na die Sanktus volg die "kanon".
Die Sanktus bestaan uit twee dele; die Sanktus self, gebaseer op Jesaja 6:3 (1933 vertaling)

en die Benediktus, gebaseer op Matteus 21:9 (Die intog in Jerusalem; 1933 vertaling)

Die eerste deel kom uit die Joodse liturgie van die sabbatoggend, die "kedusja". Die Sanktus is in gevoer deur Pous Sixtus I en word deur die priester en die gelowiges saam gesing. Dit is waarskynlik die oudste stuk volksang van die Mis. Sedert 4 Desember 1963 toe die Mis ook in die volkstaal opgedra mog word, is verskeie vertalings in baie tale gemaak.

In Latyn is die woorde van die Sanktus soos volg:

Vry in Afrikaans vertaal as:


</doc>
<doc id="94488" url="https://af.wikipedia.org/wiki?curid=94488" title="Sinabargroen">
Sinabargroen

Die kleur sinabargroen is 'n skakering van groen. Die pigment word gemaak van 'n mengsel van Pruisiese blou en chroomgeel, dus nie in die natuur gevind nie en die verwysing na sinabar is fantasie.

Volgens verskeie kleurskemas word Sinabargroen as volg voorgestel:


</doc>
<doc id="94489" url="https://af.wikipedia.org/wiki?curid=94489" title="Persiese groen">
Persiese groen

Persiese groen is 'n kleur, 'n blou skakering van groen.

Persiese groen is 'n kleur wat gebruik word in pottebakkery en Persiese matte in Iran.

Ander kleure wat verband hou met Persië sluit in Persiese rooi en Persiese blou. Die kleur Persiese groen is vernoem na die groen kleur wat gebruik word in 'n paar Persiese pottebakkerye en is 'n kleurvoorstelling van die mineraal malagiet. Dit is 'n gewilde kleur in Iran omdat die groen kleur tuine, die natuur, die hemel en heiligheid simboliseer. 

Die eerste opgetekende gebruik van Persiese groen as 'n kleurnaam in Engels was in 1892.

Volgens verskeie kleurskemas word Persiese groen as volg voorgestel:


</doc>
<doc id="94493" url="https://af.wikipedia.org/wiki?curid=94493" title="Suurlemoenroom (kleur)">
Suurlemoenroom (kleur)

Suurlemoenroom is 'n kleur wat herinner aan 'n suurlemoenroomkoek se kleur.

Volgens verskeie kleurskemas word suurlemoenroom as volg voorgestel:


</doc>
<doc id="94494" url="https://af.wikipedia.org/wiki?curid=94494" title="Donkeroranje">
Donkeroranje

Donkeroranje is 'n donker kleurskakering van oranje.

Volgens verskeie kleurskemas word donkeroranje as volg voorgestel:


</doc>
<doc id="94495" url="https://af.wikipedia.org/wiki?curid=94495" title="Roosoranje">
Roosoranje

Roosoranje is 'n ligte kleurskakering van oranje.

Volgens verskeie kleurskemas word roosoranje as volg voorgestel:


</doc>
<doc id="94496" url="https://af.wikipedia.org/wiki?curid=94496" title="Pomegranaat (kleur)">
Pomegranaat (kleur)

Pomegranaat is 'n rooierige skakering van oranje.

Pomegranaat is 'n kleur wat soos die kleur van die vrug met dieselfde naam lyk. Hierdie kleur kan ook beskryf word as 'n medium oranje-rooi. Dit is soortgelyk aan koraal en vermiljoen. Die eerste gebruik van die term om dié kleur te beskryf was in 1919.

Volgens verskeie kleurskemas word pomegranaat as volg voorgestel:



</doc>
<doc id="94498" url="https://af.wikipedia.org/wiki?curid=94498" title="Suurlemoen (kleur)">
Suurlemoen (kleur)

Suurlemoen is 'n helder geel kleur wat verwys na die kleur van 'n ryp suurlemoen se skil.

Volgens verskeie kleurskemas word suurlemoen as volg voorgestel:



</doc>
<doc id="94499" url="https://af.wikipedia.org/wiki?curid=94499" title="Kepler-32">
Kepler-32

Kepler-32 is ’n hoofreeksster van spektraaltipe M1V sowat 1301,1 ligjare van die Aarde af in die sterrebeeld Swaan. Dit is in Januarie 2012 deur die Kepler-ruimteteleskoop ontdek.

Die ster het ’n massa van , ’n radius van en ’n temperatuur van 3 900 K – dit het dus sowat die helfte van die son se massa en radius en twee derdes van die Son se temperatuur. Die eerste twee planete wat om die ster ontdek is, was Kepler-32b en Kepler-32c. In April 2013 is die bestaan van nog drie planete bevestig. Die massa van die planete kon egter nie akkuraat gemeet word nie.



</doc>
<doc id="94500" url="https://af.wikipedia.org/wiki?curid=94500" title="Taupe (kleur)">
Taupe (kleur)

Taupe is 'n kleur, 'n donker skakering tussen bruin en grys.

Die woord taupe is afgelei van die Franse naamwoord wat "mol" beteken. Die naam het oorspronklik verwys na die gemiddelde kleur van die Franse mol, maar teen die 1940's is die gebruik daarvan uitgebrei om 'n wyer verskeidenheid van skakerings in te sluit.

Volgens die woordeboek van kleur, was die eerste gebruik van "taupe" as 'n kleurnaam in Engels in die vroeë 19de eeu; maar die vroegste verwysing na die kleur in die Oxford English Dictionary, is eers in 1911.

Volgens verskeie kleurskemas word taupe as volg voorgestel:


</doc>
<doc id="94501" url="https://af.wikipedia.org/wiki?curid=94501" title="Kepler-102">
Kepler-102

Kepler-102 is ’n hoofreeksster met vyf bekende eksoplanete. Sy ligsterkte is effens laer as dié van die Son.

Die bestaan van vyf planete om die ster is in Januarie 2014 aangekondig; drie van hulle is kleiner as die Aarde. Net een planeet se massa kon vasgestel word.



</doc>
<doc id="94502" url="https://af.wikipedia.org/wiki?curid=94502" title="Bole (kleur)">
Bole (kleur)

Bole is 'n kleur (nie "Bollie" nie!), 'n skakering tussen bruin en maroen.

Volgens die woordeboek van kleur, was die eerste gebruik van "bole" as 'n kleurnaam in Engels reeds in 1386.

Volgens verskeie kleurskemas word bole as volg voorgestel:


</doc>
<doc id="94504" url="https://af.wikipedia.org/wiki?curid=94504" title="Sting">
Sting

Gordon Matthew Thomas Sumner (geb. 2 Oktober 1951), beter bekend as Sting, is ’n Engelse musikant, sanger, liedjieskrywer, aktivis, akteur en filantroop. Hy was die hoofsanger en -liedjieskrywer van die rockgroep The Police, en het daarna ’n solo loopbaan gevolg.

Sting het duidelike elemente van rock, jazz, reggae, klassieke musiek, new-age en worldbeat in sy musiek opgeneem. As solokunstenaar en lid van The Police het hy 16 Grammys ontvang (sy eerste was vir beste rockinstrument-uitvoering in 1980), asook drie Brit Awards (onder meer vir beste Britse man in 1994 en uitnemende bydrae in 2002), ’n Golden Globe en ’n Emmy. Hy is ook verskeie kere benoem vir ’n Oscar vir beste oorspronklike liedjie.

Sting is in 2002 in die Songwriters Hall of Fame en as lid van The Police in 2003 in die Rock and Roll Hall of Fame opgeneem, en in 2000 het hy ’n ster gekry op die Hollywood Walk of Fame.

As lid van The Police het hy een van die sangers geword met die beste verkope in die wêreld. As solokunstenaar en lid van The Police is meer as 100 miljoen van sy albums wêreldwyd verkoop. In 2006 het die tydskrif "Paste" hom 62ste geplaas op hul lys van die 100 beste lewende liedjieskrywers, hy was 63ste op VH1 se lys van 100 beste rockkunstenaars en 80ste op die tydskrif "Q" se lys van 100 beste musieksterre van die 20ste eeu. Hy het ook al saamgewerk met talle ander groot kunstenaars soos Craig David, Bryan Adams en Rod Stewart, en het die Noord-Afrikaanse musiekvorm Raï aan Westerse gehore bekend gestel met sy internasionale treffer "Desert Rose" saam met Cheb Mami.

Sting is in Wallsend, Noord-Tyneside, Tyne and Wear, Engeland, gebore as die oudste van die vier kinders van Audrey (geb. Cowell), ’n haarkapper, en Ernest Matthew Sumner, ’n melkman en ingenieur. Op die ouderdom van 10 jaar het "obsessief" geraak oor ’n ou Spaanse kitaar wat ’n vriend van sy pa agtergelaat het toe hy emigreer.

Hy het skoolgegaan aan die St. Cuthbert's Grammar School in Newcastle upon Tyne. Hy het dikwels by nagklubs ingesluip waar hy na optredes van kunstenaars soos Cream en Manfred Mann gekyk het, musikante wat later sy musiek sou beïnvloed. Nadat hy as ’n busbestuurder, bouwerker en belastinginvorderaar gewerk het, het hy van 1971 tot 1974 aan die Northern Counties College of Education studeer en ’n onderwyskwalifikasie behaal. Hy het daarna twee jaar lank in Cramlington skoolgehou.

Saans en oor naweke het Sting in jazzorkeste opgetree. Hy het sy bynaam gekry nadat hy saam met die Phoenix Jazzmen opgetree het in ’n swart-en-geel trui met strepe. Die orkesleier, Gordon Solomon, het gedink die trui laat hom soos ’n by lyk. In ’n dokumentêre program in 1985 het ’n joernalis hom as Gordon aangespreek, en hy het gesê: "My kinders noem my Sting, my ma noem my Sting; wie is hierdie Gordon-karakter?" In ’n "Time"-onderhoud in 2011 het hy gesê: "Ek is nooit Gordon genoem nie. Jy kan in die straat Gordon skree en ek sal net aanloop."

In Januarie 1977 het Sting van Newcastle upon Tyne na Londen verhuis en kort daarna die new wave-groep The Police gestig saam met Stewart Copeland en Henry Padovani (wat gou daarna deur Andy Summers vervang is). Van 1978 tot 1983 het hulle vyf trefferalbums uitgereik, en ses Grammys en twee Brit Awards gewen. Hoewel hul eerste albom deur punk geïnspireer is, het The Police gou oorgeslaan na rock met reggae-ondertone en minimalistiese popmusiek. Hul laaste album, "Synchronicity", is vir vyf Grammys benoem, onder meer album van die jaar. Dit het hul suksesvolste liedjie, "Every Breath You Take", ingesluit wat deur Sting geskryf en in 1983 uitgereik is.

Volgens Sting, wat in die dokumentêr "Last Play at Shea" verskyn het, het hy op 18 Augustus 1983 tydens ’n konsert in die Shea-stadium in New York besluit om die groep te verlaat, want hy het gevoel om daar musiek te maak was "Everest". Hoewel hulle nooit amptelik uiteen is nie, het die groeplede besluit om ná "Synchronicity" op soloprojekte te konsentreer. Namate die tyd aangestap het, het hulle, veral Sting, die moontlikheid al hoe meer uitgesluit dat hulle weer saam sou optree. Hulle het egter in 2007 weer byeengekom vir die "The Police Reunion Tour".

In September 1981 het Sting sy eerste lewende solo-optrede gesing op Amnestie Internasionaal se welsynkonsert in Londen se Drury Lane-teater. Hy het "Roxanne" en "Message in a Bottle" gesing. Hy het ook ’n orkes met bekende kunstenaars (met die naam "The Secret Police") gelei met sy eie bewerking van Bob Dylan se "I Shall Be Released". Die lede van die orkes en koor het ingesluit Eric Clapton, Jeff Beck, Phil Collins, Bob Geldof en Midge Ure – hulle sou almal (behalwe Beck) later saamwerk aan Live Aid. Sy optrede het ’n prominente plek gekry op die vertoning se album en in ’n fliek daaroor, en hy het so groot blootstelling gekry. Sy deelname aan "The Secret Policeman's Other Ball" was die begin van sy groeiende betrokkenheid by geldinsamelings- en bewusmakingsprojekte vir politieke en maatskaplike sake. In 1982 het hy ’n solo-enkelspeler uitgereik: "Spread a Little Happiness", uit die rolprentweergawe van Dennis Potter se TV-stuk "Brimstone and Treacle". Die liedjie was ’n herinterpretasie van ’n liedjie uit die 1920's-musiekspel "Mr. Cinders" deur Vivian Ellis, en dit was ’n Top 20-treffer in Brittanje.

Op sy eerste solo-album, "The Dream of the Blue Turtles" (1985), verskyn verskeie jazzmusikante soos Kenny Kirkland, Darryl Jones, Omar Hakim en Branford Marsalis. Dit het die treffers "If You Love Somebody Set Them Free", "Fortress Around Your Heart", "Love Is the Seventh Wave" en "Russians" ingesluit. Die album het binne ’n jaar driedubbele platinumstatus behaal. Dit is benoem vir vier Grammys, onder meer vir album van die jaar, beste manlike popsanger en beste jazzinstrument-uitvoering.
In November 1984 was Sting deel van die Band Aid se "Do They Know It's Christmas?", wat geld ingesamel het vir slagoffers van die 1983-1985-hongersnood in Ethiopië. In Julie 1985 het hy verskeie van The Police se liedjies gesing op die Live Aid-konsert in die Wembley-stadion in Londen om geld vir dieselfde saak in te samel. Hy het ook "Money for Nothing" gesing saam met Dire Straits en twee duette saam met Phil Collins.

Sting het in 1987 die album "...Nothing Like the Sun" uitgereik met onder meer die trefferliedjies "We'll Be Together", "Fragile", "Englishman in New York" en "Be Still My Beating Heart" – laasgenoemde is aan sy ma opgedra wat kort tevore oorlede is. Dit het dubbele platinumstatus behaal. Die album het in 1988 die prys vir beste Britse album by die Brit Awards gewen en is in 1989 benoem vir drie Grammys, onder meer Sting se tweede agtereevolgende benoeming vir album van die jaar. In 1989 was "...Nothing Like the Sun" #90 en sy The Police-album "Synchronicity" #17 op "Rolling Stone" se lys van die 100 beste albums van die 1980's.

Kort hierna, in Februarie 1988, het hy die album "Nada como el sol" uitgereik wat ’n seleksie van vyf liedjies was van "Sun" wat hy in Spaans en Portugees sing. In Oktober 1988 het hy ’n weergawe uitgereik van Igor Stravinsky se "The Soldier's Tale" met die London Sinfonietta en Kent Nagano as dirigent. Van die rolle is vertolk deur Vanessa Redgrave, sir Ian McKellen en Sting (as die soldaat).

Sy 1991-album "The Soul Cages" is opgedra aan sy pa, wat kort tevore oorlede is. Dit het die Top 10-liedjie "All This Time" ingesluit en die titelsnit het ’n Grammy gewen. Dit het eindelik platinumstatus behaal. In 1992 is hy met Trudie Styler getroud en het hy ’n eredoktorsgraad ontvang van die Northumbria-universiteit in Newcastle upon Tyne. In 1993 het hy die album "Ten Summoner's Tales" uitgereik wat die tweede plek op Britse en Amerikaanse trefferlyste gehaal het en in net meer as ’n jaar driedubbele platinumstatus behaal het. Dit is in 1993 vir ’n Mercury-prys benoem en in 1994 vir die Grammy vir album van die jaar. Trefferliedjies daarop sluit in "Fields of Gold" en "If I Ever Lose My Faith in You" – vir laasgenoemde het Sting sy tweede Grammy gewen vir beste manlike popsanger.

Sting het saam met Bryan Adams en Rod Stewart die gewilde liedjie "All for Love" gesing vir die 1993-rolprent "The Three Musketeers". Die liedjie het vyf weke lank boaan die Amerikaanse trefferlyste geboer en platinumstatus bereik; dit was die enigste liedjie uit sy sololoopbaan wat die bopunt van die VS-trefferlyste gehaal het. In Februarie het hy nog twee Grammys gewen en is hy vir nog drie benoem. Die Berklee College of Music het in Mei aan hom sy tweede eredoktorsgraad toegeken. In November het hy ’n saamgestelde trefferalbum uitgereik onder die naam "Fields of Gold: The Best of Sting"; dit het eindelik dubbele platinumstatus behaal. In dieselfde jaar het hy saam met Vanessa Williams die liedjie "Sister Moon" op haar album "The Sweetest Days" gesing. Op die Brit Awards het Sting die prys vir beste Britse man ontvang.

Sy 1996-album "Mercury Falling" het aanvanklik goed gevaar, maar het daarna op die trefferlyste uitgesak. Hy het in dieselfde jaar die Top 40 gehaal met twee liedjies, "You Still Touch Me" (Junie) en "I'm So Happy I Can't Stop Crying" (Desember), wat in 1997 ’n countrytreffer geword het in ’n weergawe deur die Amerikaner Toby Keith. In dié tyd het Sting ook musiek opgeneem vir die komende Disney-rolprent "Kingdom of the Sun", wat later herverwerk is in "The Emperor's New Groove". Die rolprent het drastiese hersienings en veranderings ondergaan wat deur Sting se vrou, Trudie Styler, op film vasgelê is – onder meer die oomblik toe Disney vir Sting ingeroep het om aan hom te sê sy musiek sou nie vir die finale rolprent gebruik word nie. Die dokumentêr wat daarvan gemaak is, "The Sweatbox", se première was op die Toronto-rolprentfees.

Sting het in 1996 ook saamgewerk met kunstenaars soos Tina Turner, die Brasiliaanse kunstenaar Tom Jobim en die Griekse sanger George Dalaras. "Moonlight", ’n seldsame jazzliedjie deur Sting vir die 1995-oormaak van die rolprent "Sabrina" wat geskryf is deur Alan Bergman, Marilyn Bergman en John Williams, is in 1997 benoem vir die Grammy vir beste liedjie wat spesifiek vir ’n rolprent geskryf is. Op 15 September 1997 het Sting by die Music for Montserrat-konsert in die Royal Albert Hall in Londen opgetree saam met kunstenaars soos Phil Collins, Mark Knopfler, Elton John, Eric Clapton en Paul McCartney.

Die klankbaan met die liedjies van die oorspronklike weergawe van "The Emperor's New Groove" is in 2000 uitgereik. Sting se album van September 1999, "Brand New Day", het die Top 40-treffers "Brand New Day" en "Desert Rose" ingesluit en het teen Januarie 2001 driedubbele platinumstatus behaal. In 2000 het hy Grammys gewen vir die album én liedjie "Brand New Day". Op die seremonie het hy die liedjie "Desert Rose" gesing saam met sy samewerker aan die albumweergawe, Cheb Mami.

In Februarie 2001 het hy nog ’n Grammy gewen, dié keer vir sy weergawe van "She Walks This Earth (Soberana Rosa)" op "A Love Affair: The Music of Ivan Lins". Sy liedjie "After the Rain Has Fallen" het in dié jaar die Top 40 gehaal.

Sy volgende projek was om ’n album lewend by sy villa in Toskane op te neem vir ’n CD en DVD, "On Such a Night". Dit sou terselfdertyd direk op TV uitgesaai word. Die konsert, geskeduleer vir 11 September 2001, is op verskeie maniere verander vanweë die 9/11-terroriste-aanval in Amerika op dié dag. Die webuitsending is gestaak ná een liedjie, ’n verwerkte weergawe van "Fragile"; daarna het Sting dit aan die gehoor oorgelaat om te besluit of die vertoning moet voortgaan. Hulle het eindelik besluit dat dit wel moet voortgaan, en die CD en DVD daarvan is in November uitgereik onder ’n ander titel, "...All This Time". Albei is opgedra aan die mense wat op 9/11 dood is. Op die opening van die Olimpiese Winterspele van 2002 in Salt Lake City, Utah, het hy ’n spesiale bewerking van die liedjie "Fragile" saam met Yo-Yo Ma en die Mormoonse Tabernakelkoor gesing.

In dieselfde jaar het hy ’n Golden Globe gewen vir die liedjie "Until..." uit die rolprent "Kate and Leopold". Dit is ook benoem vir die Oscar vir beste liedjie. Op die Brit Awards in Februarie 2002 het Sting die prys ontvang vir uitnemende bydrae tot musiek. In Junie is hy in die Songwriters Hall of Fame opgeneem. In 2003, met die koningin se verjaardag, het Sting ’n kommandeur van die Orde van die Britse Ryk geword vir "dienste aan die musiekbedryf". In September het hy ’n Emmy gewen vir uitnemende individuele optrede in ’n variëteits- of musiekprogram, vir sy spesiale optrede "Sting in Tuscany... All This Time".
In 2003 het Sting "Sacred Love" uitgereik. Dit was ’n ateljee-album waarop hy saamgewerk het met die hip-hop-ster Mary J. Blige en sitar-speler Anoushka Shankar. Hy en Blige het ’n Grammy gewen vir hul duet, "Whenever I Say Your Name". Die album het nie enige treffers opgelewer nie.

Sy outobiografie, "Broken Music", is in Oktober 2003 uitgereik. In 2004 het hy op ’n "Sacred Love"-toer gegaan met optredes deur Annie Lennox. Van 28 Maart tot 14 Mei 2005 was hy op die "Broken Music"-toer; hy het saam met ’n orkes van vier lede in klein venues in Amerika opgetree.

In Oktober 2006 het Sting die album "Songs from the Labyrinth" uitgereik met musiek deur die komponis John Dowland en begelei deur die Bosniese luitspeler Edin Karamazov. Dit het ’n gemengde reaksie ontlok.

Op 11 Februarie 2007 het hy en die ander lede van The Police herenig vir die sing van die liedjie "Roxanne" op die Grammy-toekenningsaand. Hulle het daarna aangekondig hulle gaan saam toer. Die eerste konserte van The Police Reunion Tour was op 28 Mei 2007 in Vancouver; 22 000 aanhangers het die twee konserte bygewoon wat feitlik uitverkoop was. Die orkes het vir langer as ’n jaar getoer, van Noord-Amerika deur Europa, Suid-Amerika, Australië en Nieu-Seeland tot Japan. Kaartjies vir die Britse deel van die toer was binne ’n halfuur uitverkoop.

In 2009 het Sting op die Rock and Roll Hall of Fame se 25ste herdenkingskonsert "Higher Ground" en "Roxanne" saam met Stevie Wonder gesing. Sting is self in 2003 in dié eresaal opgeneem as lid van The Police.

Van 2010 tot 2011 was Sting besig met sy Symphonicity-toer deur Suid-Korea, Japan, Australia, Nieu-Seeland, Suid-Amerika en Europa. In die tweede helfte van 2011 het hy sy Back to Bass-toer begin wat met tussenposes tot in 2013 geduur het.

In 2011 het die tydskrif "Time" Sting aangewys as een van die 100 invloedrykste mense in die wêreld. Op 26 April het hy "Every Breath You Take", "Roxanne" en "Desert Rose" gesing op die Time 100 Gala in New York.

Sting het verskeie jare aan ’n musiekspel, "The Last Ship", gewerk wat geskoei is op sy eie ondertvindings as kind en die skeepsbounywerheid in Wallsend, Tyne and Wear. Die stuk se debuut was in Junie 2014 in Chicago en is van daar na Broadway. Sting se laaste ateljee-album, "The Last Ship", wat deur die musiekspel geïnspireer is, is op 24 September 2013 uitgereik.

In Februarie 2014 het hy saam met die Amerikaanse sanger Paul Simon op ’n gesamentlike toer, On Stage Together vertrek; hulle het 21 konserte in Noord-Amerika gehou. Die toer sal tot in vroeg 2015 duur, met konserte in Australie, Nieu-Seeland, en Europa.







</doc>
<doc id="94506" url="https://af.wikipedia.org/wiki?curid=94506" title="Sonvlek">
Sonvlek

Sonvlekke is relatief donker kolle op die oppervlak van die Son. Dit hou verband met relatief koeler plekke op die Son. Dié afkoeling word veroorsaak deur sterk magneetvelde wat die konveksie van plasma bemoeilik en so die hittetoevoer vanuit die binneste deel van die ster tydelik verminder. Ná ’n tyd verdwyn die sonvlekke weer. Dit kom gewoonlik in pare voor, elk met ’n teenoorgestelde magneetpool.


</doc>
<doc id="94508" url="https://af.wikipedia.org/wiki?curid=94508" title="Godheid">
Godheid

’n God of godheid (vroulik: godin) is ’n hipotetiese bonatuurlike entiteit wat in ’n geloof as ’n magtige, bomenslike wese aanbid word en as verantwoordelik beskou word vir bepaalde aspekte van die werklikheid of vir die werklikheid as ’n geheel. Gode word soms beskou as wesens wat op die aarde lewe, met name van die natuurelemente, of in die hemel of ’n onderaardse wêreld. 

In sommige gelowe word net een god aanbid (monoteïsme), soos die Christendom, Islam en die Jodedom, en in ander gelowe is daar meer as een god (politeïsme), soos in die Griekse en Romeinse mitologie en die Hindoeïsme. 


</doc>
<doc id="94510" url="https://af.wikipedia.org/wiki?curid=94510" title="X- en Y-bosone">
X- en Y-bosone

In deeltjiefisika is die X- en Y-bosone (soms saam X-bosone genoem) hipotetiese elementêre deeltjies soortgelyk aan die W- en Z-bosone, maar dit stem ooreen met ’n nuwe soort krag wat voorspel is in die Georgi-Glashow-model.


</doc>
<doc id="94527" url="https://af.wikipedia.org/wiki?curid=94527" title="Port Grosvenor">
Port Grosvenor

Port Grosvenor is 'n nedersetting aan die Wildekus tussen Port St. Johns en Port Edward. Die hawe is in 1878 deur kaptein Sidney Turner gestig, naby waar die wrak van die Grosvenor is. Die Britse owerheid het die hawe egter in 1885 gesluit omrede hulle dit nie kon beheer nie en bang was vir wapensmokkelary. Die hawe was nooit baie besig nie.




</doc>
<doc id="94531" url="https://af.wikipedia.org/wiki?curid=94531" title="Alexander du Toit">
Alexander du Toit

Dr. Alexander Logie du Toit (14 Maart 1878 – 25 Februarie 1948) was 'n Suid-Afrikaanse geoloog. Hy is in Kaapstad gebore en is van Afrikaans-Skotse afkoms. Hy studeer eers aan die Diocesan College en die Suid-Afrikaanse Kollege en gaan dan na Glasgow waar hy in 1899 as 'n myningnieur kwalifiseer. Hy spesialiseer in geologie en word op 23 jarige ouderdom aangestel as lektor aan die "Universiteit van Glasgow". In 1903 keer hy terug na Suid-Afrika en sluit aan by die Geologiese Kommissie in die Kaap. Later was hy werksaam as 'n geoloog vir die Departement Besproeiing en vir De Beers. Hy was 'n ondersteuner van Alfred Wegener se teorie oor kontinentale drywing. Hy verwerf wêreldwye aansien met sy deeglike en omvattende werk. Hy het in 1926 sy eerste uitgawe van "The Geology of South Africa" gepubliseer met opvolg uitgawes in 1939 en 1954. In 1943 word hy as 'n "fellow" verkies tot die Royal Society. Hy het veral beroemd geword vir sy geskrifte oor kontinentale drywing. In 1927 het hy Gustaaf Molengraaff ontmoet tydens Molengraaf se Shaler-gedenkekspedisie. Hy is in 1948 in Kaapstad oorlede. Die Geologiese Vereniging van Suid-Afrika hou jaarliks 'n Alex du Toit Gedenklesing ter ere van die werk en vooruitgang wat hy vir geologie in Suid-Afrika gedoen het.



</doc>
<doc id="94533" url="https://af.wikipedia.org/wiki?curid=94533" title="Guarrieko">
Guarrieko

Guarrieko ("Fockea capensis", sinoniem "Fockea crispa") is 'n endemiese en buitengewoon rare plant wat in die Suid-Kaap aangetref word. Een van die plante is in 1798 in die tuin van die Imperiale Oostenrykse paleis van Schönbrunn geplant en leef vandag nog. Die plant was op 'n tyd as uitgesterf beskou, maar is in 1906 deur dr. Rudolf Marloth naby Barrydale en Willowmore herontdek.



</doc>
<doc id="94535" url="https://af.wikipedia.org/wiki?curid=94535" title="Hermann Wilhelm Rudolf Marloth">
Hermann Wilhelm Rudolf Marloth

Hermann Wilhelm Rudolf Marloth (28 Desember 1855 - 15 Mei 1932) was 'n Suid-Afrikaanse plantkundige en is in Lübben, Duitsland gebore. Hy studeer aan die Universiteit van Berlyn, maar verhuis in 1883 na Suid-Afrika waar hy aangestel word in die leerstoel vir Chemie aan die "Victoria-Kollege", die hedendaagse Universiteit van Stellenbosch. Hy doseer later in ander wetenskappe en verwerf gou roem. Van sy werke is die "The Flora of South Africa" wat tans baie duur is. Hy het in 1906 die Guarrieko herontdek. Sy botaniese outeursafkorting is "Marloth". Marlothpark is na hom vernoem.




</doc>
<doc id="94536" url="https://af.wikipedia.org/wiki?curid=94536" title="Industrial and Mining Water Research Unit">
Industrial and Mining Water Research Unit

Die Industrial and Mining Water Research Unit (IMWaRU - Industriële en Mynbou Waternavorsingeenheid) is 'n navorsingsgroep gebaseer in die Skool vir Chemiese en Metallurgiese Ingenieurswese aan die Universiteit van die Witwatersrand, Johannesburg.

Die eenheid doen navorsing oor kruisdissiplinêre waterkwessies wat verband hou met die nywerheid en mynbou. Die groep bestaan uit deskundiges in chemiese ingenieurswese, mikrobiologie en ander wetenskappe.

Die eenheid spesialiseer in waterprobleme wat verband hou met nywerheid en mynbou.

Die lede van die groep het aanbiedings gelewer by: 
















Die groep het 'n wye verskeidenheid van navorsingspublikasies in die temas hieronder gepubliseer:






</doc>
<doc id="94538" url="https://af.wikipedia.org/wiki?curid=94538" title="Waterwortels">
Waterwortels

Fockea is 'n genus van sukkulente struikgewasse wat inheems aan Suider-Afrika is. Hierdie spesies staan gesamentlik as die waterwortels of kambroëns bekend. Hulle het 'n kenmerkende bolvormige "koudeks" (verdikte wortel of knol direk bokant die grond). Van die spesies is eetbaar.

Spesies wat aan die genus behoort:


</doc>
<doc id="94542" url="https://af.wikipedia.org/wiki?curid=94542" title="Vanielje (kleur)">
Vanielje (kleur)

Die kleur vanielje is 'n ryk skakering van afwit, sowel as 'n mediumdowwe skakering van geel.

Volgens die woordeboek van kleure, was die eerste opgetekende gebruik van "vanielje" as 'n kleurnaam in Engels in 1925.

Volgens verskeie kleurskemas word vanielje as volg voorgestel:



</doc>
<doc id="94543" url="https://af.wikipedia.org/wiki?curid=94543" title="Gentianales">
Gentianales

Gentianales is die botaniese naam vir 'n orde van tweesaadlobbige plante. Die naam is van die familienaam "Gentianaceae" ontleen. Die orde bestaan uit meer as 16 000 spesies in ongeveer 1138 genera in 5 families. Meer as 80% van die spesies behoort aan die familie "Rubiaceae". Van die bekende lede van die orde is koffie, frangipani en selonsroos.

Oleanderagtiges (orde "Contortae" of "Gentianales)" is kruid of houtagtige plante met deurgaans teenoorstaande, enkelvoudige blare en reëlmatige blomme, waarvan die kranse uit vier of vyf dele bestaan. Hoewel die orde uit slegs vier families bestaan, bevat elkeen van hierdie families ’n groot aantal spesies.

Die orde Oleanderagtiges ("Contortae" of "Gentianales") bestaan uit vier families (volgens een van die moderne klassifikasies), met altesaam ongeveer 4 700 spesies wat in die gematigde, subtropiese en tropiese wêrelddele voorkom. Hulle is kruid- of houtagtige plante met reëlmatige tetra- of pentamere blomme (met ander woorde blomme waarvan die kranse uit vier of vyf dele bestaan.) Daar is nooit meer as een krans van meeldrade nie. Die vrugblare is soms heeltemal en soms gedeeltelik vergroei tot ’n bostandige vrugbeginsel.

Die oleanderfamilie ("Apocynaceae") bestaan hoofsaaklik uit houtagtige plante (struike en bome) met enkelvoudige, dikwels leeragtige blare sonder steunblare. Kenmerkend vir hierdie familie is die aanwesigheid van melksap, wat dikwels giftig is vanweë die teenwoordigheid van alkaloïede daarin.

Die familie bestaan uit ongeveer 155 genera en 1 000 spesies, waarvan byna almal in tropiese en subtropiese wêrelddele voorkom. Die oleander ("Nerium oleander") is ’n gewilde tuinplant wat inheems is in die Mediterreense gebied. Die struik het wit, pienk of rooi blomme en is uiters giftig. In Suid-Afrika word die familie deur 19 genera verteenwoordig en bekende spesies van die genera is onder meer die gifboom ("Acokanthera oppositifolia"), waarvan die bas vroeër deur die inheemse bevolking gebruik is om gif vir pyle uit te verkry, die noemnoems (genus "Carissa"), die kamassie ("Gonioma kamassi") van die Suid-Kaapse woude, die kina- of waterboekenhoutboom ("Rauvolfia caffra"), waarvan die melksap vroeër gebruik is in 'n poging om malaria te behandel, die impalalelie ("Adenium obesum") van die Laeveld, die giftou ("Strophantus speciosus") en die halfmens ("Pachypodium namaquanum") van die Richtersveld en die suidwestelike deel van Namibië.

Rubber word in die melksap van ongeveer 74 genera en 258 spesies van die "Apocynaceae" aangetref, en hoewel nie een van hulle so belangrik soos die rubberboom ("Hevea brasiliensis") is nie, word rubber uit 'n aantal van hulle verkry. Die melkbosfamilie ("Asclepiadaceae"), met sy ongeveer 280 genera en 2 000 spesies, is hoofsaaklik in die tropiese wêrelddele versprei. Kruid- en houtagtige spesies word aangetref en baie van hulle is klimplante of liane.

Hierdie familie deel die aanwesigheid van melksap met die "Apocynaceae", maar die verteenwoordigers daarvan is oor die algemeen minder giftig as die van die "Apocynaceae". Kenmerkend vir hierdie familie is die eienaardige struktuur van die blomme. Die kroon het 'n opstaande randjie wat bekend staan as ’n bykroon. By die meeste lede van die familie is die stuifmeelkorrels saam- gegroepeer as die sogenaamde pollinia. Elke helmdraad het 2 pollinia en die pollinia van aanliggende helmdrade is deur middel van spesiale struktuurtjies, bekend as translators, aan mekaar verbind. Wanneer 'n insek die blom besoek, haak die translator aan sy poot vas en word die pollinium sodoende na die stempel van die volgende blom gedra.

By die touboom ("Periploca glauca") is die translators lepelvormig en voorsien van klewerige skyfies waarmee hulle aan die insekte vaskleef. Die melkbos ("Asclepias fruticosa") is 'n bekende verteenwoordiger van die familie in Suid-Afrika wat veral dikwels langs paaie aangetref word. Die vesels van spesies van die genus "Asclepias" is vroeër gebruik, maar omdat hulle nie so sterk soos byvoorbeeld die van sisal is nie, is hulle nooit op groot skaal benut nie.

Die bekendste en volopste verteenwoordigers van die familie in Suid-Afrika is die aasblomme (genera "Stapelia", "Duvalia", "Hoodia" en ander). Die meeste van hulle is vetplante wat veral in die droër dele van die land voorkom. Deur die onaangename reuk wat hulle afskei, trek hulle vlieë aan wat dan die blomme bestuif. Die melksap van hulle is eetbaar en word deur volke soos die Khoi as veldkos versamel. Die vlierfamilie ("Loganiaceae") bestaan uit ongeveer 30 genera en 570 spesies houtagtige plante (bome en struike), wat hoofsaaklik in die tropiese wêrelddele voorkom. In Suid-Afrika word die familie deur 4 bekende genera verteenwoordig.

Verskeie "Strychnos"-spesies is uiters giftig. Die tropiese "Strychnos nuxvomica" bevat byvoorbeeld die uiters giftige alkaloïed strignien en uit "Strychnos toxifera" het die Indiane gif vir hul pyle verkry. Die Suid-Afrikaanse "Strychnos"-spesies is waarskynlik nie giftig nie en die vrugte van sommige spesies is eetbaar en word soms as lekkerny beskou. Van die bekendstes is die swartklapper ("Strychnos madagascariensis") en die groenklapper ("Strychnos spinosa").

Die koorsboom ("Anthocleista grandiflora") met sy groot blare is ’n bekende gesig in byvoorbeeld die omgewing van Tzaneen. Vliere (genus "Nuxia") en salies (genus "Buddleja") is wyd versprei in veraf die oostelike deel van Suid-Afrika. Sommige deskundiges klassifiseer die genus "Buddleja" onder 'n aparte familie, die "Buddeljaceae". Die familie "Gentianaceae" bestaan grotendeels uit kruidagtige plante. Wêreldwyd is daar ongeveer 70 genera en 1 100 spesies van hierdie familie, en heelparty van hulle kom in Suider-Afrika voor. Die familie is vernoem na die genus "Gentiana", wat algemeen in Europa voorkom. Die genus is weer vernoem na koning Gentius van Illirië, wat ongeveer 500 v.C. hierdie plante as teenmiddel teen builepes sou gebruik het.

Die Europese gentiane is meestal blou, maar die Suider-Afrikaanse verteenwoordigers van die familie het pienk, wit of geel blomme, Die grootste genera in Suid-Afrika is "Sebaea" (41 spesies) en "Chironia" (15 spesies) en die meeste van hulle groei in die vogtiger dele van die land. Nog 'n beken de spesie is die teeringbos ("Orphium frutescens") van Suid-Kaap, wat baie geskik is as tuinplant. Die wydverspreide waterplant "Nymphoides indica" behoort ook tot hierdie familie, maar saam met 'n paar ander genera word dit deur sommige deskundiges as ’n aparte familie, die "Menyanthaceae", beskou.

Die familie "Rubiaceae" word oor die algemeen onder 'n aparte orde, die "Rubiales", geklassifiseer, maar daar is tog enkele deskundiges wat die familie onder die "Oleanderagtiges" klassifiseer. Daar is baie ooreenkomste, maar waar al die "Oleanderagtiges" ’n bostandige vrugbeginsel het, is die van die "Rubiaceae" bostandig.

Die volgende families word volgens die APG III-stelsel erken:

Die volgende filogenetiese boom is met behulp van DNS-analise bepaal:




</doc>
<doc id="94544" url="https://af.wikipedia.org/wiki?curid=94544" title="Fuchsia (Crayolakleur)">
Fuchsia (Crayolakleur)

Die kleur Fuchsia is 'n ligpers pigment, vernoem na die kleur van Fuchsia blomme. 

Volgens verskeie kleurskemas word Fuchsia as volg voorgestel:


</doc>
<doc id="94545" url="https://af.wikipedia.org/wiki?curid=94545" title="Staalpienk">
Staalpienk

Staalpienk is 'n kleur, 'n diep skakering van magenta.

Volgens verskeie kleurskemas word staalpienk as volg voorgestel:


</doc>
<doc id="94546" url="https://af.wikipedia.org/wiki?curid=94546" title="Purper">
Purper

Purper is 'n kleur, 'n diep skakering van magenta.

Volgens verskeie kleurskemas word purper as volg voorgestel:


</doc>
<doc id="94547" url="https://af.wikipedia.org/wiki?curid=94547" title="Helderrooi">
Helderrooi

Helderrooi is 'n kleur, 'n helder skakering van rooi.

Volgens verskeie kleurskemas word helderrooi as volg voorgestel:


</doc>
<doc id="94549" url="https://af.wikipedia.org/wiki?curid=94549" title="Alfa-rooi">
Alfa-rooi

Alfa-rooi is die kleur van 'n Alfa Romeomotor, 'n diep skakering van rooi.

Volgens verskeie kleurskemas word Alfa-rooi as volg voorgestel:


</doc>
<doc id="94550" url="https://af.wikipedia.org/wiki?curid=94550" title="Amarant">
Amarant

Amarant is 'n kleur, 'n diep skakering van rooi.

Volgens verskeie kleurskemas word amarant as volg voorgestel:


</doc>
<doc id="94551" url="https://af.wikipedia.org/wiki?curid=94551" title="Karmyn">
Karmyn

Karmyn is 'n kleur, 'n skakering van rooi.

Volgens verskeie kleurskemas word karmyn as volg voorgestel:


</doc>
<doc id="94553" url="https://af.wikipedia.org/wiki?curid=94553" title="Toon van den Heever">
Toon van den Heever

Toon van den Heever (1894-1956) was 'n Suid-Afrikaanse regter, digter en Hertzogprys-wenner. Een van sy gedigte, "In Die Hoëveld" is getoonset en in die FAK-sangbundel opgeneem.

François Petrus van den Heever is op 29 November 1894 in Heidelberg, Transvaal, gebore. Hy studeer regte aan die Universiteit van Pretoria waarna hy 'n landdros word.

Hy het op Montagu skoolgegaan en aan die Hoërskool Ermelo gematrikuleer, waarna hy aan die Transvaalse Universiteitskollege gaan studeer het. Hy was aanvanklik onderwyser, maar het na voltooiing van private studie in die regte as advokaat in Windhoek gepraktiseer. Daarna was hy regter in Windhoek en Bloemfontein en in 1948 het hy appelregter geword. As regsman het hy hom beywer vir die gebruik van Afrikaans op die regbank. 

Van den Heever het in die Bondelswart-opstand in die destydse Suidwes-Afrika geveg. Hy was 'n bekwame violis en musikus. Sy skryftalent het hom die Hertzog-prys in 1951 besorg. Hy het hom as vlieënier bekwaam en die land in sy privaat vliegtuig deurkruis. As gevolg van sy belangstelling in die lugvaart is hy tot erekolonel in die lugmag benoem. Hy was ook 'n kranige boogskutter en 'n goeie rolbalspeler. 

Sy eerste digbundel, "Gedigte", het in 1919 verskyn en is later met sekere weglatings en toevoegings weer onder die titel "Eugene en ander gedigte" (1931) gepubliseer. In hierdie werk kom die digter na vore as die twyfelende mens wat teen die wette van God in opstand kom en sinies sy toevlug soek in die kortstondige, sinlike genot. In 1948 het sy prosabundel "Gerwe uit die erfpag van Skoppensboer", verskyn, wat hoofsaaklik beelde van die Hoëveldse plaaslewe en jeugherinneringe bevat. 

Die titel van sy tweede digbundel, "Die speelman van Dorestad" (1949), is ontleen aan die geskiedenis van die Noormanne wat in die 9e eeu 'n strooptog op die stad Dorestad aan die monding van die Ryn uitgevoer het. 'n Siklus in die bundel is op die gebeure gebaseer. Ander verse in hierdie bundel, veral die sonnet te, word oor die algemeen as heelwat swakker as die werk in sy eerste bundel beskou. 

Die Toon van den Heeverprys vir Regswetenskap wat deur die Suid-Afrikaanse Akademie vir Wetenskap en Kuns toegeken word, is na Van den Heever genoem.

Hy is op 29 Januarie 1956, op 61-jarige ouderdom in Bloemfontein, waar hy die appèlregter was, in die Oranje-Vrystaat oorlede. Hoewel Van den Heever min geskryf het, word hy as die leidende figuur onder die Afrikaanse digters van na die Eerste Wêreldoorlog beskou. 

Enkele van sy boeke:




</doc>
<doc id="94555" url="https://af.wikipedia.org/wiki?curid=94555" title="Alfa Laval">
Alfa Laval

Alfa Laval AB is 'n Sweedse maatskappy, in 1883 gestig deur Gustaf de Laval en Oscar Lamm. Die maatskappy, wat met die skeiding van oplossings begin het, dryf nou handel in die produksie van gespesialiseerde produkte en oplossings vir die swaar industrie. Die produkte word gebruik vir hitte, verkoel, skeiding en vervoer van produkte soos olie, water, chemikalieë, drank, voedsel, stysel en farmaseutiese produkte.
Alfa Laval se hoofkwartier is in Lund, Swede en het filiaalmaatskappye in meer as 35 lande regoor die wêreld, insluitend Suid-Afrika, Denemarke, Italië, Indië, Japan, China, Nederland en die Verenigde State van Amerika. In 2012 het Alfa Laval 'n globale arbeidsmag van 16 419 werknemers en 'n inkomste van VS$ 4 520.96 miljoen gehad. Alfa Laval is 'n swaarnywerheidsmaatskappy wat fokus op grootskaalse bedrywighede, soos mariene, energie- en voedselnywerhede. Behalwe die verkoop van toerusting, is Alfa Laval bedrywig met die uitkontrakteer van indiwiduele oplossings om te voldoen aan die eise van swaarindustrie.

Alfa Laval is bekend in die maritieme bedryf as 'n vervaardiger van skeepstoerusting. Alfa Laval vervaardig kleppe, pompe, hitteruilers, verdampers, distilleerders, olieskeiers, oliefilters, en al die ander hardeware noodsaaklik vir die werking van 'n skip se enjinkamer. Sedert 2011 het Alfa Laval sy mariene en dieselafdelings in een afdeling gekonsolideer, "Marine & Diesel", in 'n poging om die logistiek en administrasie van sy marienevleuel te vereenvoudig.


</doc>
<doc id="94556" url="https://af.wikipedia.org/wiki?curid=94556" title="Bondelswart-opstand">
Bondelswart-opstand

Die Bondelswart-opstand was 'n omstrede en gewelddadige voorval in Suidwes-Afrika, wat destyds onder Volkebond-mandaat deur die Suid-Afrikaanse regering geadministreer is.

In 1917 het die Suid-Afrikaanse administrasie 'n belasting op honde ingestel en dit in 1921 verhoog. Die Bondelswarts, 'n Khoikhoi-groep, het die belasting verwerp en was teen verskeie van die nuwe administrasie se beleide gekant. Hulle het ook beskerming aan vyf mans, teen wie lasbriewe uitgereik is, verleen.

Daar is verskillende menings oor die voorval, maar volgens die historikus Neta Crawford is daar algemeen in Mei 1922 geglo dat die Bondelswarts hulself voorberei het om te veg, of ten minste om hulself te verdedig. Die administrasie het dit as 'n rebellie van 500 tot 600 mense beskou, wat hulle wou onderdruk. Daar is beweer dat 200 van hulle gewapen was (hoewel net sowat 40 wapens afgeneem is nadat die groep verpletter is).

Gysbert Hofmeyr, die destydse administrateur, het 400 gewapende mans georganiseer en 'n vliegtuig ingestuur om die Bondelswarts te bombardeer. Ongeveer 100 Bondelswarts is gedood, insluitend 'n paar vroue en kinders. 'n Verdere 468 mense is óf gewond óf gevange geneem.


</doc>
<doc id="94561" url="https://af.wikipedia.org/wiki?curid=94561" title="Koos Human">
Koos Human

Koos Human (*29 November 1931, Boksburg - 10 Augustus 2018) was 'n Afrikaanse uitgewer, rubriekskrywer en musiekkenner. Hy het in 1959 die uitgewersmaatskappy "Human & Rousseau" saam met Leon Rousseau gestig. Die maatskappy het vinnig gegroei en 'n beduidende bydrae tot die bevordering van die boekebedryf in Suid-Afrika gelewer. "Human & Rousseau" is in 1977 aan Nasionale Pers verkoop en het in Februarie 2009 hul 50ste verjaarsdag gevier.

Jacobus Johannes (Koos) Human is op 29 November 1931 op Witfield naby Boksburg aan die Oos-Rand gebore, waar hy ook groot word. Sy pa is ’n mynamptenaar. Hy matrikuleer aan die Hoërskool Voortrekker op Boksburg.

Na sy skoolopleiding gaan hy na die Universiteit van die Witwatersrand waar hy aanvanklik inskryf vir ’n B.Mus.-graad, maar baie gou daarna van plan verander en eerder tale bestudeer. In 1953 voltooi hy hier onder leiding van C.M. van den Heever ’n verhandeling vir ’n M.A.-graad oor die ontwikkelingsgeskiedenis van die Afrikaanse populêre leesstof onder die titel "Die gewilde literêre werk: ’n ondersoek na die rol van leesstof in die hedendaagse samelewing". Hy is vanaf 1 Desember 1950 vir net meer as ’n jaar joernalis by "Die Vaderland" en daarna onderwyser vir drie kwartale voordat hy hom vir twee jaar as vertaler by die Vleisraad aansluit.

Hierna begewe hy hom in die uitgewerswese. Van April 1954 is hy verbonde aan die Nasionale Boekhandel in Kaapstad, eers vir twee jaar as assistent in die afdeling skoolpublikasies en vanaf die begin van 1956 as hoof van algemene publikasies. Begin April 1958 sluit hy hom as bestuurder aan by Afrikaanse Pers-Boekhandel, ’n posisie wat beide die uitgewery en die boekwinkels behels het. Hoewel dit op die oog af ’n aantreklike en uitdagende posisie was, besef hy gou dat daar ontsaglike probleme verbonde is aan hierdie maatskappy en werk en in sy eie belang besluit hy om eerder te bedank.

Hy keer in Februarie 1959 terug na Kaapstad waar hy saam met Leon Rousseau die uitgewery Human & Rousseau begin. Hierdie uitgewery word verantwoordelik vir die uitgee van baie van die belangrikste letterkundige werke in Afrikaans, insluitende werke van D.J. Opperman, Elisabeth Eybers, Etienne Leroux, André P. Brink en Breyten Breytenbach. Hierdie uitgewer word in 1977 deur Nasionale Pers oorgeneem, maar hy bly aan as besturende direkteur tot met sy uittrede.

Op 3 Januarie 1959 trou hy met Nakkie, dogter van N.P. van Wyk Louw, en hulle het twee dogters, Joan Isabeau en Louisa Maria, en ’n seun Jacobus Johannes. Na sy vrou se dood op 14 Julie 1984 aan ’n hartaanval trou hy in 1986 met die Geskiedenis-onderwyser Trewhella Cameron.

Na sy uittrede in Desember 1994 by Human & Rousseau is hy van Januarie 1995 geruime tyd redakteur van die meningsblad "Insig", terwyl hy in hierdie tyd op deeltydse basis ook die klein uitgewer Brommaert-pers bedryf. Vir jare is hy betrokke by die Kaapse Raad vir Uitvoerende Kunste (KRUIK) as voorsitter van die musiekkomitee, voorsitter van die balletkomitee en lid van die uitvoerende komitee. Hy skryf van Maart 1986 tot September 2008 gereeld "Die Burger" se hoofartikel op Saterdae. Vir hierdie koerant lewer hy ook tussen 1973 en 1980 ’n radiorubriek en vir sestien jaar ook die platerubriek onder die titel "Klassieke klanke". In 1995 lewer hy die D.F. Malherbe-gedenklesing in Bloemfontein onder die titel "Die toekoms van die Afrikaanse boek".

As samesteller is hy verantwoordelik vir die bundel "Willekeur", waarin hy ’n aantal prosastukke (kortverhale, kort uittreksels uit langer werk, artikels, sketse en essays) van hoofsaaklik bekende skrywers opneem.

"Liggaamlose taal" is ’n versamelbundel wat hy saamstel uit gedigte oor die musiek.

"Die A tot Z van klassieke musiek" is ’n naslaanwerk oor musiek, wat in 1993 genomineer word vir die Rapportprys vir nie-fiksie. Interessante staaltjies oor boeke en skrywers uit sy ondervinding as uitgewer word in "'n Lewe met boeke" versamel, terwyl "Raar maar waar" ’n versameling is van bykans ongelooflike feite.

"Met liefde aan moeder" (ook in Engels as "To mother with love") is ’n versameling gesegdes waarin die moeder se rol gehuldig word.

Werke wat uit sy pen verskyn sluit in:




</doc>
<doc id="94565" url="https://af.wikipedia.org/wiki?curid=94565" title="Carel Hendrik de Smidt">
Carel Hendrik de Smidt

Ds. Carel Hendrik (Charles) de Smidt (Wynberg, 1832 - Robertson, 21 Januarie 1861) was die eerste leraar van die NG gemeente Robertson, waar hy net 18 maande ná sy bevestiging in sy eerste gemeente aan koorssiekte, 'n ander benaming vir malaria, oorlede is.

Carel Hendrik de Smidt is op Andries De Smidt is gedoop op 28 Oktober 1832. Sy vader was Andries de Smidt. Die invloed van sy vrome en godvrugtige moeder, Maria Johanna Josina Stronk, het daartoe bygedra dat De Smidt kleintyd al 'n begeerte gehad het om predikant te word. Onder leiding van dr. William Robertson (na wie ds. De Smidt se enigste gemeente genoem is) berei hy hom voor op toelating tot 'n Europese universiteit. Daarna studeer hy 'n aantal jare aan die Universiteit van Utrcht. Toe ds. Andrew Murray Nederland in 1854 besoek, het hy De Smidt ontmoet en die indruk gekry dat hy 'n "goeie en begaafde" student was. Sy opvolger op Robertson, ds. Andrew McGrgeor, wat hom in Skotland leer ken het, het van sy dorpe godsvrug, vurige ywer en wye belesenheid getuig. Dit was destyds die jare van die Liberalisme en byna vanselfsprekend is ook sommige Suid-Afrikaanse studente wat aan Nederlandse hospitale studeer het, deur dié denkrigting beïnvloed. As 'n mens in gedagte hou dat onder die predikante wat in 1858 en 1859 daar gelegitimeer is, Thomas François Burgers, J.J. Kotzé, H.C.V. Leibbrandt en S.P. Naudé almal ná hul terugkeer in hul vaderland voorstanders van dié denkrigting geword het, is dit heeltemal denkbaar dat die ernstige jong De Smidt tydens sy studiejare ook deur die Liberalisme beïnvloed sou word.

So vertel die anonieme skrywer van 'n artikel ”Verdere Bijzonderheden omtrent het afsterven van den Wel-Eerw. C. H. de Smidt" wat op 9 Februarie 1861 in "De Gereformeerde Kerkbode" verskyn het, onder meer: "Veertien dagen voor zijnen dood sprak hij met een vriend zeer ernstig over het liberalisme in onze dagen, en verhaalde hem hoe hij zelf eens in Nederland door het liberalisme was medegesleept, en voornemens was die leer in Zuid-Afrika voor te staan, doch vast besloten dit openlijk te zeggen en niet de Formulieren der kerk te ondertekenen. Hij betuigde echter zijne dankbaarheid en blijdschap, dat God zijne oogen genadiglik geopend en hem gered had. Hij werd bepaald bij zijne onwaardigheid en ellende, en gevoelde dat hij niets was, die over God oordeelen wilde, en verootmoedigde zich voor Hem, die nu ook zijn gebed verhoorde en zijne ziel redde. Zijne aandacht werd bepaald bij het kruis van Christus, en vooral by deze woorden: 'Het bloed van Jezus Christus reinigt van alle zonden.' Hij gevoelde hoe hij verantwoordelijk zijn zoude voor de zielen die hij zoude hebben te weiden, en dit alles beangstigde hem zoo zeer, dat hij ernstig om genade begon te roepen en ook ontving. Met geestdrift sprak hij over de oneerlijkheid van die leeraren, die met een leugen in de regterhand, gelijk hij zeide, de Formulieren der Kerk ondertekenden, en de bondzegelen bedienden zonder aan de leer onzer kerk verbonden te zijn." In die aangehaalde gedeelte verklaar ds. De Smidt self waarom hy die eerste twee beroepe van die hand gewys het.

Van sy ontvangs en bevestiging op Robertson op 22 Junie 1859 vertel nóg die argiefstukke in die NG Kerkkantoor nág die "Gereformeerde Kerkbode" iets. Dat die gemeente wat meer as ses jaar verlangend uitgesien het na die dag waarop hy sy eie leraar sou kon verwelkom, en boonop juis op hom so lank moes was, hom met ope arms ontvang het, is te verstane. En so begin hy dan sy bediening in die jong dorpie waar nog nie veel meer geboue as die kerk, die magistraatsgebou en 'n klompie huise en winkels was nie.

Van hom vertel ds. J.A. van Z. le Roux in die Gemeenteblad van Robertson in Oktober 1924 onder meer: "Hy het ... van die begin af sy taak aangepak met die noeste vlyt. Aan sy naarstige soek na die heil van onsterflike siele het 'n innige gemeenskap met sy Heer gepaard gegaan deur middel van gebed. Menige dag ... het hy die eensaamheid gaan opsoek aan die voet van Muiskraalskop. Daar het hy, gelyk Daniël die profeet, in stilte met sy Heer omgang gehad deur middel van die gebed. Aan vrug op sy getroue arbeid het dit dan ook nie ontbreek nie.” In 'n artikel wat in dieselfde blad in Desember 1923 verskyn het, vertel 'n anonieme skrywer onder meer: "Ds. de Smidt was 'n man met een open karakter — wat in hem was, kwam uit, al moest de toehoorder daaronder sidderen en beven. Hij was verder bezield met een buitengewone ernst en toewijding aan de dienst des Heeren. In zijn ziel brandde er steeds een heilig vuur voor de redding van verloren gaande zielen. Hij was bij uitnemendheid een boetprediker, een zielzoeker, een herder van zijn kudde. Zijn ernst dreef hem dikwels een harde boodschap aan de gemeente, huisgezin of persoon te brengen. Zo bezocht hij eenmaal 'n onverschillige man in Klaasvoogds Rivier, en terstond na hij zijne boodschap had geleverd, reed hij weg. Het hart van die man werd geraakt, vergruisd, gewonnen."

 
In ds. De Smidt se kort dienstyd het daar op Worcester 'n konferensie plaasgevind waarvan ook die gemeente Robertson die heilsame gevolge sou ondervind. Toe die Kweekskool op Stellenbosch in November geopen is, het die aanwesige predikante aan proff. John Murray en Nicolaas Hofmeyr en die Stellenbosse leraar ds. J.H. Neethling die taak opgedra om lede van alle Christelike kerke uit te nooi om 'n konferensie op Worcester by te woon waar groot kerklike vraagstukke bespreek sou word. Prof. Hofmeyr het die organisasiewerk op hom geneem, en die byeenkoms het dan ook op 18 en 19 April 1860 plaasgevind. Die aanwesiges was uit meer as 20 gemeentes afkomstig. Van die elf aanwesige jongere predikante was sewe seuns of skoonseuns van ds. Andrew Murray sr. van die NG gemeente Graaff-Reinet, wat ook daar was; maar slegs vyf van die ouere predikante het die verrigtinge bygewoon. Referate is oor verskeie onderwerpe gelewer, onder meer "Herlevingen” deur dr. William Robertson; "Volkslektuur voor Zuid Afrika" deur prof. John Murray; "Christelijke Regering" deur ds. De Smidt; en "Opvoeding" deur Ds. J.H. Neethling. Aan die einde van die tweede dag stel ds. Andrew Murray jr., die nuwe predikant van Worcester, voor om 'n leraar van die NG Kerk, en wel dr. Robertson, na Holland, Duitsland, Skotland en desnoods Amerika te stuur om predikante, sendelinge en onderwysers te soek om so in die dringende behoefte hier te lande te probeer voorsien. 

Dr. Robertson het die opdrag aanvaar, maar min kon hy toe dink dat een van sy "rekrute" die opvolger van sy beminde vriend Charles de Smidt sou wees. Die Konferensie op Worcester was oorsaak van 'n wydverspreide en seënryke geestelike herlewing in die NG Kerk. Prof. John du Plessis vertel in sy biografie van ds. Andrew Murray jr. dat die herlewing op 'n stil manier begin het, sonder die aanwending van uiterlike middele om die vuur van geestelike lewe aan te wakker. In gemeentes wat die sterkste op die Konferensie verteenwoordig was, is eerste die ontwaking van 'n nuwe geestelike erns waargeneem. Bidure is beter bygewoon en nuwe bidkringe op baie plekke gestig. In die gemeentes Montagu en Worcester het die eerste tekens van waaragtige opwekking hulle openbaar. Die beweging het ook nie net tot die dorpe beperk gebly nie, maar hom ook kragtig getoon selfs op verafgeleë buiteplase waar manne en vroue plotseling aangegryp is deur gewaarwordinge waarvan hulle nog maar weinige weke, of selfs dae, tevore vreemd was. Uit Montagu is byvoorbeeld berig: "Op Zondagavond 22 Julie werd alhier een biduur gehouden door di. (Robert) Shand en De Smidt, toen de opwekking zoo groot was dat men klaagde dat de bidstond een uur te vroeg eindigde. Een jaar geleden wist men van geen bidstonden, maar nu houdt men ze dageliks, zelfs tot drie-maal 's daags, ook onder kinderen. Of dit het werk des Geestes is, wordt door sommigen betwist; doch wij zijn getuige geweest van zekere gevallen, dat men overtuigd wordt van zonde, en claardoor onbeschrijfelijk ontsteld wordt, en door niets zich laat troosten dan door het verzoenend lijden van onze Here Jezus Christus, en door het gebed."

Van wat in die Robertsonse gemeente in dié tyd gebeur het, vertel die Kerkraad se verslag oor die staat van Godsdiens wat in Oktober 1860 na die Ringsvergadering opgestuur is. Ds. De Smidt, opsteller van dié dokument, skryf: "Doch is er niet ten onzent geschied eene bepaaldelijke uitstorting van Gods Geest? Eene werking van den Geest is er ontegen-zeggenlijk. Getuigen de veelvuldige Bidstonden die als van zelve alom in de Gemeente geboren werden en stand houden — alom, zeggen wij, want er kon bezwaarlijk een enkel wijk der Gemeente worden opgenoemd waar zoodanige vereeniging niet te vinden is. Is er eene uitstorting? Verbindt men de Uitstorting des Geestes aan eene overmatigende lichaams- en zielsbeweging, dan deelen wij tot hiertoe in de opwekking niet, maar is de bijzondere krachtige opwekking in het afsterven van den ouden, en het aantrekken van den nieuwen mensch, kortom, in de bekeering tot God, dan mogen wij zonder vermetelheid roemen in eene krachtdadige openbaring van Gods regterarm in ons midden. De Jeugd vooral op verschillende plaatsen begaf zich tot het bidden en smeeken. Hier en daar knielden kinderen ulfs om bekeering neder — zij die zich vroeger der wereld wijdden, verbonden zich nu aan den God der genade in hunne eenzaamheid, en werden weldra voorgangeren en oorbidders in broederlijke samenkomsten: en ook de Zusters in haren kring verhieven haar belaste harten tot God die zegt 'Bidt, en het zal u gegeven zijn'. Wat wij nog hoopen en wachten is niet de sloopende ontroering van andere landen, maar de zachte en zoete fluisteringen van Gods liefdestem — de kalme doch krachtdadige werking des Heiligen Geestes die ons geloof vasthecht, niet aan een stormachtige opwelling des gemoeds, hoe dikmaals dit ook gevorderd zij, maar aan de bestendige onzigtbare gemeen-schap met Hemzelf, den Trooster die bij ons blijft tot in der Eeuwigheid, den geest die staat tegenover magt en geweld."

Te midde van hierdie geestelike seëninge het 'n vreeslike ramp die dorp getref — 'n epidemie van maagkoors wat van November 1860 af tot Februarie 1861 gewoed het. In hierdie tyd van beproewing het ds. De Smidt onverdrote en onverskrokke, selfs toe dit met groot gevaar gepaard gegaan het, nooit in sy pligsbetragting verflou nie. Gewoonlik het hy soggens die siekes besoek en smiddae begrafnisse gehou, egter sonder om enige voorsorg te neem om hom teen besmetting te vrywaar, "meenende dat de Heer, die hem geroepen had tot het werk, ook magtig was hem te bewaren. Later hierover sprekende," vervolg die reeds aangehaalde onbekende skrywer in "De Gereformeerde Kerkbode" van 9 Februarie 1861, "heeft hij erkend, dat het goed is, terwijl wij op God vertrouwen, ook de middelen aan te wenden." 

Sy swak gestel het uiteindelik onder die spanning geknak, en hy en dr. Servaas Hofmeyr, die leraar van Montagu, het reeds ooreengekom om van tyd tot tyd 'n paar dae in mekaar se gemeente te werk. Toe, op 'n dag in Desember 1860 moes hy drie begrafnisse hou. Op pad na die kerkhof tydens die derde begrafnis het sy kragte hom begewe en moes hy omdraai en huis toe gaan. Op die 23ste het hy gepreek nog na aanleiding van 1 Kor. 15:19: "Indien wij alleen in dit leven op Jezus zijn hopende, zo zijn wij de ellendigste van alle menschen." Toe dr. Hofmeyr, wat tydens die afwesigheid van dr. Robertson oorsee as konsulent waargeneem het, van ds. De Smidt se siekte verneem, het hy dadelik aangebied om hom te gaan haal vir 'n verandering van lug en omgewing. Ook sou hy hom in sy gemeente help. Op Kersdag het De Smidt nog die laaste keer voor sy gemeente opgetree, en die volgende dag, Woensdag, is hulle, volgens afspraak, toe na Montagu. Daar het hy so mooi beter geword dat besluit is om hom sodra hy sterker was, na sy familie op Wynberg te neem. Maar toe ondervind hy 'n terugslag, en ses dae later is hy, op 21 Januarie 1861, in sy 29ste jaar oorlede. Sy laaste woorde was 'n boodskap aan sy familiebetrekkinge: "Alles regt, het is alles wel."

Sy stoflike oorskot is op Robertson ter aarde bestel, maar onder omstandighede wat die gevoelens van sy gemeentelede baie seergemaak het. Eers wou die magistraat, Joseph le Brun, glad nie toelaat dat die begrafnis hier plaasvind nie. Toe daar alreeds reëlings getref is om dit dan op Montagu te laat geskied, gee hy verlof dat die teraardebestelling wel op Robertson mag plaasvind, maar dan nie later as om tienuur die volgende oggend nie en voorts op voorwaarde dat die graf agt voet diep moes wees en dat een mud kalk oor die kis gestrooi moes word. Toe laat hy die wa met die lyk by die Hoopsrivier voorkeer tot ná afloop van die lykdiens in die kerk, blykbaar om te voorkom dat die lyk die gebou binnegedra word; maar een van die diakens het die opdrag veronagsaam en die wa tot naby die kerk laat bring.

Omdat sulke streng maatreëls in geen ander geval gelas is nie, was daar baie ontevredenheid en is gevoel dat dit oneerbiedig was jeens die oorblyfsels van hul hoogs gerespekteerde leraar, van wie in der waarheid gesê kon word dat hy sy eie lewe opgeoffer het deur vertroosting aan ander te bring. Dat die gemeente sy ontslape leraar hoë agting toegedra het, blyk byvoorbeeld uit die godsdiensverslag wat die Kerkraad in 1861 by die Ring van Swellendam ingedien het: "De dood van onzen Leeraar, die, te midden van zijnen ijvervollen arbeid, en in den bloei zijner jaren, werd weggenomen, was eene gebeurtenis, waardoor niet alleen deeze gemeente, maar de geheele Kerk geleden heeft. Hij was een getrouwe en ijverige dienstknecht des Heeren. Wij kunnen vrijmoedig getuigen dat hij den geheelen raad van God verkondigd heeft ... Wij kunnen niet anders dan getuigen, dat een blijkbaar zegen op zijn arbeid rustte, en dat de heilzame pogingen ten goede nog in de gemeente zigtbaar zijn. Dan hij rust van zijnen arbeid, en zijne werken zullen hem navolgen. Wij wenschen in den aanbiddelijken, hoewel ondoorgrondelijken raad van God te berusten, terwijl wij den Heere bidden om de gemeente weldra eenen ander Herder en Leeraar toetezenden, bezield door denzelfden geest, en ijverig volgende in de voetstappen van zijnen betreurden Voorganger."

Dis nie bekend of ds. De Smidt getrou en of hy enige kinders gehad het nie.




</doc>
<doc id="94566" url="https://af.wikipedia.org/wiki?curid=94566" title="Leading lady">
Leading lady

Leading Lady is 'n Suid-Afrikaanse rolprent wat op 28 November 2014 in Suid-Afrika vrygestel is. Die film word ook in die VSA versprei en sal daar in teaters vertoon word. Dit is in Londen, die Oos-Vrystaat, Heidelberg en Johannesburg verfilm.

Leading Lady het in die eerste naweek meer as R1,368 miljoen by die loket verdien. Dit is meer as wat die romantiese komedie, Semi-soet met sy openingsnwaweek ingebring het (R1,3 miljoen).

Die rolprent is ’n romantiese komedie. Dit het geen ouderdomsperk nie, maar ouerleiding word aanbeveel.

Asook andere.

Leading Lady vertel die verhaal van ’n jong opkomende Britse aktrise, Jodi Rutherford, wat Kobus Willemse, ’n Suid-Afrikaanse boer van Brandfort, oorreed om haar te help om voor te berei vir die uitdagende rol as ’n Afrikaanse oorlogsheldin in 'n Hollywoodse rolprent. In ruil daarvoor kry sy die geleentheid om die jaarlikse konsert op Willemse se plaas te reël en die regie te behartig.


</doc>
<doc id="94567" url="https://af.wikipedia.org/wiki?curid=94567" title="Perdstandbeeld">
Perdstandbeeld

Op 'n verkeerseiland op die kruising van Rinkstraat, Kaap- en Russellweg in Port Elizabeth staan 'n standbeeld van 'n lewensgroot perd. Dit herdenk die duisende perde wat tydens die Tweede Vryheidsoorlog vermink is en gesterf het. Alleen al aan Britse kant het meer as 300 000 perde in die oorlog omgekom. Hierdie is die enigste beeld in Suid-Afrika wat uitsluitlik aan 'n perd gewy is.

Die beeld toon 'n Tommie wat voor sy perd kniel om hom uit 'n emmer te laat drink. Aan die voorkant bestaan die voetstuk uit 'n suipbak vir verbygaande perde. Op die voetstuk is die inskripsie:

Harriet Meyer het die inisiatief geneem vir die oprigting van die standbeeld en geld in Suid-Afrika en Engeland daarvoor ingesamel. Jospeh Whitehead was die beeldhouer. Dit is op 11 Januarie 1905 deur die burgemeester, A. Fettes, onthul. Vroeg in April 2015 is die beeld ernstig gevandaliseer.


</doc>
<doc id="94568" url="https://af.wikipedia.org/wiki?curid=94568" title="Jack Hindon">
Jack Hindon

Kaptein Oliver John Hindon (20 April 1874 – 19 Maart 1919), bekend as "Jack", was 'n Boereverkenner tydens die Tweede Vryheidsoorlog. Hy is in Engeland gebore en sluit by die Britse leër aan as 'n trommelaar. Hy kom na Suid-Afrika as 'n veertienjarige toe sy regiment na Zoeloeland verplaas word. Hy en 'n paar seuns dros nadat sy sersant-majoor hulle sleg behandel het. Hulle gaan na die Transvaal waar hulle 'n tydlank op die myne werk. Hy word later 'n suksesvolle bouer en boer op Middelburg. Hy staan die ZAR by tydens die Jameson-inval en burgerskap word aan hom toegeken as erkenning vir sy diens. Hy sluit aan by die Republikeinse Berede Polisie.

Met die uitbreek van die Tweede Vryheidsoorlog sluit hy aan by die Boeremagte. Hy werk saam met Danie Theron en word 'n legendariese figuur as gevolg van sy dapperheid en waaghalsigheid. Tydens die Slag van Spioenkop word hy, Henri Slegtkamp en De Roos bekend toe hulle drie alleen generaal Buller se magte terughou. Later was hy in bevel van sy eie korps en het groot skade aangerig deur onder andere Britse spoorweglyne op te blaas. Op 28 Junie 1901 blaas hy die spoorlyn op digby Uitkyk stasie, omgewing Balmoral, op 4 Julie 1901 ontspoor hy 'n trein suid van Naboomspruit en op 31 Augustus ontspoor hy 'n trein tussen Waterval en Hammanskraal. Hy word platgetrek met koors net voor die oorlog tot 'n einde kom en was nooit gevang nie en word as 'n Bittereinder gereken. Hy is in Pretoria oorlede.



</doc>
<doc id="94570" url="https://af.wikipedia.org/wiki?curid=94570" title="Slag van Tabanyama">
Slag van Tabanyama

Die Slag van Tabanyama het plaasgevind vanaf 19 Januarie 1900 tot 22 Januarie tydens die Tweede Vryheidsoorlog tussen die magte van generaals Louis Botha en Buller. Dié slag is gevolg deur die Slag van Spioenkop.



</doc>
<doc id="94575" url="https://af.wikipedia.org/wiki?curid=94575" title="Rietvlei Natuurreservaat">
Rietvlei Natuurreservaat

Die Rietvlei Natuurreservaat is 'n natuurreservaat net suidoos van Pretoria in Gauteng, Suid-Afrika. Die reservaat lê wes van die R21-snelweg (na die OR Tambo Lughawe) en noordoos van die R50-pad (na Delmas/Babsfontein). Dit word deur die Stad Tshwane Metropolitaanse Munisipaliteit bestuur.

Die reservaat beslaan 'n oppervlakte van 38 vierkante kilometer en omvat onder andere die Rietvleidam. Die park is gemiddeld 1 525 meter bokant seevlak. Die hoogte punt is op 1 542 m en die laaste punt op 1 473 m (by die dam se uitvloei). 'n Netwerk van teer- en grondpaaie deurkruis die gebied, wat die reservaat vir besoekers en bestuur toeganklik maak.

Na raming is daar 1 600 stuks wild in die reservaat, insluitend blesbokke, swartwildebeeste, rooihartbeeste, elande, bontkwaggas, waterbokke, rietbokke, springbokke, rooiribbokke, steenbok en duikers. Daar is ook ongeveer 319 soorte voëls in die reservaat. Die leeukamp is slegs deur begeleide toere vir besoekers toeganklik.

Omdat die reservaat in een van die digbevolkste gebiede van Suid-Afrika lê, word dit voortdurend deur uitbreiding en menslike ontwikkeling bedreig.

Dié natuurreservaat moet nie verwar word met die "Rietvlei Zoo Farm" in Alberton nie.



</doc>
<doc id="94578" url="https://af.wikipedia.org/wiki?curid=94578" title="Mandaryns">
Mandaryns

Mandaryns (Vereenvoudigde Chinees: 官话, Tradisionele Chinees: 官話, pinyin: "Guānhuà", letterlik: "taal van die beamptes"), ook Hoog-Chinees of Mandaryn-Chinees genoem, is 'n groep van verwante variëteite van Chinees wat in die meeste van die noorde en die suidweste van China gepraat word.

Omdat die meeste Mandarynsdialekte in die noorde gepraat word, word die groep ook Noordelike dialekte (北方话, "běifānghuà") genoem. Indien die Mandarynsgroep as een taal gereken word, soos dikwels in akademiese literatuur, het dit meer moedertaalsprekers (byna 'n miljard) as enige ander taal ter wêreld. Soms word die Jin-dialek by Mandaryns ingereken.

Mandaryns is die amptelike taal van die Volksrepubliek China en die Republiek China, een van die amptelike tale van Hongkong (saam met Engels en Kantonees), Macau (saam met Kantonees en Portugees) en Singapoer (saam met Engels, Maleis en Tamil). Daarbenewens vorm Mandaryns saam met Arabies, Engels, Frans, Russies en Spaans die amptelike tale van die Verenigde Nasies.

Mandaryns word met Chinese karakters geskryf.


</doc>
<doc id="94583" url="https://af.wikipedia.org/wiki?curid=94583" title="US Airways">
US Airways

US Airways is 'n groot Amerikaanse lugredery wat deur die American Airlines-groep besit word. Dit bedryf 'n uitgebreide internasionale en plaaslike netwerk, met 193 bestemmings in 24 lande in Noord-Amerika, Suid-Amerika, Europa en die Midde-Ooste.

Die lugredery is 'n geaffilieerde lid van Oneworld en maak gebruik van 'n vloot van 343 hoofstroom straalvliegtuie, sowel as 278 plaaslike straler en turboskroef vliegtuie wat deur die kontrak en filiaal bedryf word onder die naam US Airways Express. Die draer bedryf ook die US Airways Shuttle, 'n US Airways handelsmerk wat 'n uurlikse diens tussen Boston, New York Stad en Washington, DC verskaf. In Oktober 2013 het US Airways 32 312 mense wêreldwyd in diens gehad en bedryf 3 028 daaglikse vlugte (1 241 deur US Airways hoofdiens en 1 790 deur US Airways Express).

In 1979, ná die Lugdiensdereguleringswet deurgevoer is, het Allegheny Airlines sy naam verander na US Air en gepoog om sy bedrywighede uit te brei. 'n Dekade later het dit Piedmont Airlines en Pacific South West Airlines verkry, om een van die VSA se sewe oorblywende transkontinentale nalatenskapdraers te word. In 2005 het America West Airlines 'n omgekeerde samesmelting uitgevoer, deur die verkryging van die bates en handelsmerk van die groter US Airways, terwyl die bestuurspan van America West grootliks in beheer van die saamgesmelte lugredery gebly het.

US Airways se geskiedenis spoor terug na All American Aviation Inc, 'n maatskappy wat gestig is deur die du Pont-broers Richard C. du Pont, Alexis Felix du Pont, Jr. en Steven Gardner, as uitvoerende hoof. Die lugredery se hoofkwartier was in Pittsburgh, vanwaar dit die Ohioriviervallei bedien het sedert 1939. In 1949 is die maatskappy herdoop na All American Airways en toe dit van lugpos na passasiersdiens oorskakel in 1953 word dit Allegheny Airlines.

Allegheny se eerste straler was die Douglas DC-9 in 1966; dit geabsorbeer Lake Central Airlines in 1968 en Mohawk Airlines in 1972 om een van die grootste rederye in die noordoostelike Verenigde State van Amerika te word. In 1973 was dit die negende grootste lugredery in die vrye wêreld volgens passasiersgetalle (en 24ste grootste per passasiersmyle) Met die uitbreiding het ook groeipyne ontstaan en in die 1970's het Allegheny die bynaam "Agony Air" gekry as gevolg van kliëntontevredenheid.

Allegheny se ooreenkoms met Henson Airlines, die voorloper van vandag se US Airways Express draer Piedmont Airlines, om die "Allegheny Commuter" vlugte te vlieg was die lugbedryf se eerste kode-deel ooreenkoms, 'n soort diens wat nou algemeen in die bedryf is.


</doc>
<doc id="94584" url="https://af.wikipedia.org/wiki?curid=94584" title="Tigerair">
Tigerair

Tiger Airways Singapore Pte Ltd, wat as Tigerair handel dryf, is 'n laekosteredery met sy hoofkwartier in Singapoer. Dit bied vlugte aan na plaaslike bestemmings in Suidoos-Asië, Australië, China en Indië vanaf sy belangrikste basis by Lughawe Singapoer Changi.

Sy hoofkantoor is in die Honeywell-gebou in Changi, Singapoer, en is 'n volfiliaal van Tiger Airways Holdings.

Tigerair het die CAPA "Laekostelugredery van die Jaar"-toekenning in 2006 en 2010 ontvang.

In Maart 2015 bestaan die vloot van Tigerair uit 25 vliegtuie:


</doc>
<doc id="94586" url="https://af.wikipedia.org/wiki?curid=94586" title="Valuair">
Valuair

Valuair (Chinees: 惠 旅 航空) is 'n laekostelugredery wat in Singapoer gebaseer is. Dit is in 2004 geloods, met aanvanklike vlugte na Bangkok en Hongkong. 

Dit onderskei homself van ander laekosterederye omrede dit fieterjasies aanbied soos 'n bagasietoelaag van meer as 20 kg, etes tydens die vlugte, vooraftoekenning van sitplekke, en 'n 32 duim sitplekafstand. Die redery is in 2005 verkry deur Jetstar Asia Airways, tog is die Valuair-merk behou vir Jetstar Asia se geskeduleerde dienste aan die groot stede van Indonesië.

Die suidwesvleuel van Vlak 3 in Terminaal 1 op Singapoer Changi Lughawe huisves die lugredery se hoofkantoor.

Valuair bied tans vlugte van sy basis in Singapoer na Jakarta, Denpasar en Surabaya, met Bangkok as 'n kodedeel saam met Jetstar Asia Airways. Sedert sy samesmelting met Jetstar Asia, het die lugredery sy vlugte na Perth, Hongkong, Xiamen, Chengdu en Bangkok beëindig, as deel van die konsolidasieproses tussen die twee rederye.

Hierdie lys toon alle huidige en voormalige bestemmings, insluitende die stad bedien, die land, die lughawe, en die begin- en die eindjaar van die diens.

Teen Januarie 2014 het Jetstar Asia oor die volgende vliegtuie beskik: 

Passasiers kan aanboord voedsel en drankies by die vlugkelners koop. Op vlugte van Valuair, mag passasiers slegs voedsel en drankies nuttig wat hulle aanboord gekoop het, tensy die passasier(s) spesiale dieetbehoeftes het. Voor die samesmelting was maaltye en drankies ingereken by die vliegkaartjie se prys.


</doc>
<doc id="94589" url="https://af.wikipedia.org/wiki?curid=94589" title="Grammy">
Grammy

’n Grammy (oorspronklik Gramophone Award) is ’n prys van die "Amerikaanse National Academy of Recording Arts and Sciences" (NARAS) vir uitnemendendheid in die musiekbedryf. Op die jaarlikse toekenningsaand tree vooraanstaande musikante op. Dit is die musiekbedryf se weergawe van ander pryse soos die Emmys (televisie), Tonys (teater) en Oscars (rolprentbedryf).

Die 1ste jaarlikse Grammy-toekenningsaand het plaasgevind op 4 Mei 1959 en pryse is toegeken vir uitnemende werk in 1958. Sedert 2012 is die kategorieë aangepas. Die 61ste Grammy-toekenningsaand is op 10 Februarie 2019 in die Staples Center in Los Angeles, Kalifornië, gehou.

Die Grammys het in die 1950's hul oorsprong in die Hollywood Walk of Fame-projek gehad. Terwyl musiekbeamptes wat vir die Walk of Fame-komitee gekies is, ’n lys saamgestel het van belangrike musikante wat vir ’n ster kwalifiseer, het hulle besef daar is baie leiers in die bedryf wat nooit ’n ster sal kry nie. Hulle het besluit om ’n musiekprys soortgelyk aan die Oscars en Emmys te skep. Dit was die begin van die National Academy of Recording Arts and Sciences.

Nadat die besluit geneem is, moes ’n naam gekies word. Een voorstel was "Eddie", ter ere van die uitvinder van die fonograaf, Thomas Edison. Hulle het eindelik besluit op ’n naam ter ere van Emile Berliner, die uitvinder van die grammofoon, vir die prys vir 1958.

Die eerste toekenningsaand is op 4 Mei 1959 tegelyk op twee verskillende plekke gehou – die Beverly Hilton Hotel in Beverly Hills, Kalifornië, en die Park Sheraton Hotel in die stad New York. Altesaam 28 Grammys is toegeken. Die getal pryse het oor die jare gewissel en toegeneem namate kategorieë bygevoeg en verwyder is – daar was in ’n stadium meer as 100. Die tweede toekenningsaand, wat ook in 1959 gehou is, is die eerste seremonie wat op televisie uitgesaai is, maar dit is in 1971 die eerste keer regstreeks uitgesaai.

Die vergulde trofees, wat ’n goue grammofoon uitbeeld, word met die hand deur Billings Artworks in Colorado gemaak. Die oorspronklike beeldjie is in 1990 herontwerp en die tradisionele sagte lood is met ’n harder allooi vervang wat nie so maklik beskadig raak nie. Billings het ’n sinkallooi, grammium, ontwerp wat as ’n handelsmerk geregistreer is.

Die trofee, met die ontvanger se naam daarop, is eers ná die seremonie beskikbaar; vir die oorhandiging word elke jaar dieselfde replikas gebruik.



</doc>
<doc id="94594" url="https://af.wikipedia.org/wiki?curid=94594" title="Emmy">
Emmy

’n Emmy is ’n Amerikaanse prys wat toegeken word vir uitnemendheid in die televisiebedryf en is soortgelyk aan Oscars (rolprentbedryf), Tonys (teater) en Grammys (musiek).

Omdat Emmys toegeken word aan mense in verskillende sektore van die televisiebedryf, word verskeie toekenningsaande elke jaar gehou. Die twee seremonies wat die meeste internasionale aandag trek, is die toekenning van die Primetime en die Daytime Emmys. Ander gewilde seremonies is vir sportprogramme, nuus en dokumentêre, sake- en finansiële nuus, en tegnologieprestasies in televisie. Streekseremonies word op verskillende tye deur Amerika aangebied vir uitnemendheid in streekstelevisie. Daar is ook internasionale Emmys wat toegeken word vir programme wat aanvanklik buite Amerika uitgesaai is.

Drie aparte maar verwante organisasies bied die Emmys aan: die Academy of Television Arts & Sciences (ATAS), die National Academy of Television Arts and Sciences (NATAS) en die International Academy of Television Arts and Sciences (IATAS). Elk is verantwoordelik vir ’n spesifieke stel Emmy-seremonies.

Die Emmy-beeldjie, wat ’n vrou met vlerke uitbeeld wat ’n atoom vashou, is deur die televisie-ingenieur Louis McManus ontwerp. Hy het sy vrou as model gebruik. Die vlerke verteenwoordig die muse van kuns en die atoom die elektron van wetenskap na aanleiding van die naam "Academy of Arts and Sciences".

Toe op ’n naam vir die toekenning besluit moes word, is "Ike" eers oorweeg. Dit was die bynaam van die eerste videokamerabuis, die ikonoskoop. Dit was egter ook die bynaam van die WO2-held en toekomstige Amerikaanse president Dwight D. Eisenhower en die lede van die akademie het iets unieks gesoek. Die derde president van die akademie, Harry Lubcke, het toe die naam "Immy" voorgestel, ’n naam wat algameen gebruik is vir die beeldortikonbuis wat in die vroeë televisiekameras gebruik is. Dit is later vervroulik na "Emmy" om te pas by die vroulike beeldjie.

Elke Primetime Emmy-beeldjie weeg 3,08 kg en is gemaak van koper, nikkel, silwer en goud. Dit is 39 cm hoog en sy basis het ’n deursnee van 14 cm. Dit weeg 2,5 kg. Die Regional Emmy-beeldjie 29 cm hoog en weeg 1,4 kg. Elk duur vyf en ’n half uur om te maak en word met wit handskoene hanteer om vingermerke te voorkom.

Die Emmys word in verskillende afdelings toegeken. Elk het sy eie kategorieë, benoemings- en stemprosedures, en reëls vir stemkomitees. Die seremonies word deur die jaar gehou. Ongeag watter Emmy iemand wen, hy of sy word ’n "Emmy-wenner" genoem.

Die Primetime Emmys word toegeken vir uitnemendheid in televisieprogramme in spitstyd. Seremonies word middel September gehou, op die eerste Sondag voor die amptelike begin van die herfsseisoen op TV. Lede van ATAS stem vir die wenners van die Primetime Emmys. Die finale stemmery word in Augustus gehou.

Dié seremonie word gewoonlik in Junie gehou en beloon uitnemendheid in dag-TV. Lede van NATAS stem vir die wenners van die Daytime Emmys. Vir die dramakategorieë is daar ’n bykomende stemronde, waar een of twee akteurs van elke program gekies en vir die finale benoeming oorweeg word.

Die Sports Emmy word toegeken vir uitnemendheid in sportprogramme. Dit word op ’n Maandagaand in die lente in New York gehou, gewoonlik in die laaste twee weke van April of die eerste week in Mei. Stempanele doen die stemwerk en dit word deur NATAS beheer. 

Dié pryse word elke herfs toegeken vir uitnemendheid in nuusprogramme en dokumentêre. NATAS het stempanele wat vir die wenners stem. 

Ander Emmys sluit in dié vir televisie-ingenieurswerk, streekprogramme en internasionale programme. 



</doc>
<doc id="94597" url="https://af.wikipedia.org/wiki?curid=94597" title="Brit Awards">
Brit Awards

Die Brit Awards (soms BRIT Awards of afgekort as Brits) is die jaarlikse Britse toekenningsaand vir uitnemendheid in die land se musiekbedryf. Dit stem ooreen met die Amerikaanse Grammys. Die naam was oorspronklik ’n afkorting van "Britse" of "Britannia" (die pryse is in die begin geborg deur die Britannia-musiekklub), maar staan deesdae vir British Record Industry Trusts Show. ’n Soortgelyke seremonie, die Classic Brit Awards, word ook elke jaar vir klassieke musiek gehou.

Robbie Williams het die meeste Brit Awards nog gewen: twaalf as solokunstenaar en vyf as deel van Take That.



</doc>
<doc id="94600" url="https://af.wikipedia.org/wiki?curid=94600" title="Mercury-prys">
Mercury-prys

Die Mercury-prys (Engels: "Mercury Prize"), voorheen bekend as die Mercury-musiekprys en tans om borgskapredes as die Barclaycard Mercury-prys, is ’n jaarlikse musiekprys vir die beste album uit Verenigde Koninkryk en Ierland. Dit is in 1992 tot stand gebring as ’n alternatief vir die Brit Awards. Die pryse is aanvanklik geborg deur Mercury Communications, vandaar die naam, toe deur verskeie ander maatskappye en van Maart 2009 af deur Barclaycard.

Enige album wat deur ’n Britse of Ierse musikant uitgereik word of deur ’n groep waarvan meer as 50% van die lede Brits of Iers is, kan deur hul musiekmaatskappy aanbeveel word vir die prys.



</doc>
<doc id="94601" url="https://af.wikipedia.org/wiki?curid=94601" title="Mormoonse Tabernakelkoor">
Mormoonse Tabernakelkoor

Die Mormoonse Tabernakelkoor, soms MoTab genoem, is ’n Amerikaanse vrywilligerkoor met 360 lede. Dit is deel van die Kerk van Jesus Christus van die Heiliges van die Laaste Dae (LDS) en het al verskeie Grammys en Emmys gewen.

Die koor, wat al deur president Ronald Reagan "Amerika se Koor" genoem is, bestaan uit vrywillgers van die LDS; sommige woon naby die Mormoonse Tabernakel in Salt Lake City, Utah, maar ander reis ver vir kooroefeninge en die koor se weeklikse televisie- en radio-uitsending. Koorlede word nie betaal nie en hulle moet hul eie reiskoste dek. Baie van hulle is egpare, en sommige families sing al geslagte lank in die koor.

Die koor is in Augustus 1847 gestig, ’n maand nadat Mormoonse pioniers in die Salt Lake-vallei gaan woon het. Sedert 15 Julie 1929 het die koor ’n weeklikse radio-uitsending (later ook op TV gebeeldsend), "Music and the Spoken Word", wat een van die oudste aaneenlopende radioprogramme in die wêreld is. Aan die einde van die koor se 4 165ste direkte radio-uitsending op 12 Julie 2009 het die aanbieder van die program, Lloyd D. Newell, bekend gemaak die program is 80 jaar oud. Dit word sedert die vroeë 1960's ook wêreldwyd op TV uitgesaai.

Die koor word gewoonlik begelei deur ’n orkes, die tabernakel se orrel of soms albei. Met die voltooiing van die Kerk se konferensiesentrum reg langs die tabernakel is daar nou sale beskikbaar vir kooroptredes.

Die minimum ouderdom vir deelname is onlangs van 30 verlaag tot 25. Lede mag net 20 jaar in die koor sing, of hoogstens tot op 60. So kry nuwe mense meer dikwels kans om lid te word. Daar is ook ’n beperking op die afstand wat die koorlede van die tabernakel af mag woon om hul veiligheid te verseker.



</doc>
<doc id="94603" url="https://af.wikipedia.org/wiki?curid=94603" title="Orde van die Britse Ryk">
Orde van die Britse Ryk

Die Orde van die Britse Ryk (Engels: Most Excellent Order of the British Empire) is die jongste ridderorde in Brittanje en die Statebond. Dit is op 4 Junie 1917 deur koning George V gestig en het vyf klasse, burgerlik en militêr. Lede van die eerste twee klasse is ’n ridder of dame. 

Daar is ook die verwante Britse Ryk-medalje, waarvan die lede by die orde ingelyf is, maar nie lede van die orde is nie.

Die vyf klasse van die orde is, van die mees senior af:

Ná die Tweede Wêreldoorlog het verskeie Suid-Afrikaners toekennings gekry: 41 die CBE, 147 die OBE, 363 die MBE en 224 die Britse Ryk-medalje.


</doc>
<doc id="94604" url="https://af.wikipedia.org/wiki?curid=94604" title="Bourbon Street">
Bourbon Street

Bourbon Street (Frans: "Rue Bourbon") is 'n straat in die hart van New Orleans se oudste buurt, die "French Quarter" of Franse Kwartier. Die straat, wat na die Europese koningshuis Huis van Bourbon vernoem is, strek oor dertien straatblokke vanaf Canal Street tot Esplanade Avenue en loop parallel met Royal Street. Terwyl dit deesdae veral met gekommersialiseerde toerisme verbind word en bekend staan vir sy kroeë en ontkleekroeë, was dit tot in die laat 19de eeu een van die mees elegante en gesogte woonstrate in Louisiana se metropool. Sy geskiedenis verskaf insig in New Orleans se verlede.


</doc>
<doc id="94606" url="https://af.wikipedia.org/wiki?curid=94606" title="Monargie van die Verenigde Koninkryk">
Monargie van die Verenigde Koninkryk

Die monargie van die Verenigde Koninkryk (algemeen die Britse monargie genoem) is die grondwetlike monargie van die Verenigde Koninkryk en sy oorsese gebiede. Die monarg se titel is "koning" (manlik) of "koningin" (vroulik). Koningin Elizabeth II is sedert Februarie 1952 die monarg. Sy het die troon na die dood van daar vader, koning George VI bestyg.

Die monarg (en sy of haar onmiddellike familie) onderneem verskeie amptelike, seremoniële, diplomatieke en verteenwoordigende pligte. Omrede die monargie grondwetlik is, is die monarg beperk tot nie-partydige funksies, soos die toeken van ordes en die aanstel van die Eerste Minister. Die monarg is, volgens tradisie, die hoof van die Britse gewapende magte. Die monarg is ook die hoof van die Kerk van Engeland, alhoewel die werklike gesag by die aartsbiskop van Canterbury lê.

Omdat die Britse monarg die hoof van die Britse Statebond is, is hy/sy ook die staatshoof van verskeie lidlande, insluitende: Antigua en Barbuda, Australië, Bahamas, Barbados, Belize, Kanada, Grenada, Jamaika, Nieu-Seeland, Papoea-Nieu-Guinee, St. Kitts en Nevis, St. Lucia, St. Vincent en die Grenadines, Solomoneilande en Tuvalu.

Die Britse monargie is ongeveer in die jaar 1000 deur die Skotse konings en die konings van Angel, Denemarke begin (die woord Anglo-Saksies is hiervan ontleen). Die laatste Angel-Saksiese koning, Harold II van Engeland is in 1066 verslaan.

Sedert 1707 (die ontstaan van die Koninkryk van Groot-Brittanje) het die aparte lande van die Verenigde Koninkryk nie meer hulle eie konings nie, maar heers een koning oor die hele Groot-Brittanje.




</doc>
<doc id="94608" url="https://af.wikipedia.org/wiki?curid=94608" title="Orde van die Kousband">
Orde van die Kousband

Die Orde van die Kousband (Engels: Most Noble Order of the Garter) is in 1348 gestig en is die oudste ridderorde in Brittanje. Sy medaljes is die hoogste eer naas die Victoriakruis en Georgekruis en is opgedra aan Sint Joris ("Saint George"), Engeland se beskermheilige.

Koning Eduard III het die Orde van die Kousband gestig min of meer ten tyde van sy aanspraak op die Franse troon. Die jaar word gewoonlik beskou as 1348, maar volgens die "Complete Peerage" is die orde op 23 April 1344 gestig, en die lede wat in 1344 tot ridder geslaan is, word as die stigterslede aangegee. 

Die monarg ken lidmaatskap toe as ’n persoonlike geskenk aan burgers van Brittanje en die Statebond. Lidmaatskap is beperk tot die monarg, die Prins van Wallis en hoogstens 24 ander mense, of Companions. Die orde sluit ook ekstra ridders en dames in, soos lede van die Britse vorstehuis en buitelandse monarge. Nuwe aanstellings word altyd op Sint Jorisdag, 23 April, aangekondig.

Die orde se embleem is ’n kousband met die leuse "Honi soit qui mal y pense" (Middelfrans vir "shame on him who thinks evil of it") in goue letters. Lede van die orde dra dit op seremoniële geleenthede.

Verskeie legendes verduidelik waar die naam vandaan kom. Die gewildste een is oor die "Gravin van Salisbury" (óf Eduard se toekomstige skoondogter Joan van Kent of haar voormalige skoonma, Catherine Montacute). Terwyl sy op ’n hofbal in Calais gedans het, het haar kousband van haar been afgegly. Sommige mans het gegrynslag, maar die koning het dit opgetel en gesê: ""Honi soit qui mal y pense"," wat die leuse van die orde geword het.

Volgens ’n ander legende is koning Richard I in die 12de eeu, terwyl hy in die Kruistogte geveg het, deur Sint Joris geïnspireer om kousbande om die bene van sy ridders te bind, en hulle het die slag gewen. Koning Eduard het na bewering die voorval in herinnering geroep toe hy die orde in die 14de eeu gestig het. 


</doc>
<doc id="94609" url="https://af.wikipedia.org/wiki?curid=94609" title="Jetstar Asia Airways">
Jetstar Asia Airways

Jetstar Asia Airways Pte Ltd (wat handeldryf as Jetstar Asia) (Chinees: 捷 星 亚洲) is 'n laekostelugredery wat in Singapoer gebaseer is. Dit is een van die Asiatiese uitlopers van die ouer Jetstar Airways, die laekostelugrederyfiliaal van Australië se Qantas lugredery. 

Dit bedryf dienste na plaaslike bestemmings in Suidoos-Asië na lande soos Birma, Kambodja, Maleisië, die Filippyne, Thailand en Viëtnam. Hulle vlieg ook op plaaslike roetes in Oos-Asië, soos Japan, Taiwan en China, insluitende die spesiale gebiede Hongkong en Macau. Dit dien as die belangrikste voederredery vir sy moedermaatskappy Jetstar Airways vir sakpas-passasiers wat na Australië vlieg. Haar susterrederye is Jetstar in Nieu-Seeland, Jetstar Stille Oseaan en Jetstar Japan.


</doc>
<doc id="94610" url="https://af.wikipedia.org/wiki?curid=94610" title="Sitar">
Sitar

’n Sitar is ’n snaarinstrument uit Indië met ’n baie tiperende klank. Die instrument het benewens vier melodiesnare en twee ritmesnare ook twaalf tot veertien resonansiesnare. Laasgenoemde word gestem in die toonleer van die spesifieke "raga", of musiekraamwerk waarbinne ’n stuk gespeel word. Die sitar kom tradisioneel uit die Hindoestaanse musiek.

Dit het in die 1960's in die Weste bekend geword danksy die Beatles en ander popgroepe wat dit soms gebruik het. Die bekendste sitarspeler ter wêreld was Ravi Shankar. Hy het onder meer in 1967 op die Monterey-popfees opgetree. Dit was ’n groot rede daarvoor dat musiek uit Indië, en sitarmusiek spesifiek, algemeen bekend geword het. Shankar is op 11 Desember 2012 oorlede.



</doc>
<doc id="94611" url="https://af.wikipedia.org/wiki?curid=94611" title="Hollywood Walk of Fame">
Hollywood Walk of Fame

Die Hollywood Walk of Fame bestaan uit meer as 2 500 vyfpuntige sterre uit terrazzo en koper in die sypaadjies van 15 straatblokke van Hollywood Boulevard en drie blokke van Vine Street in Hollywood, Kalifornië. Die sterre is permanente openbare monumente vir prestasies in die vermaakbedryf en bevat die name van akteurs, musikante, regisseurs, vervaardigers, musiek- en teatergroepe, fiktiewe karakters ens. Die administrasie van die Walk of Fame word behartig deur die Hollywoodse kamer van koophandel en in stand gehou deur die Hollywood Historic Trust. Dit is ’n gewilde toeriste-attraksie – dit het in 2003 sowat 10 miljoen besoekers gelok.

Die Walk of Fame loop 2,1 km van oos na wes aan Hollywood Boulevard, plus 0,7 km van noord na suid aan Vine Street.

Daar is sowat 2 518 sterre, 1,8 meter uit mekaar. Dit is koraalpienk vyfpuntige sterre van terrazzo met ’n koperrand op ’n houtskoolkleurige terrazzo-agtergrond. In die boonste deel staan die vereerde persoon se naam in koperletters en in die onderste helfte is ’n ronde koperembleem wat aandui op watter terrein die persoon vereer is. Daar is vyf kategorieë:

Altesaam 47% van die sterre is toegeken in die rolprentkategorie, 24% in televisie, 17% in radio/klank, 10% in radio en minder as 2% in teater. Sowat 20 nuwe sterre word elke jaar bygevoeg.

Spesiale sterre word soms aan ander mense toegeken en hul "sterre" het dan ’n besonderse vorm. Die voormalige burgemeester van Los Angeles Tom Bradley se ster toon die stad se seël, en die ruimtevaarders van Apollo 11 (Neil Armstrong, Buzz Aldrin en Michael Collins) se sterre is vier identiese grys sirkels op ’n koraalpienk agtergrond met hul name, die datum van die maanlanding ("7/20/69") en die woorde "Apollo XI" in koper. Boaan die sirkels is die televisie-embleem.

By die nabygeleë TCL Chinese Theatre is ook talle sementteëls waar beroemdes sedert die 1920's hul hand- en voetafdrukke in die nat sement vaslê met ’n persoonlike boodskap en hul handtekening daarby.




</doc>
<doc id="94614" url="https://af.wikipedia.org/wiki?curid=94614" title="Ian Player">
Ian Player

Dr. Ian Player (15 Maart 1927 - 30 November 2014) was 'n Suid-Afrikaanse natuurbewaarder en die broer van die gholflegende Gary Player. Hy is bekend as die persoon wat die witrenosters in die 1950’s in KwaZulu-Natal van uitsterwing gered het. Player het op verskeie parkerade, insluitend SANParke, gedien. Hy het ook 'n aantal bewaringsorganisasies op die been gebring en 'n paar boeke geskryf.

Player was die eerste wenner van die Dusi-kanowedvaart in 1951. Agt deelnemers het hieraan deelgeneem. Slegs Player kon die Dusi binne 6 dae voltooi. Dit was ten spyte daarvan dat ‘n nagadder hom vroeër gebyt het. Die kano wat hy gebruik het was van hout en borduurgaas gemaak en het 30 kilogram geweeg. Dit het natuurlik al sy voorraad vir die tog ingesluit.

Ian Cedric Audley Player is op 15 Maart 1927 in Johannesburg gebore. Hy is by die St. John's College opgevoed, waarna hy in die SAW se 6de Suid-Afrikaanse Pantserdivisie gedien het, wat van 1944 tot 1946 aan die Amerikaanse 5de Leër in Italië verbonde was.

Player het sy loopbaan as wildbewaarder in 1952 by die Natalse Parkeraad begin. Hier het hy hom op die bewaring van laaste suidelike witrenosters toegespits.

Hy het twee eredoktorsgrade ontvang:

Hy is op 30 November 2014 na 'n kort siekbed in die Karkloof-vallei, KwaZulu-Natal oorlede. Hy laat sy vrou, Ann Player, twee seuns, Kenneth en Amyas, en een dogter, Jessica, agter.

Van die boeke wat hy geskryf het:


</doc>
<doc id="94616" url="https://af.wikipedia.org/wiki?curid=94616" title="Andrew McGregor">
Andrew McGregor

Ds. Andrew McGregor (Golspie, Skotland, 10 Mei 1829 - Kaapstad, 17 Junie 1918) was die tweede predikant van die NG gemeente Robertson, sy enigste gemeente, en 'n produktiewe skrywer van Christelike lektuur. Kort ná sy aftrede is 'n gemeente op die Wes-Kaapse dorpie Lady Grey van Robertson afgestig en kry die naam McGregor ter ere van ds. McGregor.

Ds. McGregor se koms na Suid-Afrika was te danke aan die geslaagde sending van dr. William Robertson om predikante en onderwysers vir dieNG Kerk in Europa te vind. Hy moes 12 predikante soek en het gevind, benewens 'n aantal sendelinge en 'n paar onderwysers wat gewillig was om na Suid-Afrika te kom. Onder hulle was Andrew McGregor, wat 40 jaar op Robertson sou arbei. 

Andrew McGregor is op 10 Mei 1829 op die dorp Golspie in die graafskap Sutherland in Skotland gebore. Sy ouers was vrome mense en die atmosfeer in hul huis was godsdienstig. Tot sy 15de jaar gaan hy in Golspie skool, en is toe na Edinburg gestuur waar hy 'n baie deeglike opvoeding ontvang. Hy was 'n knap student en het in meer as een vak onderskeiding behaal. Sy opleiding vir die evangeliebediening het hy aan die New College van die Vrye Kerk van Skotland ontvang, en in Augustus 1858 is hy in Blairgowrie deur die Ring van Meigle gelegitimeer. Nadat hy sy studie voltooi het, wou hy as sendeling na China gaan. Weens die feit dat sy horlosie vyf minute agter was, kon hy egter nie die brief waarin hy hom definitief vir die werk aangebied het, betyds pos nie. Hierin sien hy die hand van die Here, en hy pos dus nooit die brief nie.

Ná sy ordening arbei hy 'n tyd lank as hulpprediker in Blairgowrie; daarna 'n paar maande in Kingswallis in Aberdeenshire; en word dan in Oktober 1859 beroep na die Tolbooth-Kerk in Edinburg as hulpprediker van die beroemde dr. Tweedie. Hy het later self die volgende aangaande sy werk daar vertel: "Het deel van de parochie dat aan mij toevertrouwd was, bestond, wat ruimte betreft, uit slechts 600 yards, naast aan het Kasteel van de stad. Doch in die ruimte, waar de meeste huiste 8 verdiepingen hoog waren, woonden 4,000 zielen. In een van die huizen telde ik 200 menschen. Mijn werk was om behalve dageliks huisbezoek, tweemaal elke Zondag te preken en een maal gedurende de week bidstond te houden. Er waren echter 12 dames der gemeente die alle deelen van de parochie bezochten, traktaten uitdeelden en bidstonden belegden. Iedere maand kwamen de dames bijeen, en onder mijn voorzitterschap leverden ze informeel rapport van hun werk, wisselden zij gedachten en verruilden ze traktaten, die niet geheel vrij weggegeven werden, waarna Gods zegen op de werkzaamheden afgesmeekt werd ... Onder de middelen die gebruikt werden om reddingswerk te doen bestond er ook een dagschool die door ruim 400 kinderen bijgewoond werd en die ik verwacht werd dikwels te bezoeken." 

Aangesien hy vroeër tydens sy studentejare gedurende sy vakansies dikwels skoolgehou het en ook vakopleiding geniet het, kon hy die onderwysers by geleentheid van die informele inspeksies waardevolle advies gee. Oor die waarde van sy arbeid in hierdie werkkring kon Dr. Tweedie die beste oordeel, en hy skryf in 'n brief aan McGregor nadat hy ingewillig het om na Suid-Afrika te gaan, onder meer: "The assiduity and zeal with which you have laboured here since October 1859, when you came among us; your readiness at all times and in every proper way to promote the great word of reclaiming the wandering and raising up the fallen, by the divinely appointed means, the truth, with the very considerable measure of success, in the Goodness of God, has accompanied your endeavours, all tend to deepen our regret. But as your mind was fully made up in terms of your letter, nothing remains for us but to acquiesce, and to pray that the blessing of the Gracious One may accompany you to your far off home, and crown your labours there with abundant success."

In sy afskeidspreek aan die einde van sy veertigjarige bediening te Robertson het hy later self vertel hoe dit gebeur het dat hy besluit het om na Suid-Afrika te kom. Op 'n Maandagoggend het een van sy gewese onderwyseresse van die skool wat hy gereeld moes besoek, hom vertel dat dr. Robertson wat tussen 30 en 40 jaar tevore gereeld bidure in dié buurt gehou het, in dr. Tweedie se kerk gepreek het. Op haar versoek nooi ds. McGregor hom toe om vir hulle te kom preek. "Ik vond dr. Robertson – maakte aan hem het doel van mijn bezoek bekend, – waarop zijn antwoord was: 'Wilt gij naar Zuid-Afrika gaan?' Meer dan een jaar later bevond ik mij in dit land — en kort daarna uit drie beroepen die ik ontvangen had, heb ik het eerste aangenomen — dat naar Robertson."

Om Hollands te leer vertoef hy vervolgens 'n tyd lank aan die Universiteit van Utrecht. Van dié tyd in sy lewe het een van sy medestudente aldaar, ds. A.I. Steytler, later vertel: "Ik kan het mij nog duidelik voorstellen hoe McGregor er uit zag toen hij naar Holland kwam om de Hollandse taal aan te leeren. Hij was een forsche, gebouwde man in de kracht van zijn leven, met een vriendelik aangezicht, dat altijd helder straalde. Hij maakte een zeer gunstigen indruk op ons Kaapsche studenten, en hij gevoelde zich aanstonds onder ons tehuis. Vragen omtrent de Kolonie, hare inwoners, hare Kerk, haar zending-werk, ens., vloeiden gedurig over zijne lippen. Hij wilde zoo gaarne alles weten van het land, waarheen hij gaan zou. Hij legde zich met groot enthusiasme toe op de kennis van de Hollandsche taal, waarvan hij nog geen woord kende, en waarin hij het heerlijke evangelie zou moeten verkondigen. Hij verloor geen tjd, die was hem te kostbaar om te worden verbeuzeld. Hij wilde zoo spoedig mogelijk zich bekwamen voor den werkkring waartoe hij geroepen zou worden ... Het heeft mij dikwijls verbaasd, dat hij zich zoo goed en juist in de Hollandsche taal kon uitdrukken, aangezien hij eerst op gevorderde leeftijd ... die taal is begonnen te leeren." 

Ongetwyfeld was dit veral later van tyd waar, alhoewel hy, na beweer word, altyd maar 'n paar eienaardigheidjies in sy uitspraak behou het. Voordat hy na Suid-Afrika afgereis het, het hy eers sy familiebetrekkinge in Skotland gaan groet. Hy sou met die Engelse skip The Valleyfield reis. Toe al sy goedere insluitende sy boekery alreeds aan boord was, besluit hy om liewer met die Hollandse brik Reinhardt te reis, want dit sou hom die geleentheid bied om meer oefening in die praat van Nederlands te kry. Met toestemming van die kaptein van The Valleyfield laat hy sy goedere op dié skip bly.

Op Sondag 15 Junie 1862 kom hy ná 'n vermoeiende reis van drie maande in Kaapstad aan. Toevallig het The Valleyfield laat op dieselfde dag in die nabyheid van die Groenpuntse vuurtoring op die rotse geloop en met nege uit die agttien lede van die bemanning vergaan. Toe McGregor verneem dat 'n skip gestrand het, stap hy van die huis waar hy tuis was in Groenpunt na die toneel van die skipbreuk om uit te vind watter skip dit was. Toe hy by die plek kom, val sy oog op 'n boek wat op die strand lê. Hy tel dit op en sien dat dit een van sy eie boeke was. So vind hy uit dat die gestrande vaartuig die een was waarin al sy besittings vervoer is en waarin hy aanvanklik self sou gereis het. Na 'n paar dae in Kaapstad waar hy gelegitimeer word en in die Presbiteriaanse Kerk St. Andrew preek, gaan hy na Swellendam om dr. Robertson te raadpleeg in verband met sekere sake. Daar lewer hy op 29 Junie sy eerste preek in Hollands; en op 13 Julie tree hy twee keer op Robertson op "tot algemeen genoegen", en word elf dae later as leraar van die gemeente beroep. 

Hy neem die beroep aan, gaan terug na Swellendam en trou daar op 3 September 1862 met dr. Robertson se oudste dogter, Elizabeth Augusta, op wie hy tydens sy vorige besoek verlief geraak het, en kom dan terug na Robertson waar hy op Donderdag, 11 September 1862 bevestig word. Dit was 'n blye dag vir die gemeente, en 'n beriggewer skryf dan ook aan "De Volksvriend" onder meer: "Eindelijk is de gelukkige dag aangebroken, waarop deze gemeente zich op nieuw verheugen mag in de geregelde bediening door haar eigenen leeraar. Zij, die bij ondervinding weten, wat het zegt zoo lang beroofd te zijn van de wekelijksche verkondiging des Evangelies, en dat na gewoon te zijn aan de diensten van een getrouwen en vromen herder, zijn alleen in staat ten volle de gevoelens te beseffen, die velen bezielden toen zij weder haren eigen leeraar in hun midden mogten aanschouwen."

Die jong egpaar is reeds die vorige dag omtrent ses myl buite die dorp ingewag en in 'n optog deur omtrent dertig rytuie na die huis van die vrederegter, J.W. van Zijl, geleide gedoen. Die bevestigingsrede is deur ds. Andrew Murray gelewer na aanleiding van die teks "Die u ontvangt, ontvangt mij, en die mij ontvangt, ontvangt Hem die mij gezonden heeft," en dr. Robertson het die inseëning waargeneem. In die namiddag het ds. McGregor sy intreepreek gehou na aanleiding van 2 Kor. 4:2. By die geleentheid is nege kinders gedoop, naamlik Jan Matthijs Willem le Roux (gebore 29 Julie 1862), Jan Sebastiaan Petrus Bernardus Viljoen (29 Julie), Jacobus Johannes de Wet (22 Junie), Magaretha Magdalena Susanna Wessels (7 Mei)Frederik Jacobus Viljoen (13 Julie), Jakob Francois i4uller (9 Augustus), Johanna Sophia Visser (15 Junie), Johanna Sophia Crous (25 Junie) en Anna Alizabeth de Witt (30 Mei). Toe hy veertig jaar later aftree, is Jan Sebastiaan Viljoen se dogter gedoop Elizabeth Augusta McGregor na mev. McGregor. 

In sy afskeidspreek het hy die een en ander omtrent sy bediening meegedeel, waaruit ons die volgende aanhaal: "Ons doel — en hierin sluit ik mijn dierbare echtgenote in — was dag en nacht de gemeente tot zegen te zijn. Ons gemak hebben wij nooit gezocht. Wij hebben getracht te doen wat wij konden. Somtijds hebben wij getracht te doen meer dan het lichaam verduren kon!"

Eerw. Andries Dreyer, gewese Kerkargivaris, vertel in die Jubileum-Nommer van "Die Kindervriend" (April 1931) wat hoofsaaklik gewy was aan ds. McGregor as oprigter en jare lange redakteur van die blad, onder meer die volgende oor sy arbeid op Robertson. "Die geseënde bediening ... was versier met 'n wandel waardig die evangelie waarin liefde tot sy Heer openbaar geword het in liefde tot die siele aan sy sorg toevertrou. Hy was dan ook by uitnemendheid 'n sielsoeker, en het dan ook seker baie siele gewen. Op bekering het hy dit steeds aangestuur in sy prediking. Daarby was hy 'n onvermoeide werker. Dit was sy lus en lewe om steeds arbeidsaam te wees. Om vermoeienis het hy nie gegee nie en van moeg word nie gepraat nie. Hy het student gebly tot aan die end van sy lewe, en was altyd baie getrou in die voorbereiding van sy preke, wat hy gewoonlik (die eerste jare altans) vol uitgeskryf het, hoewel hy hom later, toe hy in Hollands meer geoefend en tuis was, slegs van 'n skets op die preek, stoel bedien het. Met kranke, en huisbesoek was hy baie getrou en sy bestellinge het hy met groot stiptheid en nougesetheid uitgevoer. Bo al was hy 'n ware bidder. In die binnekamer, by die huisgodsdiens en in die gemeentelike bidstonde het hy hom steeds doen ken as 'n voorbidder vir die belange van Gods Koninkryk. Geen wonder dan ook dat daar meer dan eens herlewinge in die gemeente was." 

"Ds. McGregor het nie alleen sy gemeente, maar ook die Kerk in die algemeen gedien. Veral op die gebied van onderwys en opvoeding het hy hom laat geld. Hy het baie en goeie skole in sy gemeente opgerig en was lid van die eerste Algemene Opvoedingskommissie deur die Sinode in 1870 benoem. Hy was in 1878 een van die stigters van die Normaalskool in die Kaapstad en kurator van die inrigting gedurende baie jare. Toe die Kerk in elke Ring nog inspekteurs vir sending en opvoeding gehad het, was hy die Inspekteur vir opvoeding in die Ring van Swellendam. Sy rapporte in hierdie verband bevat interessante leesstof wat ons die man laat ken as 'n pedagoog, waartoe hy dan ook besondere opleiding gehad het. As eksaminator in die proponentseksamen het hy ook aan die Kerk goeie dienste bewys. Toe hy emeritus geword het, het die Departement van Onderwys hom openlik vir sy uitnemende dienste bedank. 

"Bo alles was ds. McGregor by uitnemendheid 'n kindervriend en dit wel van sy jongelingsjare af. Hiervan getuig sy belangstelling in Sondagskole, waarvan hy 'n uitstekende organiseerder was, en wel so dat Robertson die reputasie gehad het dat hy gedurende sy bediening beskik het oor een van die bes georganiseerde Sondagskole in die Kerk. Jaarliks is daar 'n Sondagskoolfees gehou, waartoe alleen die kinders wat getrou was in die bywoning van die klasse, vrye toegang gekry het. In sy werk onder die kinders en jongmense was sy geliefde eggenote sy regterhand. Sy was 'n ware moeder in Israel en het haar veral aangetrek gevoel na die kleiner kinders, wat sy altyd haar "lammertjies" genoem het. 

"Reeds in die 1870's het ds. McGregor Sondagskoollesse in boekvorm uitgegee en in die begin van 1881 het hy „De Kindervriend" gestig. Hy het die verant, woordelike redakteur van die blad gebly tot aan sy dood. In sy redaksiewerk was mev. McGregor sy medewerkster. Terwyl hy altyd verantwoordelik was vir die verklaring van die Sondagskoollesse het sy steeds gesorg vir treffende geskiedenisse en leersame verhale vir die kinders ... Ds. McGregor het die pen van 'n vaardige skrywer gehad. Behalwe "De Kindervriend" het hy die volgende boeke uitgegee: 'Zondagschoollessen voor een Jaar', 'Zondagschoollessen over het leven van Christus', 'Het Nieuwe Catechisastieboek', 'Afrikaanse Kinderbijbel', 'De Zondag Tehuis' ('n preekbundel), 'Zionsliederen', 'Robert Russell's Verzoeking', 'Beroemde Vrouwen', en twee brosjures: 'De Plymouth Broeders' en 'De Christelijke Sabbat'. Ook het hy as gereelde medewerker van "Het Gereformeerd Maandblad"' en van "De Kerkbode" in hierdie blaaie belangrike stukke oor die geskiedenis van die NG Kerk en ander sake gelewer."

Op 72-jarige ouderdom het ds. McGregor, hoewel gesond en selfs nog sterk, besluit om liewer opsy te staan vir 'n jonger man. "De werkzaamheden der gemeente", het hy in sy afskeidspreek verklaar, "vermeerderden elk jaar en de opvoeding der jeugd in zoo 'n gemeente als deze is zoo gewichtig voor het toekomstig heil van Kerk en land, en het kiezen van onderwijzers en onderwijzeressen van zoo groot belang, dat dit alles onvermoeide waakzaamheid en werkzaamheid op den kant van den Leeraar eischte. Om die reden onder anderen meende ik dat het goed was dat de zaak toevertrouwd zou worden aan jongere krachten dan de mijne. Ik wenschte ook om uit te stappen voor dat de gemeente zou beginnen te lijden wegens de toeneming in jaren en de afneming van krachten van den Leeraar."

Onder blyke van groot belangstelling neem hy en sy eggenote wat soveel jare getrou tersy gestaan het, op 11 September 1902 afskeid van sy geliefde gemeente, waarvan hy gesê het: "Wij zouden kunnen zeggen: Snijd in ons hart en gij vindt de gemeente Robertson." Hy het hom nadat hy sy emeritaat aanvaar het, in Kaapstad gevestig. Maar nie om te rus nie; daarvoor was sy gees te bedrywig. So dikwels as hy daartoe versoek is en sy kragte hom dit toegelaat het, het hy gepreek en ook tydelik in die gemeentes Maitland en De Rust waargeneem. Ook was hy 'n paar jaar lank ouderling van die Nieuwe Kerk en kapelaan van die Roelandstraatse gevangenis. Nog altyd het sy vaardige pen nooit gerus nie.

Op 3 September 1912 kon ds. en mev. McGregor hul goue bruilof vier in die pastorie van die Nieuwe Kerk, waarvan sy skoonseun ds. G.J. du Plessis toe leraar was. Al hul kinders was op hierdie heuglike dag aanwesig, naamlik regter A.J. McGregor, ds. A.M. McGregor (destyds leraar van die NG gemeente Oudtshoorn, dr. John Robertson McGregor, mev. M.J. de Villiers, mev. ds. Du Plessis en mej. H. M. McGregor.

Ses jaar later, op Maandag 17 Junie 1918, is hy ná 'n siekbed van enige maande aan sy woning by Hillsideweg 12, Tamboerskloof, oorlede. Die volgende dag is daar 'n roudiens gehou in die NG kerk Drieankerbaai, waar sy seun ds. A.M. McGregor van 1914 tot 1939 leraar was. Onder die groot gehoor was predikante van die NG Kerk en baie ander Christelike kerke, verteenwoordigers van die Unie-regering en die provinsiale administrasie. Die diens is gelei deur prof. J.I. Marais van die Kweekskool wat tot teks gekies het Psalm 103:1 en 2 en Hebreërs 13:7. Hy het verklaar dat ds. McGregor 'n gawe van God aan die NG Kerk in Suid-Afrika was, en Suid-Afrika moes God dank vir sy lewe. "Zijn naam was Andrew: hij was een ware Andreas; hij was niet een man die zich ooit op de voorgrond drong, maar die anderen bij de hand nam en tot de Heiland leidde." Ook ds. A.I. Steytler, jare lange vriend, het die ontslapene gehuldig en onder meer daarop gewys dat, alhoewel hy 'n Skot van geboorte was, hy hom heeltemal met die Afrikaanssprekendes vereenselwig het en selfs by voorkeur Nederlands gepraat het.

Ná die diens is die lyk per trein na Robertson vervoer, waar die begrafnis die volgende dag plaasgevind het. Die gemeente het in groot getalle opgekom om die laaste eer aan hulle oudleraar te bewys. Om halfdrie die namiddag is die kis by die huis van mnr. Lewis by die stasie afgehaal en na die kerk gevolg deur die weduwee en haar ses kinders en 'n skare van ongeveer tweeduisend mense. 'n Vierhonderdtal leerlinge het aan die voorpunt van die stoet gestap en hulle soos 'n erewag aan weerskante van die straat voor die ingang na die hoofdeur van die kerk opgestel. Die slippedraers was die predikante H.P. van der Merwe en S.J. Perold van Robertson, Weber van McGregor, I.F.A. de Villiers, skriba van die Sinode, en D.P. van Huyssteen en Van der Westhuizen van Montagu en die ouderling C.P. Klopper. As draers het opgetree die ouderlinge P.R.W.J. de Wet, L.A. Wentzel, N.L. Jonker, J.P. Marais en J.A. van Zijl. Ds. H.P. van der Merwe, eerste leraar van Robertson, wat as geleentheidsredenaar opgetree het, is bygestaan deur di. De Villiers, Weber, Perold en Van Huyssteen. As teks het ds. Van der Merwe gekies 2 Konings 2:12: "Mijn Vader, mijn Vader," en daarop gewys dat die ontslapene soos 'n vader geken, geëerbiedig en gelief was. Dit het duidelik gebly uit die kransie wat namens die moderatuur van die NG Kerk gestuur is. "De weeklacht over Elia was niet misplaatst op deze Gemeente. Vader McGregor had de Gemeente geïnspireerd. Dat was nog kenbaar by de ou stock. Het werk van Vader McGregor was onsterflik. De weeklacht kwam uit 'n gemeente vol van waardering. Uit 'n hart dat vol was van eerbied kon het trouwens niet anders wezen."



</doc>
<doc id="94621" url="https://af.wikipedia.org/wiki?curid=94621" title="TAP Air Portugal">
TAP Air Portugal

Die lugredery TAP Air Portugal, gestig in 1945 as "Trans Portes Aereos Portugueses, SGPS, SA", algemeen bekend as TAP, is die vlagdraerredery van Portugal. TAP Air Portugal is 100% in staatsbesit en het sy hoofkantoor op die Portela Lughawe, Lissabon. Dit is 'n lid van die Star Alliance sedert 14 Maart 2005, dieselfde dag waarop die maatskappy sy 60ste verjaardag gevier het. Sy middelpunt in Lissabon is 'n belangrike Europese poort by die kruispad van Afrika, Suid-Amerika en Noord-Amerika.

Volgens die JACDEC-vliegtuigveiligheidsverslag word TAP Portugal as Wes-Europa se veiligste lugredery aangeslaan en die wêreld se vierde veiligste lugredery, slegs na Qantas, Finnair en Air New Zealand.

TAP se roetenetwerk bestaan uit 88 bestemmings in 38 lande wêreldwyd. TAP bedryf byna 2 000 weeklikse vlugte met 'n vloot van 61 Airbus vliegtuie, en 'n verdere 16 vliegtuie doen diens by die plaaslike filiaalredery, Portugalia Airlines.

In onlangse jare is TAP Portugal agtereenvolgens verkies as die wêreld se voorste lugdiens na Afrika en Suid-Amerika deur die "World Travel Awards" (WTA), beskou as die "Oscars" van die wêreldtoerisme-industrie.


</doc>
<doc id="94622" url="https://af.wikipedia.org/wiki?curid=94622" title="Swiss International Air Lines">
Swiss International Air Lines

Swiss International Air Lines AG (kortweg: Swiss) is die vlagdraerlugredery van Switserland wat geskeduleerde dienste bedryf in Europa en vlieg na Noord-Amerika, Suid-Amerika, Afrika en Asië. Sy belangrikste sentrum is Zürich Lughawe (ZRH). Die lugredery is gestig na die 2002-bankrotskap van Swissair, Switserland se voormalige vlagdraer.

Swiss is 'n lid van die Star Alliance. Dit is 'n filiaal van die Duitse lugrederygroep die Lufthansagroep, met sy hoofkwartier by Eurolughawe Basel-Mulhouse-Freiburg naby Basel, Switserland, en 'n kantoor op Zürich Lughawe in Kloten, Switserland. Die maatskappy se geregistreerde kantoor is in Basel.

Die lugredery gebruik die IATA-kode LX, wat dit van die Switserse plaaslike lugredery Crossair (Swissair se kode was SR) geërf het. Die ICAO-kode is SWR, van Swissair geërf (Crossair was CRX), ten einde internasionale vliegregte te behou.


</doc>
<doc id="94624" url="https://af.wikipedia.org/wiki?curid=94624" title="Thai Airways">
Thai Airways

Thai Airways (Thai: บริษัท การบินไทย จำกัด (มหาชน)) is die vlagdraerlugredery van Thailand. Die lugredery is in 1988 gestig en sy hoofkwartier is in Vibhavadi Rangsitweg, Chatuchakdistrik, Bangkok. Dit bedryf hoofsaaklik vlugte uit Suvarnabhumi Lughawe. THAI is 'n stigterslid van die Star Alliance. Die lugredery is die grootste aandeelhouer van die laekosteredery Nok Air met 'n 49%-belang, en begin met 'n plaaslike draer onder die naam Thai Smile in die middel van 2012 met behulp van nuwe Airbus A320 vliegtuie.

Van sy middelpunt by Suvarnabhumi Lughawe, vlieg THAI na 78 bestemmings in 35 lande met 'n vloot van meer as 80 vliegtuie. Die lugredery was eens die operateur van twee van die wêreld se langste non-stop roetes tussen Bangkok en Los Angeles en New York Stad, maar as gevolg van hoë brandstofpryse, die onttrekking van vliegtuie, bagasiebeperkings en stygende kaartjiepryse, het die lugredery alle non-stop Amerikaanse dienste in 2012 onbepaald gestaak. Sedert 2013 word dienste tussen Bangkok en Los Angeles gediens via Incheon Internasionale Lughawe naby Seoel. THAI se roetenetwerk word oorheers deur vlugte na Europa, Oos-Asië, en Suid/Suidwes-Asië, maar die lugredery besoek ook Johannesburg in Suid-Afrika en vyf stede in Oseanië. THAI was die eerste Asië-Stille Oseaan lugredery om die Londen-Heathrow Lughawe te bedien. Onder Asië-Stille Oseaan draers, het THAI een van die grootste passasiersbedrywighede in Europa.

In November 2014 het die Thai Airways-vloot bestaan uit:


</doc>
<doc id="94633" url="https://af.wikipedia.org/wiki?curid=94633" title="Gys Hofmeyr">
Gys Hofmeyr

Gysbert Reitz (Gys) Hofmeyr (Riversdal, 12 Februarie 1871 – Lakeside, 12 Maart 1943) was 'n Suid-Afrikaanse staatsamptenaar en die eerste administrateur van Suidwes-Afrika.
Gys Reitz was die vyfde van die 10 kinders uit die huwelik op 11 Julie 1859 op Riversdal van Jan Hendrik Hofmeyr (Kaapstad, 29 September 1835 – Riversdal, 24 September 1923), 'n boer en veldkornet van die distrik Riversdal, en Christina Jacoba van Zyl (18 Julie 1838 – Riversdal, 13 November 1921). Gys Hofmeyr is op 7 Augustus 1895 op Oudtshoorn met Ydie Louis Dankwertz Nel getroud. Sy is op 19 Maart 1872 op Somerset-Oos gebore en oorlede op 14 Desember 1943 in Kaapstad. Ses kinders is uit dié huwelik gebore. Die oudste, Harold Osmond Wicht, 'n mediese spesialis van Kaapstad, se oudste kind, Babeta, is op 28 September 1946 in Kaapstad getroud met Johan Hendrik Wicht, gebiedsbevelvoerder van die weermag op Saldanha en eienaar van die Wicht-familieplaas aan Saldanhabaai waarop die buurt Blouwaterbaai uitgelê is.

Hofmeyr het hom as 19-jarige in 1890 by die Kaapse staatsdiens as klerk in die lande-en-aktekantoor op King William’s Town aangesluit, maar is oorgeplaas na die regsafdeling en slaag die vereiste regseksamen in 1893 terwyl hy op Oudtshoorn werksaam was. Ná die inlywing van Betsjoeanaland in 1895 is hy oorgeplaas na Vryburg en Mafikeng ten einde die administrasie eenvormig met die Kaapkolonie s'n te maak.

In 1897 het hy privaat sekretaris van dr. T. te Water, koloniale sekretaris in die kabinet van W.P. Schreiner, geword. Ná die eeuwending is hy aangestel as registrateur van die spesiale tribunale vir die verhoor van Kaapse rebelle. In 1904 word hy waarnemende klerk van die Kaapse Wetgewende Vergadering, in 1907 klerk van die Wetgewende Vergadering van Transvaal en in 1910 klerk van die Uniale Volksraad.

Hy was Transvaalse sekretaris tydens die Nasionale Konvensie in 1909. Van 10 Oktober 1920 tot 31 Maart 1926 het hy die uitdagende amp as die eerste burgerlike administrateur van Suidwes-Afrika beklee. In dié tyd is dit onder meer aan hom opgedra om opstande deur inboorlingstamme te onderdruk. Hy het Suid-Afrika in 1924 in Genève, Switserland, verteenwoordig tydens die Kommissie vir Permanente Mandate van die Volkebond.

Gys Hofmeyr, soos hy bekendgestaan het, het uiteenlopende belangstellings gehad en terwyl hy diens gedoen het as klerk van die Kaapse Wetgewende Vergadering "Het Zuid-Afrikaansche Jaarboek" van 1905 tot 1907 uitgegee in samewerking met C.G. Murray.




</doc>
<doc id="94634" url="https://af.wikipedia.org/wiki?curid=94634" title="Zürich Lughawe">
Zürich Lughawe

Zürich Lughawe (IATA-kode: ZRH, ICAO: LSZH), ook bekend as Zürich Kloten Lughawe, is die grootste internasionale lughawe van Switserland en die belangrikste middelpunt van Swiss International Air Lines. Dit bedien Zürich, Switserland se grootste stad, en met sy landvervoer, die res van die land. Die lughawe is 13 kilometer (8 myl) noord van sentrale Zürich geleë, in die munisipaliteite van Kloten, Rümlang, Oberglatt, Winkel en Opfikon, wat almal in die kanton van Zürich is.

Die lughawe is in besit van "Flughafen Zürich AG", 'n maatskappy genoteer op die SES Switserse Beurs. Die grootste aandeelhouers is die kanton van Zürich, met 33.33% plus een van die aandele, en die stad Zürich, met 5% van die aandele. Geen ander aandeelhouer het 'n belang van meer as 3% nie.


</doc>
<doc id="94635" url="https://af.wikipedia.org/wiki?curid=94635" title="Scoot">
Scoot

Scoot Pte Ltd is 'n Singapoergebaseerde langafstand-laekostelugredery. Hy vlieg medium- en langafstandroetes vanuit Singapoer, aanvanklik na Australië en China, met Boeing 777 vliegtuie wat van sy moedermaatskappy, Singapore Airlines verkry is. Sy hoofkantoor is in Terminaal 1 op Singapoer Changi Lughawe in Changi.


</doc>
<doc id="94636" url="https://af.wikipedia.org/wiki?curid=94636" title="SilkAir">
SilkAir

SilkAir (Singapore) Private Limited (Tamil: சில்க்ஏர்) (Sjinees: 勝 安 航空 Shèng'ān Hángkōng) is 'n lugredery met sy hoofkantoor in Airline House in Singapoer. Dit is 'n volfiliaal van Singapore Airlines en vlieg geskeduleerde passasiersdienste vanaf Singapoer na 46 stede in Suidoos-Asië, die Indiese subkontinent, China en Australië. As die plaaslike vleuel van Singapore Airlines, bedien dit die kortafstandbestemmings in die Singapore Airlines Group netwerk. In die jaar tot 31 Maart 2013 het die lugredery 3,3 miljoen passasiers vervoer en 'n bedryfswins van S$ 96 700 000 getoon, terwyl inkomste met 12.7% gestyg het tot S$ 846,0 miljoen.

Die SilkAirvloot bestaan uit die volgende vliegtuie (soos op 30 November 2014):


</doc>
<doc id="94637" url="https://af.wikipedia.org/wiki?curid=94637" title="Edelweiss Air">
Edelweiss Air

Edelweiss Air AG is 'n Switserse lugredery wat bedryf word uit Zürich Lughawe. Die maatskappy se naam is afgelei van die Switserse amptelike nasionale blom, die "edelweiss", wat ook geverf is op die vliegtuie. Die lugredery is 'n volfiliaal van Swiss International Air Lines en die Lufthansagroep. Sy hoofkantoor is in die Edelweiss Air Bedryfsentrum op die eiendom van die Zürich Lughawe.

In September 2014 het Edelweiss Air se vloot bestaan uit:


</doc>
<doc id="94638" url="https://af.wikipedia.org/wiki?curid=94638" title="George Murray Alexander">
George Murray Alexander

George Murray Alexander (Georgetown, Edinburg, Skotland, 25 Oktober 1851 – Kaapstad, Kaapkolonie, 19 Mei 1904) was 'n Suid-Afrikaanse argitek van Skotse herkoms wat die laaste deel van sy lewe in Kaapstad gepraktiseer het.

Alexander was die seun van George Alexander van Causewayside, Grange, ’n argitek en bouer in die Skotse hoofstad, waar George Murray sy onderrig ontvang het en ook getroud is. Sy moeder was Ann Murray. George was ’n leerjonge by sy vader van 1868 tot 1872 en daarna as vakleerling ingeskryf van Februarie 1873 tot Februarie 1874 by J & GH Geddes, ingenieurs van Edinburg.

Nadat hy sy opleiding voltooi het, het hy kortliks as argitek en ingenieur by die Shotts-ystermaatskappy gewerk en daarna na Amerika en Kanada gereis. Van Mei 1874 tot Februarie 1877 was Alexander, volgens sy eie aantekeninge, "argitek vir die grootste bouaannemers in Toronto", maar dié firma se naam is onbekend. Hy het blykbaar ook vir 'n ander kontrakteur in Noord-Amerika gewerk. Hy keer in 1877 terug na sy geboortestad waar hy op sy eie werk

Alexander emigreer in 1879 na Suid-Afrika saam met sy vrou, Louisa Hatch, en in dieselfde jaar rig hy ’n praktyk in Kaapstad op. Die rede vir sy koms hierheen was omdat hy aan asma gely het. Alexander het etlike geboue in die Kaapkolonie ontwerp, onder meer Malmesbury se stadsaal, voordat hy in 1893 die wedstryd wen vir die ontwerp van die Kaapstadse Operahuis. Hy was een van net drie argitekte wat genooi is om in te skryf. Die ander twee was Charles Freeman en George Ransome. Dié sierlike Victoriaanse gebou aan die Kaapse Parade is in 1937 gesloop.

Alexander was in 1884 ’n stigterslid van die Suid-Afrikaanse Vereniging vir Ingenieurswese en Argitektuur, in 1899 van die Suid-Afrikaanse Genootskap vir Argitekte en in 1902 van die Kaapse Instituut vir Argitekte. Hy is oorlede in die ouderdom van 52 in sy huis, The Jettys, op Muizenberg. Hy het blykbaar daar gaan woon omdat die klimaat droër is as in Kaapstad se suidelike voorstede of stadskom.

Hierdie inrigting in Faurestraat, Kaapstad, is op 9 Junie 1895 geopen en was die eerste van sy soort in die Kaapkolonie. Die doel was om aan manne van goeie getuienis, wat oud en hulpbehoewend is en nie in staat was om die koste te bestry in gewone losieshuise nie, 'n aangename verblyf te verskaf waar hulle hul laaste dae stil en rustig kon slyt, aldus eerw. Andries Dreyer in "Historisch Album van de Nederduitsche Gereformeerde Kerk" (1910). 'n Vroulike lidmaat van die NG Kerk het in 1895 te voorskyn gekom met planne vir so 'n gebou en 'n bydrae van £5 000 as die plan uitgevoer sou word. Die kommissie aan wie dié aanbod gedoen is, het gemeen hulle kan onmoontlik vir dié taak terugdeins. 'n Ruim stuk grond is teen £1 350 aangekoop in Faurestraat, destyds ver genoeg verwyderd van die gewoel van die stad sodat die oues se rus nie versteur sou word nie, maar tog ook naby aan bus- en tremroetes sodat inwoners elke deel van die stad maklik sou kon bereik. Die bouwerk het dadelik begin en so is die "oude-Mannen Huis" reeds in Junie 1896 reeds.

'n Kommissie van die Ring van Kaapstad het omstreeks 1890, voor die stigting van die NG gemeente Rondebosch, 'n sentraal geleë stuk grond — ses lotte van die ou Rouwkooplandgoed — met 'n klein woning daarop wat as pastorie in gebruik geneem is, gekoop. Die koopprys van £600 is voorgeskiet deur ds. B.P.J. Marchand, van 1891 af Rondebosch se eerste leraar. Nog voor die stigting van die gemeente is daar 'n boukomitee vir die oprigting van 'n kerkgebou benoem en vir die boufonds gekollekteer. Reeds in hul tweede gewone vergadering nooi die kerkraad hierdie komitee uit om met hulle saam te werk en verder besluit die raad dat die gedenksteen van die kerk oor sowat 'n week deur sir Henry de Villiers of deur die burgemeester van Rondebosch gelê moes word. By die volgende vergadering ontmoet mnr. P. de Bell, 'n Deen van geboorte, as verteenwoordiger van die boukomitee die kerkraad. Alle geldelike verantwoordelikheid word toe deur die kerkraad oorgeneem maar die komiteelede is gevra om aan te bly en met die raad saam te werk. Kort hierna het die drie lede van die kommissie van die ring, as trustees van die vaste eiendom, dit op die naam van die kerkraad van Rondebosch laat oordra. Die tender van G.S. Withinshaw vir £2 500 is aanvaar en in die begin van Oktober is daar met die bou van die kerk volgens 'n plan van George Murray Alexander 'n aanvang gemaak.

Op baie kort kennisgewing is die steen op Maandag 9 November 1891 om 4.30 nm. deur hoofregter De Villiers gelê. Die belangstelling by dié heuglike geleentheid was groot en bemoedigend. Saam met 'n hele aantal burgerlike hoogwaardigheidsbekleërs, was daar verskeie leraars van die Ned. Geref. Kerk sowel as van die Engelse Kerke. Nadat diaken Philip die gebruiklike dokumente, koerante van die dag en 'n paar muntstukke, saam met die masonnieke (Vrymesselaars-) tekens van koring, wyn en olie in die daarvoor bestemde nis geplaas het, is die steen behoorlik gelê. Die troffel wat by die plegtigheid gebruik is, is deur oudl. Jacob Dreyer aan sir Henry geskenk. Ds. (later prof.) C.F.J. Muller van De Nieuwe Kerk het die wydingsgebed gedoen. Die kollekte het £34 gelewer en aan die einde van die verrigtinge is almal "regt voldaan" huis toe. Die plan vir die gebou is deur almal bewonder en die grond was so groot dat daar later ook 'n skool daarop kon staan.

Kort na die hoeksteenlegging het die heer J.A. Bam, die groot weldoener van die gemeente Groenpunt, die kerkraad 'n lening van £1 500 teen 6% aangebied, maar die raad het besluit om £1 600 teen 5% by die S.A. Mutual op te neem. Toe die kerkgebou voltooi is, is die Mutual vir nog £600 gevra om die balans aan boukoste te vereffen en nog ander onmiddellike verpligtinge na te kom. Sonder bykomende persoonlike sekuriteit wou die Mutual dit egter nie toestaan nie, met die gevolg dat ds. Marchand, met 'n mate van persoonlike opoffering, nog £400 voorgeskiet het.

Vroeg in 1892 het die kerkraad besluit dat daar teen £18 'n groot siervenster en vier vensters van kiaathout daaronder in die oostelike front van die kerk aangebring moes word. Soos in die oorspronklike ontwerp aangedui, moes die dak van sink wees en daar moes wel 'n toring gebou word. Reeds in Junie 1892 word daar by die argitek verneem of die krake wat toe al in die onvoltooide gebou sigbaar was, nie in die toekoms gevaarlik kon word nie. Terwyl die bouwerk aan die gang was, het 'n suster aan die kerk 'n kansel van "wel een £60" geskenk.

Donderdag 18 Augustus 1892, die dag van die kerkinwyding, het met "ordentelyk" weer aangebreek. Die plegtigheid van die oggend het belangstellendes van wyd en syd getrek. Buiten die Moderator van die Kaapse Sinode, was daar nog twee lede van die Moderatuur, prof. N.J. Hofmeyr van die Kweekskool, die Saakgelastigde en nege ander predikante van die Ned. Geref. Kerk teenwoordig.

Na 'n gebed in die Glena-saal deur dr. J.J. Kotzé (Kaapstad, Actuaris), het die skare in optog na die nuwe kerk gegaan waar goewerneur en lady Loch en 'n groot skare gewag het. 'n Gepaste lied deur die koor is gevolg deur 'n gebed deur dr. Andrew Murray (Wellington, Moderator). 'n Gesang is aangehef en toe het ds. Marchand verslag gedoen van die vordering van die werk sedert daar met die prediking in die Glena-saal begin is. Saam met noodsaaklike uitgawes wat nog gedoen moes word, sou die gebou nagenoeg £3 000 kos. Vir die grond en die pastorie is daar £600 betaal. Die meubelment, insluitende die preekstoel, het £286.12s. gekos en die elektriese beligting £84.12s. Onder mekaar is daar reeds £800 byeengebring.

In die nette kerkie het die koorsang wat nou gevolg het, baie goed geklink. Ds. Murray se rede oor Mat. 21 vers 12-13, "Myn huis zal een huis des gebeds genaamd worden," het 'n diepe indruk gemaak en die Goewerneur het glo verklaar dat hy nooit na 'n treffender boodskap geluister het nie. Ds. Neethling het in Hollands kortliks sy groot blydskap oor die verrigtinge van die dag betuig en die gemeente gemaan om nie soseer op die uiterlike dinge te let nie, maar op die woorde van God wie se Koninkryk altyd in alle eenvoud verkondig moes word. Vervolgens het ds. Murray die goewerneurspaar en die ander besoekers vir hul teenwoordigheid bedank. Dit was seker goed, het hy gesê, dat ook Goewerneurs nou 'n diens in die Hollandse Kerk in hul eie taal kon volg. Omdat die weer intussen nie verbeter het nie, was die basaar wat buite op die kerkterrein gehou is, nie so geslaagd as die ander feestelike verrigtinge van die dag nie. Die oggendkollekte het goed £40 beloop. By 'n konferensie die aand in die kerk het prof. N.J. Hofmeyr en ander leraars opgetree.
Die sierlike en doelmatige gebou kon ongeveer 600 mense bevat en die argitek sowel as die gemeente kon met reg trots daarop voel. Soms is daar gevra of die klein gemeente nie te veel onderneem het om so gou so 'n gebou op te rig nie. Besondere omstandighede het egter ook in hierdie geval buitengewone maatreëls geverg en 'n onaantreklike kerkgeboutjie sou in dié omgewing net nie gedeug het nie. Buitendien kon daar vir die skoonheid van 'n God-gewyde gebou heelwat opgeoffer word.

Die daarstelling van 'n ruim plek van aanbidding het dan ook dadelik 'n verblydende oplewing in die gemeentelike belangstelling en bedrywighede meegebring. Nie alleen was die opkomste bemoedigend nie, maar die kollektes was dubbel dié wat vroeër in die Glena-saal ontvang is. Binne enkele maande na die inwyding moes daar nuwe banke aangebring word, aangesien byna al die beskikbare sitplekke onder die galery reeds verhuur was. In die kerk is daar ook dadelik 'n Sondagskool met 37 leerlinge aan die gang gesit. Verder kon daar voortaan in die week 'n biduur in Engels en 'n diens in Hollands gehou word. Veral die kleurlinge het laasgenoemde goed bygewoon. In die vroeër jare het die gemeente telkens teen 18 Augustus — die inwydingsdag van die kerk — 'n blye "Jaarfees" gevier.

Teen 1886 het meer as een lidmaat van die NG gemeente Britstown in die Bo-Karoo begin voel dat 'n gehuurde "Noodkerk" moes plekmaak vir 'n eie en meer doelmatige kerkgebou. Maar toe dit by geleentheid van die Julie-nagmaal van daardie jaar ter tafel gelê word, was die meerderheid die mening toegedaan dat voorrang aan die delging van die skuld, veral die dorpskuld (in 1877 aangegaan met die koop van die dorpsgronde) bó die van die bou van 'n kerk gegee moes word, en dat met laasgenoemde in elk geval nie begin moes word voordat twee derdes van die benodigde kapitaal gevind was nie. Maar toe die aangeleentheid die volgende jaar (November 1887) weer in 'n gemeentevergadering te berde gebring is, is daaroor anders geoordeel. 'n Sterk minderheid het steeds gemeen dat die dorpskuld eers gedelg moes word, maar die meerderheid was van oordeel dat aangesien die rente op die dorpskuld byna geheel uit die opbrengs van die verhuurde gronde en lisensies verhaal word, en die gemeente reeds ses jaar die Noodkerk huur teen 'n hoë huur, die tyd ryp was om 'n eie kerk te bou, en daarna kon die delging van die dorpskuld dan aangepak word.

Onder die leiding van die jong en innemende ds. Pieter van der Merwe — 'n paar maande tevore hier bevestig — is die boufonds toe gestyf. Met hierdie fonds teen die einde van 1890 reeds nagenoeg £2 000 sterk, het 'n spesiale kommissie (ds. P. van der Merwe, A.K.J. Blomerus en P. van der Merwe) 'n bouplan van argitek George Murray Alexander vir 'n kerkgebou van £7 000 met 800 sitplekke aan 'n gemeentevergadering voorgelê. Laasgenoemde het op voorstel van W. Jansen van Rensburg besluit om dadelik met die bouery te begin en wel volgens bogenoemde plan. Terselfdertyd is die boukommissie aangewys. 'n Paar maande daarna is deur 'n groot basaar en veeveiling die mooi bedrag van £1 440 vir die boufonds ingesamel. Met die boufonds op £3 442 het die boukommissie op 16 Januarie 1892 die tender van R. Currie vir £7 911 (banke en preekstoel uitgesluit) aangeneem. Met 'n tweede groot poging in Mei 1892 is die boufonds met 'n verdere £1 000 gestyf. Teen daardie tyd het Currie al met die bouery begin.

Die kerk se hoeksteen is op 27 Augustus 1892 gelê. Ten spyte van die gure weer het die gemeente in buitengewone groot getalle opgekom. Met "een fraaien zilveren troffel", geskenk deur die here Rhodes, Siveright en Hofmeyr van Kaapstad, het ds. Gerrit van Niekerk, oudleraar van die gemeente, die hoeksteen gelê nadat hy in die Noodkerk die rede uitgespreek het na aanleiding van Nehemia 2:20: "Toen gaf ik hun tot antwoord, en zeide tot hen: God van den hemel, Die zal het ons doen gelukken, en wij, Zijn knechten, zullen ons opmaken en bouwen; maar gijlieden hebt geen deel, noch gerechtigheid, noch gedachtenis in Jeruzalem."

Daarna is die tender van Witshingshaw van Wynberg aangeneem vir die maak van die banke en die preekstoel. Met die bouery het dit voorspoedig gegaan. Teen Oktober 1893 kon in die godsdiensverslag aan die Ring gerapporteer word dat die nuwe kerk, wat belowe om "een zeer zierlijke en doelmatige" te wees "bijna voltooid" was. Teen daardie tyd het die gemeente reeds £5 000 van die skuld afbetaal. Maar dit was eers op 9 Maart 1894 dat Currie die gebou afgelewer het. Die plegtige inwyding het op 5 Mei 1894 plaasgevind. Vir die gemeente was dit 'n heuglike feesmoment. Vier besoekende predikante het opgedaag: di. A.J.L. Hofmeyr van Prins Albert, G.A. Maeder van Victoria-Wes, J.D. Louw van Hopetown en J.P. van Heerden van Richmond. Laasgenoemde het die wydingsdiens gelei wat deur 'n skare van sowat 1 100 bygewoon is. Die nuwe orrel, 'n geskenk (£650) van broeder Willem Jansen van Rensburg, is by daardie feesgeleentheid bespeel deur die geniale ds. Hofmeyr. Die Maandag ná die inwyding is die sitplekke in die nuwe kerk deur loting aan die huurders toegewys, en is die ou Noodkerk aan sy eienaar, die heer Van Zijl, teruggegee. Die ou preekstoel is aan die gemeente Strydenburg afgestaan. 'n Paar weke ná die inwyding is die tender van M. Daneel vir die opsit van die sierlike traliewerk (wat vandag nog die kerkgebou beskerm) aangeneem.

Blykens die verslag wat die boukommissie met die inwyding voorgelê het, het die kerk in geheel £10 907 gekos, wat so uiteengesit is: Tender van die boukontrakteur £8 673; banke en preek-stoel £654; fooi van argitek Alexander £504; lampe £100; klok en bliksemafleier £35; traliewerk £450, en hoeksteen en ander diverse uitgawes £491. So pragtig het die gemeente vir die boufonds bygedra dat met die inwyding slegs £4 820 op die kerk ver-skuldig was. Naas die bedrag van £3 486 wat geleen is en die rente (£269) op die geleende kapitaal, het die gemeente, £5 118 byeengebring, by wyse van dankfeeste (£4 053); intekenlyste, kollektes en geskenke (£1 065). Hierbenewens het indiwiduele lidmate die volgende artikels geskenk: die orrel (£650), 'n geskenk van W. Jansen van Rensburg; die preekstoel (£77), 'n geskenk van Pieter Jacobus en Nicolaas van der Merwe; die lampe (£100), 'n geskenk van Oloff Marais en die klok (£23), 'n geskenk van J.W. van Zijl. Allestesame het die gemeente met die inwyding reeds sowat 55 persent (nagenoeg £6 000) van die totale kerkbouskuld van £10 907 betaal.

Eers in 1904 is 'n uurwerk in die kerktoring geïnstalleer met geld deur kerkraadslede en die breë publiek daarvoor geskenk. Oorspronklik in die kerktoring, moes die klok met die oog op die opsit van die toringhorlosie in 1904 daaruit verwyder word en buite in 'n klokstaander tereg kom. Uit hoofde van die buitengewoon hoë mure en dak (sonder plafon) het die akoestiek baie te wense oorgelaat. Die aanbring van 'n staalplafon in 1910-'11 het dit enigsins verbeter. Eers in 1939 is 'n toestel vir hardhorendes aangebring, wat later (in 1956 en 1964) met nuwes vervang sou word.





</doc>
<doc id="94649" url="https://af.wikipedia.org/wiki?curid=94649" title="Ryanair">
Ryanair

-->

Ryanair is 'n Ierse laekostelugredery. Die hoofkantoor is geleë in Swords, Dublin, Ierland, met twee primêre operasionele basisse by Dublinlughawe en Lughawe Londen-Stansted en 'n verdere 85 basisse op ander Europese lughawens. Ryanair was in 2018 die tweede grootste Europese lugredery volgens passasiersgetalle (139,2 miljoen). Slegs die Duitse Lufthansa-groep het met 142,3 miljoen meer passasiers vervoer.

Met meer as 1 800 vlugte, wat daagliks onderneem word, vervoer Ryanair meer as 130 miljoen passasiers per jaar. In 2016 is meer as 200 bestemmings in 33 lande bedien. Italië was in die winter van 2017/18 die belangrikste mark vir Ryanair - 20,3 persent van alle passasiers het uit hierdie land gekom - nog voor die Verenigde Koninkryk en Spanje (met 17,4 persent elk).

Ryanair beperk hom tot een enkele vliegtuigtipe om koste te bespaar; die lugredery bedryf meer as 400 Boeing 737-800 vliegtuie, terwyl 'n verdere 300 bestel is. Bestellings sluit 115 Boeing 737- en 110 Boeing 737 MAX 200 in, met opsies vir 'n verdere 100 MAX 200. Ryanair beplan om sy vloot tot en met 2024 tot 585 vliegtuie te vergroot. Die aantal passasiers, wat jaarliks vervoer word, sal dan sowat 200 miljoen beloop.

Die lugredery word gekenmerk deur sy snelle uitbreiding, 'n gevolg van die deregulering van die lugvaartbedryf in Europa in 1997 en die sukses van sy laekostesakemodel. Ryanair se roetenetwerk bedien 28 lande in Europa asook Marokko. In die fiskale jaar 2017 was 88 persent van Ryanair se vlugte betyds.


</doc>
<doc id="94651" url="https://af.wikipedia.org/wiki?curid=94651" title="Coornhoop">
Coornhoop

Coornhoop (ook Koornhoop, Corenhoop, Coorenhoop) is 'n historiese 17de eeuse plaashuis. Dit is geleë by Dixtonweg 2 in Observatory (Kaapstad). Tans huisves dit die "Centre for Conflict Resolution".

In 1657 en 1658 het Jan van Riebeeck op die westelike oewer van die Liesbeek aan 14 Vryburgers grond gegee om met koring te boer. Om hulle oes teen strooptogte deur die Khoikhoi te beskerm is 'n ry fortjies en skure al langs die rivier gebou. In September 1657 is die skure by Coornhoop voltooi. Sou 'n aanval dreig, moes die vroue en kinders van die nabygeleë landerye daarin kom skuil. Na 4 jaar het die geboue by Coornhoop in onbruik verval. 'n Hele reeks eienaars het die grond daarna onderverdeel en soms weer stukke gekonsolideer en die skure verbou tot woonhuis. Dit is tot een van die Kaapse Skiereiland se mooiste opstalle ontwikkel. In die 19de en 20ste eeu het die geboue verval en is een na die ander gesloop.

In 1961 het die Stigting Simon van der Stel die bouvalle gekoop en in 1964 ingrypend gerestoureer. Die endgewels van die oorblywende skure is van die holboltipe en dateer uit 1797.

Agter twee rye van elk drie boë staan 'n unieke dubbelverdieping duiwehok. Dit verbind twee van die oorspronklike skure. Die vooraansig is 'n kenmerk van die Kaapse argitektuur. In 1966 is slegs hierdie duiwehok tot gedenkwaardigheid verklaar. In die William Fehr-versameling is daar 'n skets uit 1896 deur A.F. Truter van die duiwehok.

Op 24 Mei 1971 het die landbou-unie 'n inligtingsbord voor die gebou aangebring wat die name vermeld van die eerste 14 vryburgers wat hier by Coornhoop, De Hollantse Thuijn en Groenevelt gevestig is.



</doc>
<doc id="94652" url="https://af.wikipedia.org/wiki?curid=94652" title="Air Lituanica">
Air Lituanica

Air Lituanica was 'n Litause lugredery wat sy hoofkwartier in Vilnius gehad het. Hier was ook sy hooflughawe geleë. Met sy klein vloot van vier vliegtuie het Air Lituanica passasierdienste na tien Europese bestemmings aangebied en daarna gestrewe om in 2015 Litaue se vlagdraer te word. Nog in dieselfde jaar was die lugredery egter genoodsaak om sy bedrywighede te staak. Op 8 Junie 2015 het die onderneming bankrot gespeel.

Weens die relatief klein nasionale mark en die land se randligging in Noordoos-Europa het Litaue, in teenstelling met sy twee Baltiese buurlande Letland en Estland, dit steeds moeilik gevind om 'n ekonomies lewensvatbare nasionale lugredery te vestig.


</doc>
<doc id="94653" url="https://af.wikipedia.org/wiki?curid=94653" title="Lys van sterre op die Hollywood Walk of Fame">
Lys van sterre op die Hollywood Walk of Fame

Dié lys is van die vermaakkunstenaars wat tot aan die einde van 2014 sterre op die Hollywood Walk of Fame gekry het en die ligging van die sterre. Dit stem ooreen met die lys op die Hollywood Walk of Fame-webtuiste, wat deur die Hollywoodse kamer van koophandel onderhou word. Die name is alfabeties gerangskik volgens die ontvangers se van.



</doc>
<doc id="94654" url="https://af.wikipedia.org/wiki?curid=94654" title="Bird se bad">
Bird se bad

Nadat die Britte die beheer van die Kaap in 1806 oorgeneem het, is die suidelike 90 ha van Kirstenbosch aan die koloniale sekretaris, kol. Christopher Bird, verkoop. Op hierdie grond is 'n sterk fontein wat nou nog aanhoudend helder water lewer. Bird het hier 'n voëlvormige badjie laat bou waarin die water moes loop voordat dit na sy woonhuis gelei is. Bird se bad is een van die glanspunte van Kirstenbosch.


</doc>
<doc id="94655" url="https://af.wikipedia.org/wiki?curid=94655" title="Enrico Fermi">
Enrico Fermi

Enrico Fermi (29 September 1901 – 28 November 1954) was 'n Italiaanse kernfisikus. Hy is gebore in Rome. Hy studeer aan die Universiteit van Pisa en word later aangestel as lektor in fisika by die Universiteit van Florence in 1924. In 1926 aanvaar hy 'n pos as professor by die Universiteit van Rome in Teoretiese Fisika. In 1938 word die Nobelprys vir fisika aan hom toegeken en hy verhuis na die VSA en hy aanvaar 'n lektor pos by die Universiteit van Columbia. Met die aanvang van die Tweede Wêreldoorlog was hy aktief besig met atomiese energie projekte en in Februarie 1940 maak president Franklin D. Roosevelt $6000 beskikbaar vir verdere navoring. Dit was die begin van die Manhattanprojek. Aan die einde van 1941 was die projek oorgeplaas na die Universitiet van Chicago. Op 2 Desember 1942 was die eerste beheerde en selfonderhounde kettingreaksie suksesvol voltooi onder die beheer van Fermi. Dit was die eerste kernreaktor. Dit gee aanleiding tot verdere ontwikkeling en die eerste kernkrag ontploffing. Na die oorlog aanvaar Fermi 'n pos as professor van Fisika by die Universiteit van Chicago in 1946. Op 16 November 1954 ken die Amerikaanse Atoomenergie Korporasie 'n prys van $25 000 aan hom toe uit erkenning van sy werk op die gebied van kernfisika. Hy sterf op 28 November 1954 in Chicago.



</doc>
