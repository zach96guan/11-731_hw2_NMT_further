<doc id="97101" url="https://af.wikipedia.org/wiki?curid=97101" title="Koors">
Koors

Koors, of beheerde hipertermie, is wanneer 'n mens se liggaamstemperatuur bo die normale omgewing van 36-37°C styg. 'n Verhoogde liggaamstemperatuur (of koors) is een van die maniere waarop die immuunstelsel probeer om 'n infeksie te bekamp en te stop. Gewoonlik help die styging in liggaamstemperatuur die individu om 'n infeksie op te los, maar soms styg dit te hoog. In die geval is die koors ernstig en kan dit lei tot komplikasies.

Koors word waarskynlik veroorsaak deur 'n versteuring in die temperatuurbeheersentrum van die brein. Hierdie sentrum beheer die liggaamstemperatuur deur die produksie en die afgee van warmte in die liggaam te reguleer. 

Verskillende soorte koors kan onderskei word en die verloop van die koors kenmerk soms 'n bepaalde siekte. Koors kan deur 'n baie uiteenlopende aantal faktore veroorsaak word. Van die algemeenste oorsake is egter die wat deur infeksie met mikroörganismes soos bakterieë en virusse veroorsaak word. Behandeling van koors berus op die identifikasie en bekamping van die oorsaak van die siekte. 

Daarmee saam word van koorswerende middels soos aspirien gebruik gemaak. Net soos alle soogdiere beskik die mens oor die vermoë om sy liggaamstemperatuur binne ŉ betreklik beperkte gebied konstant te hou, ondanks veranderinge in die omgewingstemperatuur. Onder liggaamstemperatuur word verstaan die temperatuur van die binneste dele van die liggaam soos die lewer, brein, dermkanaal, ensovoorts. 

Die temperatuur van die dele is gewoonlik hoër as die van die vel en dit wissel onder normale omstandighede van 'n gemiddelde van 36 tot 37,5 °C. Om die toestand te handhaaf, moet die produksie van warmte-energie in ewewig wees met die verbruik en afgee daarvan. Warmte-energie word egter nie slegs in die liggaam self geproduseer nie, maar kan ook uit die omgewing opgeneem word deur die direkte absorpsie van warmte vanaf 'n eksterne hittebron, soos die son of 'n verwarmer. 

Die produksie van warmte vind plaas deur middel van metaboliese prosesse in die liggaam. Sekere organe soos die lewer en die hart het 'n betreklik konstante warmteproduksie. Die hoeveelheid warmte wat spiere produseer, verskil daarenteen aansienlik. Spiere produseer veel minder warmte in 'n rustende as in ŉ werkende toestand. Die warmteproduksie by 'n volwasse man in rus is ongeveer 7 140 kJ per 24 uur, terwyl dit tydens harde werk maklik kan opskuif na 1 2600 kJ of selfs meer. 

Die warmteproduksie by ŉ vrou is ongeveer 10 tot 15 % minder. Die liggaam verloor warmte deur uitstraling, deur geleiding na die omgewing en deur verdamping (die omsetting van water in waterdamp aan die veloppervlak en in die longe). Tydens verdamping kan sweetdruppeltjies op die vel gesien word. Warmteverlies en die produksie van warmte word gereguleer deur 'n temperatuurbeheersentrum, wat 'n deel uitmaak van die hipotalamus in die middelbrein. 

Die werking van die sentrum kan met die van 'n termostaat vergelyk word. Liggaamstemperatuur word gemeet met behulp van 'n koorsmeter. Die betroubaarste en vinnigste lesings word gemeet in die endelderm en die metode word verkies bo temperatuurmeting in die mond of in die oksel. Die temperatuur kan ook deurlopend met behulp van 'n elektroniese apparaat gemonitor word. 'n Persoon het koors wanneer sy liggaamstemperatuur hoër as 38 ˚C is. 'n Subfebriele temperatuur van tussen 37 en 38 ˚C word as effens koorsig beskou. 

Koors is waarskynlik die gevolg van 'n verandering of versteuring in die temperatuurbeheersentrum in die brein. Koorsverwekkende (pirogene) stowwe wat van mikro- organismes of weefselafbraakprodukte afkomstig kan wees, stimuleer die temperatuurbeheersentrum deur middel van 'n groepverbinding wat as prostaglandiene bekend staan. Hierdeur word die brein se "termostaat" op 'n hoër waarde ingestel en 'n boodskap gaan na die liggaam uit dat die liggaamstemperatuur verhoog moet word om dit moontlik te maak, word alles ingespan om hitteverlies te voorkom en hitteproduksie te stimuleer. 

Die bloedvate van die vel trek saam ten einde so min moontlik warmte af te skei. Hitte kan ook opgewek word deur middel van spiertrekkings, wat koue rillings veroorsaak. Dit verklaar waarom ŉ skielike toename in liggaamstemperatuur met koue en rillings gepaard kan gaan. Dit kan dus gebeur dat 'n pasiënt bewe van die koue terwyl sy liggaamstemperatuur hoër as normaal is. By die sogenaamde krisis aan die einde van die koorsperiode geld die omgekeerde. 

Vroeër, toe daar nog nie antibiotika beskikbaar was nie, is hierdie krisis as die keerpunt van die siekte beskou waarna die pasiënt sou begin genees. By die krisis word die "termostaat" van die temperatuurbeheersentrum op 'n laer liggaamstemperatuur ingestel. Die liggaam probeer om nou so gou moontlik van die oortollige hitte ontslae raak. Die pasiënt begin sweet en die bloedvate in die vel rek wyer oop sodat die vel 'n rooi, gloeiende voorkoms kry. Die pasiënt lyk nou baie siek, hoewel genesing naby is.

Baie siektes word gekenmerk deur 'n tipiese verloop van die koorsreaksie. Op die manier kan tussen verskillende soorte koors onderskei word. By aanhoudende koors styg die temperatuur tot bokant 39 °C en wissel op 'n dag met hoogstens 1 graad. Die koors kan verskeie dae of selfs weke duur na gelang van die behandeling daarteen. Die tipe koors kom voor by tifoïed (buiktifus), brusellose, lobêre pneumonie (‘n tipe longontsteking) en skarlakenkoors. 

Die koors kan oombliklik begin soos by lobêre pneumonie of geleidelik styg soos by tifoïed. By intermitterende en remitterende koors is die daaglikse temperatuurverskille meer as 1˚C. By remitterende koors daal die temperatuur egter nooit tot onder normaal nie, terwyl daar by intermitterende koors tussenperiodes is wanneer die pasiënt geen koors het nie. 'n Kombinasie van 'n hoë temperatuur en diep koorsdalings kom voor by sepse, wat veroorsaak word deur groot hoeveelhede bakterieë en hul toksiene in die bloed en weefsels. 

Een van die kenmerke van malaria is 'n periodiek terugkerende koors wat 'n dag duur en dan na 'n dag of wat herhaaldelik voorkom. 'n Tweefasige koorskurwe waarin die koors na 'n paar dae daal en dan in volle sterkte terugkeer, kom voor by sekere virussiektes soos pokke, masels en poliomiëlitis. Dit kan ook voorkom by onvoldoende behandeling van bakteriële siektes. Periodiek terugkerende temperatuurstygings met koorsvrye intervalle van dae of weke word sikliese of golwende koors genoem. 

Dit kom voor by brusellose en by sommige vorme van kanker. Lang periodes van effense koorsigheid kan ŉ aanduiding wees van infeksie in bepaalde dele van die liggaam, veral die keel en mond. Benewens die koorssiektes wat deur infeksie met bakterieë en virusse veroorsaak word, is daar ook 'n hele aantal ernstige koorssiektes bekend wat veroorsaak word deur mikroörganismes wat deur bosluise oorgedra word. Voorbeelde hiervan is bosluiskoors, wat in Suid-Afrika goed bekend is, asook die nou verwante terugvalkoors. 

Albei is akute koorssiektes wat gekenmerk word deur afwisselende periodes van koors met ŉ duurte van 5 tot 10 dae. Daar is ook ‘n hele aantal oorsake van koors waarby geen infektiewe mikroörganismes betrokke is nie. Afwykings in die brein kan byvoorbeeld 'n akute koors van tot 42˚C veroorsaak. Koors kan ook veroorsaak word deur die stowwe wat tydens die afbraak van groot hoeveelhede proteïene afgegee word. So 'n grootskaalse afbraak van proteïene kom voor by ernstige brandwonde en groot maag- of ingewandsbloedings en in geval van die afsterwe van weefsel in die liggaam weens swak bloedtoevoer (infarksie). Ook sommige tipes kanker gaan met koors gepaard. 

Hodgkin se siekte (‘n kanker van die limfkliere) veroorsaak 'n sikliese koorstoestand waartydens die koors oor 'n tydperk van dae styg, dae lank hoog bly en dan dae lank daal (Pel-Ebstein- koors). Koors kan ook voorkom by outoïmmuunsiektes, waartydens die liggaam se weefsel deur sy eie immunologiese verdedigingsmeganisme aangetas word. Ander oorsake van koors kan toegeskryf word aan ooraktiewe skildklierwerking, aan allergiese reaksies en veral aan 'n oorgevoeligheid vir sekere medisyne (geneesmiddelkoors). Die tipe koors word gekenmerk deur 'n skielike aanvang van 'n koors van 40 °C of hoër tot 3 weke na die gebruik van 'n bepaalde geneesmiddel.


"Let Wel: Oorsake van koors is egter nie beperk tot hierdie voorbeelde nie"

Die ""normale"" maatstaf vir liggaamstemperatuur is gevestig deur die 19de eeuse Duitse geneesheer Dr Carl Wunderlich. Hy het temperatuur lesings van 'n aantal pasiënte geneem wat hom tot die oortuiging gebring het dat 37°C die normale liggaamstemperatuur is. Vandag is dit egter (meer akkuraat) bekend dat dit nader aan 36.8°C is.

In die geval van koors is dit belangrik om so gou moontlik die oorsaak daarvan te identifiseer en te neutraliseer. Daarmee saam kan die koors onderdruk word met behulp van koorswerende middels (antipirektika). Baie van hierdie middels het ook ŉ pynstillende werking. 

Die bekendste van hierdie middels is asperien. Ander middels is fenasetien en parasetamol. AI 3 hierdie stowwe is in die bekendste pynstillers en koorswerende middels verwerk. Die werking van baie van hierdie middels berus moontlik op die remming van die sintese van prostaglandiene, 'n groep stowwe wat onder meer betrokke kan wees by die stimulasie van die temperatuurbeheersentrum in die brein en by die sintetisering van pynreseptore. 

Die verkeerde gebruik van veral aspirien en fenasetien kan egter nadelige gevolge hê. Benewens die middels word daar soms ook van die pirasoloonderivate as koorswerende middels gebruik gemaak. Vanweë die moontlikheid van ernstige newe-effekte moet hierdie middels met groot versigtigheid gebruik word.



</doc>
<doc id="97103" url="https://af.wikipedia.org/wiki?curid=97103" title="Río Marañón">
Río Marañón

Die Río Marañón (Spaans: [ˈri.o maɾaˈɲon]) is die grootste sytak van die Amasonerivier in Suid-Amerika. Dit is saam met die Río Ucayali een van twee bronriviere van die Amasonerivier. Die rivier, met 'n lengte van 1 737 km, is die langste rivier, wat uitsluitlik deur Peru vloei. Die Río Marañón vloei deur hooggebergte, half-woestyn valleie, asook subtropiese en tropiese reënwoud.

Die Río Marañón ontstaan deur die saamvloei van die Río Lauricocha en die Río Nupe in die Peruaanse Andes noordoos van Lima. Aansluitend vloei die rivier binne die Andes in noordwestelike rigting parallel tot die kus van die Stille Oseaan. Net suid van die grens tot Ecuador vloei die Río Marañón in oostelike rigting. Naby die ewenaar net wes vanaf die grens tot Brasilië vloei die rivier met die uit suidelike rigting komende Río Ucayali saam en die hoofloop van die Amasonerivier ontstaan, vanaf hier ook "Rio Solimões" genoem.

Die grootste sytakke (stroomaf):


</doc>
<doc id="97104" url="https://af.wikipedia.org/wiki?curid=97104" title="Río Ucayali">
Río Ucayali

Die Río Ucayali (Spaans: [ˈri.o ukaˈʝali]) is die tweede grootste sytak van die Amasonerivier in Suid-Amerika. Dit is saam met die Río Marañón een van twee bronriviere van die Amasonerivier. Die rivier, met 'n lengte van 1 460 km, is die tweede langste rivier, wat uitsluitlik deur Peru vloei. Die Río Ucayali vloei deur hooggebergte, half-woestyn valleie, asook subtropiese en tropiese reënwoud.

Die Río Ucayali ontstaan deur die saamvloei van die Río Tambo en die Río Urubamba in die Peruaanse Andes, sowat 110 km noordwes van die Titicacameer. Aansluitend vloei die rivier oos van die Andes in noordelike rigting parallel tot die grens van Brasilië. Naby die ewenaar net wes vanaf die grens tot Brasilië vloei die rivier met die uit oostelike rigting komende Río Marañón saam en die hoofloop van die Amasonerivier ontstaan, vanaf hier ook "Rio Solimões" genoem.

Die grootste sytakke (stroomaf):


</doc>
<doc id="97105" url="https://af.wikipedia.org/wiki?curid=97105" title="Pruisiese deugde">
Pruisiese deugde

Met Pruisiese deugde (Duits: "Preußische Tugenden") word bedoel die Protestants-Calvinistiese morele waardes en die deugde wat tydens die Verligting gevorm is en wat sedert Frederik Wilhelm I se bewind deur die Pruisiese staat verkondig en bevorder is. Van hierdie Pruisiese deugde stam ook die Duitse deugde ("Deutsche Tugenden") af.

Toe Frederik Wilhelm I met sy troonbestyging as Pruisiese koning 'n oortrokke staatsbegroting ontdek, was orde, ywer, beskeidenheid en godsaligheid sy hooftemas vir die daaropvolgende hervorming en rehabilitasie van die staat. Sy bynaam as "Soldatekoning" ("Soldatenkönig") het hy verwerf met sy daaropvolgende opbou van die magtige Pruisiese weermag.

Sy seun Frederik die Grote, wat in teenstelling met sy vader 'n esteet was, is as bevelvoerder van die Pruisiese leër in talle oorloë met dapperheid, geregtigheid en volksverbondenheid versinnebeeld. Later, toe Frederik op 'n gevorderde ouderdom 'n sosiaal geïsoleerde man word, was hy steeds 'n voorbeeld van hardheid, pligsbesef en dissipline.

Die Pruisiese staatsgebied is in verskillende, afsonderlike streke verdeel en het 'n heterogene bevolking gehad. Die meeste Pruise was protestante, met 'n minderheid katolieke. Nadat Frederik 'n groot aantal Jode in die land ingebring het, het altesaam drie gelowe in Pruise bestaan. Buiten die Duitssprekende meerderheid, was daar ook Pole en Sorbe.

Frederik Wilhelm I het hom as morele voorbeeld vir al sy onderdane beskou. Sy seun het vernuf en toleransie as persoonlike waardes aangeneem, om so sy diverse staat beter te kon bestuur.

Die Pruisiese deugde is nóg in hul kwantiteit nóg in hul kwaliteit vasgelê.

Oorspronklik het die Pruisiese deugde meestal vir die weermag gegeld, maar die Pruisiese samelewing het ook toenemend militêr geraak. Tipies van die Pruisiese sosiale stelsel was 'n streng hiërargie. Daarvolgens is trouheid en selfverloëning ten gunste van die staat en koning hoog aangeprys. "Hy wat op die Pruisiese vlag sweer, aan hom behoort niks meer." (Duits: "Wer auf die preußische Fahne schwört, hat nichts mehr, was ihm selber gehört.")

So ook is selfdissipline, dapperheid sonder selfbejammering ("Leer om te ly sonder om te kla"), ondergeskiktheid, moed en gehoorsaamheid (maar tog met opregtheid) as navolgenswaardig beskou.


Hierdie deugde dui ook op die deesdae verouderde gesegde iemand doen iets "pour le Roi de Prusse" ("vir die koning van die Pruise"), dus gratis, sonder om iets daarvoor terug te verwag.


</doc>
<doc id="97107" url="https://af.wikipedia.org/wiki?curid=97107" title="Spioenasie">
Spioenasie

Spioenasie is die verkryging van vertroulike inligting oor 'n organisasie, samelewing of 'n land sonder om toestemming daarvoor te vra. Spioenasie behels toegang tot plekke waar geheime inligting gestoor word en mense wat oor die inligting beskik. In oorlogstyd word spioenasie as 'n oorlogsmisdaad beskou. 'n Persoon wat spioeneer (spioenasie beoefen) word 'n "spioen" (of meer vaagweg, 'n "agent") genoem. 'n Dubbele agent, is 'n persoon wat inligting aan beide kante verskaf, sonder dat sy hanteerders van mekaar bewus is.



</doc>
<doc id="97109" url="https://af.wikipedia.org/wiki?curid=97109" title="Rilee Rossouw">
Rilee Rossouw

Rilee Rossouw (9 Oktober 1989 in Bloemfontein) is 'n voormalige Suid-Afrikaanse krieketspeler wat vir die Proteas gespeel het tot in 2016.

Hy het in Desember 2007 sy debuut vir Suid-Afrika se onder-19 span gemaak in die tweede toets teen Bangladesj. Hy het ook voor die 2008 Onder-19 Krieketwêreldbekertoernooi teen Indië gespeel. By die Wêreldbeker-toernooi het hy in al ses wedstryde gespeel, en 136 lopies aangeteken teen 'n gemiddeld van 34,00 per beurt. Suid-Afrika het die eindstryd bereik.

Rossouw is in 2010 vir die Suid-Afrika A-span gekies vir die toer na Bangladesj en Sri Lanka. Hy het 131 van 151 balle teen Sri Lanka A aangeteken.

Hy het in Augustus 2014 sy Internasionale eendagwedstryddebuut teen Zimbabwe gemaak. Hy het op 5 November 2014 sy T20-debuut teen Australië gemaak. 



</doc>
<doc id="97111" url="https://af.wikipedia.org/wiki?curid=97111" title="Hibried">
Hibried

In biologie is ’n hibried of kruising die nakomeling van twee diere of plante van verskillende rasse, variëteite, spesies of genera.

Dit kan met behulp van genetikaterminologie soos volg gedefinieer word:

Uit ’n taksonomie-oogpunt verwys die term hibried na:

Na gelang van die ouers is daar verskeie soorte hibriede:

Interspesifieke hibriede word geteel deur twee spesies te kruis, gewoonlik binne dieselfde genus. Die nakomelinge het eienskappe van albei ouers. Dié nakomelinge is dikwels steriel; dit verhoed die beweging van gene van een spesie tot ’n ander, en so bly albei spesies uniek. Steriliteit word dikwels toegeskryf aan die verskillende getalle chromosome van die betrokke twee spesies – donkies het byvoorbeeld 62 chromosome, perde 64 en muile 63. Muile en ander steriele kruisings kan nie kiemkragtige gamete produseer nie omdat verskille in die chromosoomstruktuur die regte afparing en segregasie tydens meiose voorkom; kiemkragtige sperm- en eierselle kan dus nie gevorm word nie. Tog is vrugbaarheid al opgemerk by ’n vroulike muil met ’n donkie as pa.

Dikwels help ander prosesse ook dat gamete geïsoleer en spesies afsonderlik bly. Spesies het dikwels verskillende paar- of hofmakingspatrone en of die paarseisoene kan verskil. Selfs al vind paring plaas, verhoed antigeniese reaksies op die sperma van ander spesies bevrugting of embrio-ontwikkeling. Verbastering is meer algemeen by organismes wat hul saad blindelings voortbring, soos sagte korale en plante.

Hoewel dit moontlik is om die genetiese samestelling van ’n terugkruising "oor die algemeen" te voorspel, kan ’n mens dit nie met ’n spesifieke individuele terugkruising doen nie weens lukrake segregasie van chromosome. In ’n spesie met twee pare chromosome kan voorspel word dat ’n dubbele terugkruising 12,5% van die een spesie se genoom sal hê (sê maar spesie A). Dit kan egter steeds ’n 50%-hibried wees as die chromosome van spesie A gelukkig genoeg was om twee agtereenvolgende segregasies te ondergaan en meiotiese oorkruisings naby die telomere plaasgevind het. Die kans hiervan is taamlik groot: formula_1 (waar 2 x 2 die resultaat van twee rondes meiose met twee chromosome voorstel); dié moontlikheid neem egter aansienlik af wanneer chromosoomgetalle toeneem en die werklike samestelling van ’n hibried kan dus al hoe nader aan die voorgestelde samestelling kom.

Die naam van die ouerspesies word gewoonlik vermeng wanneer ’n hibried ’n naam kry. "Sedonk" is byvoorbeeld ’n kruising tussen ’n sebra en ’n donkie.

Die mens skep baie hibridiese plante, maar natuurlike kruisings vind ook plaas. Plantspesies ondergaan makliker verbastering as diere, en die nakomelinge is meer dikwels vrugbaar. Daar is egter ook steriele hibriede onder plante.

Baie plantspesies word oor en weer bestuif en sommge ontwikkel kiemkragtige sade. Spesies bly egter uniek dansky geografiese afsondering of verskille in blomtye. Omdat dit maklik is om plante te kruis, skep die mens dikwels beter soorte plante, byvoorbeeld plante met meer of groter sade, vrugte of ander plantdele; plante wat meer gehard is in koue of hitte; of mooier plante vir tuinboudoeleindes. Baie werk word tans gedoen om plante vir landbou- en tuinboudoeleindes meer bestand te maak teen siektes. In baie plantgroepe word kruising gebruik om groter, mooier of kleurryker blomme te produseer.




</doc>
<doc id="97112" url="https://af.wikipedia.org/wiki?curid=97112" title="Polisie">
Polisie

Die polisie is 'n groep mense wat getaak is om wet en orde te handhaaf, misdaad te bekamp, die publiek te beskerm en tydens noodgevalle te help. Mense wat vir die polisie werk word polisiebeamptes of -offisiere genoem. Hulle is by 'n polisiestasie gestasioneer en rapporteer aan die stasiebevelvoerder.

Die polisie is deel van die uitvoerende mag van die staat wat vir openbare orde en binnelandse veiligheid verantwoordelik is. Die weermag, daarteenoor, beskerm 'n land teen gevare van buite. Sonder 'n polisiediens sal die staat in wanorde en wetteloosheid verval en anargie heers. As deel van die staatsdiens word hulle met belastinggeld besoldig.

Die polisie beskik oor spesiale magte wat hulle benodig om hulle pligte uit te voer. Hierdie magte verskil grootliks van land tot land. Die meeste polisiebeamptes het die mag om mense in hegtenis te neem (arrestasie), mense te deursoek (visentering), asook huise en ander eiendom te deursoek. Hulle dra soms toerusting, soos gewere, knuppels en pepersproei om hulle (indien nodig) met die taak te help. Die gebied waarin 'n polisiebeampte hierdie magte kan uitoefen, word sy jurisdiksie genoem. Sodra 'n beampte sy jurisdiksie verlaat, mag hulle nie meer hierdie magte gebruik nie. Hulle moet dan aan die polisiemag of departement wat jurisdiksie oor die betrokke gebied het oorhandig.

Die polisie se pligte sluit in:


Polisiebeamptes wat patrolliewerk doen dra meestal 'n uniform. Daarteenoor dra die speurders, wat misdade ondersoek, gewone klere. Spesiale eenhede word soms op die been gebring (soos bom- en honde-eenhede) vir die ondersoek van gespesialiseerde misdaad. Hulle word onder andere in noodhulp en lewensredding opgelei, omdat hulle dikwels eerste by ongelukstonele (soos motorbotsings en brande) opdaag.

In meeste lande word polisiebeamptes opgelei om vuurwapens te gebruik. Selfs in lande waar die polisiebeamptes nie gewere dra nie, soos in die Verenigde Koninkryk, Nieu-Seeland en die Republiek van Ierland, omdat dit van tyd tot tyd nodig mag wees om gewapende misdaad te bestry. Vuurwapens mag egter slegs gebruik word as lewens in gevaar is.

Verskillende lande gebruik verskillende name vir hulle polisie. In Ierland word hulle die "Garda" genoem. In Rusland het hulle as die "Militsiyer" bekend gestaan tot 2012, waarna dit na die "Politsiyer" hernoem is. Ander name sluit in: "departement van openbare veiligheid", "sheriff's office" en "marshal's office". In dieselfde land kan daar meer as een tipe polisiediens wees, soos militêre polisie, staatspolisie, plaaslike polisie, ens. Wêreldwyd bestaan polisiemagte slegs uit 'n klein persentasie van die bevolking wat dit bedien. Daar is gemiddeld 303,3 polisiebeamptes vir elke 100 000 burgers (0.003%), hoewel die persentasie in Suid-Afrika aansienlik hoër is.




</doc>
<doc id="97115" url="https://af.wikipedia.org/wiki?curid=97115" title="Rio Tapajós">
Rio Tapajós

Die Rio Tapajós (Portugees: [ˈʁi.u tɐpɐˈʒɔs]) is een van die grootste sytakke van die Amasonerivier in Suid-Amerika. Die rivier, met 'n lengte van 1 930 km, vloei deur die Brasiliaanse deelstate Pará en Amazonas. 

Die Rio Tapajós ontstaan deur die saamvloei van die Rio Juruena en die Teles Pires in die deelstaat Pará en vloei aansluitend in sy grootste geheel deur die deelstaat Pará. Die rivier vloei in noordoostelike rigting parallel tot die Rio Madeira in die weste deur die Amasone-bekken van Brasilië en vorm die grens tussen die deelstate Pará en Amazonas. Aan sy monding in die Amasonerivier is die Rio Tapajós sowat 12 km breed en dus groter as die Amasonerivier, maar ook vlakker. Die grootste stad, wat aan die rivier geleë is, is Santarém, naby die rivier se monding, gevolg deur Itaituba, sowat 400 km suidwes van die Amasonerivier af.

Die grootste sytakke (stroomaf):


</doc>
<doc id="97116" url="https://af.wikipedia.org/wiki?curid=97116" title="Alleel">
Alleel

’n Alleel is een van ’n aantal alternatiewe vorme van dieselfde geen of dieselfde geenlokus (genetiese ligging). ’n Geen kodeer ’n bepaalde oorerflike eienskap, en dus kan verskillende vorme van ’n geen verskille veroorsaak wat betref ’n sekere eienskap van ’n organisme, soos verskille in pigmentasie. Die meeste genetiese vorme veroorsaak egter min of geen waarneembare variasies.

Die meeste meersellige organismes het twee stelle chromosome; hulle is dus diploïed. Daar word na hierdie chromosome verwys as homoloë chromosome. Diploïede organismes het een kopie van elke geen (en dus een alleel) op elke chromosoom. As die allele vir die spesifieke geen ooreenstem, is hulle en die organisme homosigoties met betrekking tot daardie geen. As die allele verskil, is hulle en die organisme heterosigoties met betrekking tot daardie geen.

Die woord "alleel" is ’n kort vorm van allelomorf ("ander vorm"), wat in die vroeë dae van genetika gebruik is om wisselvorme van ’n geen te beskryf wat as verskillende fenotipes waargeneem is.

In baie gevalle kan die genotipiese wisselwerking tussen die twee allele by ’n lokus beskryf word as dominant of resessief, na gelang van soos watter een van die twee homosigotiese fenotipes die heterosigoot lyk. Wanneer die heterosigoot nie onderskei kan word van een van die homosigote nie, word gesê die betrokke alleel is dominant. Die ander alleel is dan resessief. Die graad en patroon van dominansie verskil van lokus tot lokus. Hierdie soort wisselwerking is die eerste keer deur Gregor Mendel beskryf. Baie eienskappe stem egter nie ooreen met hierdie eenvoudige kategorisering nie en die fenotipes word bepaal deur ko-dominansie en poligeniese erfenis.

’n Bevolking of spesie organismes sluit gewoonlik by verskillende individue verskeie allele in by elke lokus. Alleliese variasie by ’n lokus word gemeet as die getal allele teenwoordig, of die verhouding van heterosigote in die bevolking.

’n Voorbeeld van allele by die mens is die bloedgroepe. Die geen wat die bloedgroepe kodeer, kom in drie vorme voor: I, I en i, wat mengbaarheid by bloedoortappings bepaal. Elke individu het ses moontlike genotipes (II, Ii, II, Ii, II en ii) wat een van vier moontlike fenotipes produseer: "Tipe A" (geproduseer deur II-homosigotiese en Ii-heterosigotiese genotipes), "Tipe B" (geproduseer deur II-homosigotiese en Ii-heterosigotiese genotipes), "Tipe AB" (geproduseer deur die II-heterosigotiese genotipe), en "Tipe O" (geproduseer deur die ii-homosigotiese genotipe). Dit is nou bekend dat elk van die A-, B- en O-allele eintlik ’n klas veelvoudige allele met verskillende DNS-sekwensies is wat proteïene met identiese eienskappe produseer: meer as 70 allele is bekend by die ABO-lokus. ’n Individu met "Tipe A"-bloed kan ’n AO-heterosigoot, ’n AA-homosigoot of ’n AA-heterosigoot met twee verskillende "A"-allele wees.

Die frekwensie van allele in ’n diploïede bevolking kan gebruik word om die frekwensie van die ooreenstemmende genotipes te voorspel. ’n Eenvoudige voorbeeld met twee allele is:

waar "p" die frekwensie van een alleel en "q" die frekwensie van die alternatiewe alleel is, wat noodwendig ’n antwoord van 1 moet gee. Dan is "p" die deel van die bevolking wat homosigoties is vir die eerste alleel, 2"pq" is die deel van heterosigote, en "q" is die deel van homosigote vir die alternatiewe alleel. As die eerste alleel dominant is, is die deel van die bevolking wat die dominante fenotipe sal toon "p" + 2"pq", en die deel met die resessiewe fenotipe is "q".

Met drie allele:

In die geval van veelvoudige allele by ’n diploïede lokus, word die getal moontlike genotipes (G) met ’n getal allele (a) aangedui deur die uitdrukking:

’n Aantal genetiese aandoenings word veroorsaak deurdat ’n individu twee resessiewe allele vir ’n enkel-geen-eienskap oorerf. Resessiewe genetiese aandoenings sluit in albinisme, sistiese fibrose, galaktosemie, fenilketonurie en Tay-Sachs-siekte. Ander aandoenings is ook weens resessiewe allele, maar omdat die geenlokus op die X-chromosoom lê, waarvan mans net een kopie het (hulle is dus hemisigoties), kom dié aandoenings meer by mans as by vroue voor. Voorbeelde is rooi-groen-kleurblindheid en fragiele-X-sindroom.

Ander aandoenings, soos Huntington-siekte, kom voor wanneer ’n individu net een dominante alleel oorerf.




</doc>
<doc id="97118" url="https://af.wikipedia.org/wiki?curid=97118" title="Fenotipe">
Fenotipe

’n Fenotipe is die samestelling van ’n organisme se waarneembare eienskappe, soos sy morfologie, ontwikkeling, biochemiese of psigologiese eienskappe, gedrag, gevolge van gedrag (soos voëlneste) ens. Richard Dawkins het in 1978 en weer in 1982 voorgestel voëlneste en ander strukture soos bewerdamme is "uitgebreide fenotipes". ’n Fenotipe is die eindproduk van ’n organisme se gene plus die invloed van omgewingsfaktore en die wisselwerking tussen die twee. Met omgewingsfaktore word hier bedoel alle faktore wat vanaf die sigootvorming die kenmerke van 'n individu kan beïnvloed. Wanneer twee of meer duidelik verskillende fenotipes in dieselfde bevolking of spesie bestaan, word dit polimorf genoem.

Die genotipe van ’n organisme daarteenoor, is die oorgeërfde instruksies wat dit in sy genetiese kode dra. Nie alle organismes met dieselfde genotipe lyk dieselfde of tree dieselfde op nie, want voorkoms en optrede word beïnvloed deur omgewings- en ontwikkelingsfaktore en skep so verskillende fenotipes. Net so het alle organismes wat dieselfde lyk, nie noodwendig dieselfde genotipe nie.

Hierdie onderskeid tussen genotipe en fenotipe is in 1911 deur Wilhelm Johannsen voorgestel om ’n onderskeid te maak tussen ’n organisme se oorgeërfde eienskappe en die eindproduk van hierdie oorgeërfde eienskappe.



</doc>
<doc id="97119" url="https://af.wikipedia.org/wiki?curid=97119" title="Rio Xingu">
Rio Xingu

Die Rio Xingu (Portugees: [ɕĩˈɡu]) is een van die grootste sytakke van die Amasonerivier in Suid-Amerika. Die rivier, met 'n lengte van 1 640 km, vloei deur die Brasiliaanse deelstate Mato Grosso en Pará. 

Die Rio Xingu ontstaan deur die saamvloei van die Rio Ronuro en Rio Culuene in die deelstaat Mato Grosso en vloei aansluitend in sy grootste geheel deur die deelstate Mato Grosso en Pará. Die rivier vloei in noordoostelike rigting parallel tot die Rio Araguaia in die ooste deur die Amasone-bekken van Brasilië. Naby Porto de Moz in die deelstaat Pará mond die Rio Xingu in die Amasonerivier uit. Die rivier is die laaste groot sytak van die Amasonerivier, voordat dit net wes van Belém in die Atlantiese Oseaan uitmond.

Voordat die Duitse dokter, antropoloog en ontdekkingsreisiger Karl von den Steinen in 1884 en 1887 die Rio Xingu verken het, was die rivier wel beken, maar nie sy verloop en die inheemse bevolking aan sy oewers nie.


</doc>
<doc id="97121" url="https://af.wikipedia.org/wiki?curid=97121" title="Geenlokus">
Geenlokus

In genetika is ’n geenlokus (lokus van die Latynse "locus": "plek", "ligging") die spesifieke ligging van ’n geen of DNS-sekwensie op ’n chromosoom. Elke chromosoom het baie gene; die mens se geraamde haploïede proteïenkoderingsgene is 20 000 tot 25 000 op die 23 verskillende chromosome. ’n Alternatiewe vorm van dieselfde DNS-sekwensie wat by ’n gegewe lokus voorkom, word ’n alleel genoem. ’n Geordende lys van bekende lokusse vir ’n spesifieke genoom word ’n genetiese kaart genoem. Dit is die proses om die lokus vas te stel vir ’n spesifieke biologiese eienskap.

Diploïede of poliploïede selle waarvan die chromosome dieselfde alleel van ’n gegewe geen by ’n sekere lokus het, word homosigoties genoem ten opsigte van daardie geen, terwyl dié met verskillende allele van ’n gegewe geen by ’n sekere lokus heterosigoties ten opsigte van daardie geen genoem word.

Die chromosomiese lokus van ’n geen kan geskryf word as "6p21.3". Omdat "21" verwys na "streek 2, band 1", word dit as "twee een" uitgespreek, nie as "een-en-twintig" nie. Die hele lokus word dus uitgespreek as "ses P twee een punt drie".

’n Reeks lokusse word op dieselfde manier aangedui. Die lokus vir geen OCA1 kan geskryf word as "11q1.4-q2.1", dus op die lang arm van chromosoom 11, iewers tussen sub-band 4 van streek 1 en sub-band 1 van streek 2.




</doc>
<doc id="97123" url="https://af.wikipedia.org/wiki?curid=97123" title="Moyamoya-sindroom">
Moyamoya-sindroom

Moyamoya is 'n siekte wat in die 1960's in Japan bekend geword het, maar seldsaam in die res van die wêreld is. Die siekte veroorsaak dat die bloedvate na die brein vernou en verdik. Omdat brein die bloed nodig het, ontstaan 'n netwerk van kapillêre bloedvaatjies om die vernoude bloedvate. As die brein geskandeer word lyk dit soos 'n rookwolk. In Japannees beteken "moyamoya" dan ook "rookwolkie".

Die siekte kom meestal by kinders tussen 0 en 10 jaar voor. Volwassenes kan dit ook opdoen, veral die tussen 30 en 40 jaar.

Omdat die brein te min bloed (suurstof) kry, kom "verbygaande isgemiese aanvalle" voor, wat met tydelike verlamming gepaard kan gaan. As die netwerk van kapillêre bloedvaatjies uiteindelik nie meer die bloedtoevoer kan hanteer nie, tree beroertes in.

Moyamoya kan nie genees word nie, maar daar is wel behandeling daarvoor beskikbaar. 'n Neurochirurg kan 'n nuwe slagaar in die gebied met te min bloed aanlê (aaromleiding) om sodoende die bloedtoevoer na die brein te verbeter.


</doc>
<doc id="97125" url="https://af.wikipedia.org/wiki?curid=97125" title="Columbus, Georgia">
Columbus, Georgia

Columbus is 'n stad in die deelstaat Georgia geleë op die grens met die deelstaat van Alabama, op die oewer van die Chattahoochee-rivier. Die administratiewe setel van die Muscogee County is hier geleë. Coweta Town, die hoofstad van die Creek-Indiane is naby die dorp.

Die nedersetting het ontstaan in 1689 toe die Spanjaarde 'n fort gebou het met die naam "Colón" (Columbus). Die land is in 1826 oorgeneem deur die regering van die Verenigde State vanaf die Indiane. Die eerste nedersetters het 'n handelspos hier gestig 1827 en die nedersetting het in 1828 dorpstatus verkry. Gedurende die oorlog met die Indiane was Columbus die hoofbasis vir die militêre magte. In 1846 het dit dieselfde rol gespeel tydens die Meksikaans-Amerikaanse Oorlog.

Tydens die Amerikaanse Burgeroorlog het die Unie-magte die dorp beset 'n week na generaal Robert E. Lee se oorgawe te Appomattox.

Die Amerikaanse Weermag se Infanterie opleiding sentrum, Fort Benning, grens aan die stad. Meer as 'n miljoen man is hier opgelei tydens die Tweede Wêreldoorlog. Daar is ook groot katoen en katoensaad-na-olie meulens in die omgewing.



</doc>
<doc id="97126" url="https://af.wikipedia.org/wiki?curid=97126" title="Genotipe">
Genotipe

Die genotipe is in biologie die eienskappe wat ’n organisme van sy ouers geërf het, dus sy genetiese samestelling. Saam met omgewingsfaktore bepaal dit die fenotipe van ’n organisme: die waarneembare eienskappe van die organisme. Met omgewingsfaktore word hier bedoel alle faktore wat vanaf die sigootvorming die kenmerke van 'n individu kan beïnvloed.

Genotipe word veral gebruik met betrekking tot ’n spesifieke eienskap. Die menslike CFTR-geen, wat ’n proteïen kodeer wat chloried-ione oor selmembrane vervoer, kan byvoorbeeld dominant (A) wees as die normale weergawe van die geen, of resessief (a) as ’n gemuteerde weergawe daarvan. Mense wat twee resessiewe allele ontvang, sal sistiese fibrose hê.

Nie-oorerflike DNS-mutasies word gewoonlik nie beskou as verteenwoordigend van die individu se genotipe nie. Soms praat wetenskaplikes en dokters van die (geno)tipe van ’n spesifieke kanker – dit is die genotipe van die siekte en nie van die persoon wat die siekte het nie.

In baie komplekse fenotipiese eienskappe is dit nie maklik om die toepaslike genotipe vas te stel nie. Dit is dikwels selfs moeilik om vas te stel in watter mate die omgewingsfaktore van die organisme ’n invloed op die fenotipe het, en hoe ’n groot deel van die eienskap uit die genotipe afkomstig is. Voorbeelde van sulke eienskappe is byvoorbeeld intelligensie, die vermoë om klavier te speel of die kans om ’n siekte soos kanker te kry. By eenvoudiger eienskappe is dit soms wel redelik goed bekend watter verhouding daar tussen die geno- en fenotipe is.

Dit is nie altyd maklik om ’n genotipe te bepaal as net die fenotipe bekend is nie. Soms is kennis van die ouers en kinders nodig. ’n Man, Henk, se bloedgroep is byvoorbeeld A. Dit is ’n fenotipe. Daar is nou twee genotipes moontlik: AA en A0. As een van sy ouers of kinders se bloedgroep 0 is, kan met sekerheid aangeneem word Henk het die genotipe A0. As een van sy kinders se bloedgroep B is, is dit ook seker dat Henk die genotipe A0 het. Dit is moeiliker om vas te stel of Henk die genotipe AA het, tensy albei sy ouers se bloedgroep AB is.

Vir algemene mediese praktyk is dit voldoende om die persoon se fenotipe te ken. Die genotipe is eintlik net by forensiese ondersoeke van belang.

Die onderskeid tussen geno- en fenotipe word algemeen teëgekom in die studie van sekere oorerflike siektes, soos hemofilie. Vanweë die diploïdie van mense (en die meeste diere) is daar vir elke geen twee allele. Hierdie allele kan dieselfde (homosigoties) of verskillend (heterosigoties) wees, na gelang van die individu. As ’n nakomeling ’n dominante alleel het, sal hy die spesifieke siekte oorerf ongeag die tweede alleel.

In die geval van ’n albino met ’n resessiewe alleel (aa), sal die fenotipe afhang van die ander alleel (Aa, aA of AA). Die nakomelinge van ’n draer van die toestand en ’n heterosigotiese individu (Aa of aA, ook ’n draer) sal ’n kans van 50% hê om albino-fenotipe te wees. Twee heterosigotiese individue sal ’n kans van 75% hê om die geen aan hul nakomelinge oor te dra en net ’n kans van 25% dat die geen tot uiting sal kom in die voorkoms. ’n Homosigoties dominante (AA) individu het ’n normale fenotipe en hul nakomelinge sal nie beïnvloed word nie. ’n Homosigoties resessiewe individu het ’n abnormale fenotipe en sal die abnormale geen beslis oordra aan sy nakomelinge.

In die geval van hemofilie is die siekte geslagsgebonde – dit word net op die X-chromosoom gedra. Vroue kan net draers wees en die siekte kom dus nie by hulle tot uiting nie. ’n Vrou met ’n abnormale geen het dus ’n normale fenotipe, maar saam met ’n normale maat het sy ’n kans van 50% om die abnormale geen aan haar nakomelinge oor te dra. As haar maat ’n man met hemofilie (dus ook ’n draer) is, is die kans 75% dat die nakomelinge die geen sal oorerf.



</doc>
<doc id="97127" url="https://af.wikipedia.org/wiki?curid=97127" title="Nissan Sunny">
Nissan Sunny

Die Nissan Sunny is 'n kompakte motor wat van 1966 tot 2006 deur die Japannese vervaardiger Nissan gebou is. Dit was in 1966 van stapel gestuur as die Datsun 1000 en hoewel die produksie in Japan beëindig is in 2006, die naam bly in gebruik in die Sjinese mark. In die VSA, is die later modelle bekend as die Nissan Sentra; in Meksiko, staan die Sunny ​​bekend as die Nissan Tsuru. Die Sunny pas netjies in die Nissan modellyn. Dit was groter as die supermini Nissan March (Micra) modelle, maar nie so groot soos die kompakte Bluebird modelle nie. Die nuutste weergawes van die Sunny was groter as die vroeër modelle, en kan beskou word as kompakte motors. Vorige weergawes (deur ten minste die B11-reeks) was klein motors.

Heel verwarrend, is die "Sunny" naam ook op ander Nissan-modelle gebruik, veral verskeie uitvoerweergawes van die Nissan Pulsar model. Die Sunny is vir baie dekadesingevoer en later wêreldwyd vervaardig onder verskeie name, en bakstyle, in ekonomiese, luukse en prestasie pakkette. Sommige konfigurasies blyk om uniek te wees wat gebaseer is op seker bakstyle, maar met 'n gemeenskaplike platform. Die Sunny is in Japan verkoop deur 'n toegewyde handelaarkanaal genoem Nissan Satio Store.


</doc>
<doc id="97128" url="https://af.wikipedia.org/wiki?curid=97128" title="Nissan Teana">
Nissan Teana

Die Nissan Teana is 'n luukse middel-grootte motor vervaardig deur Nissan van Japan. Dit word uitgevoer as die Nissan Maxima en Nissan Cefiro na sekere markte. Dit vervang die Nissan Bluebird en Cefiro. Dit deel 'n platform met die Nissan Maxima wat verkoop word in Noord-Amerika, die Nissan Altima en Japannese mark "Presage" minibus. Die Teana is beskikbaar in Oos-Asië, Rusland, Oekraïne, Suid-Asië, ASEAN, Australië, Nieu-Seeland, Latyns-Amerika en die Karibiese Eilande.

Soos van 2007 deel die Teana sy platform met sy Franse neef, die Renault Laguna en Renault Latitude in die meeste van Europa, die Midde-Ooste en Afrika, en in Suidoos-Asië as die Renault Samsung SM5.

Sedert die bekendstelling van die derde geslag in 2013 is die Teana 'n wapenontwerpweergawe van die Noord-Amerikaanse Altima.

Volgens die ooreenstemmende artikel op die Japannese Wikipedia, is die naam "Teana" dié van 'n klein dorpie in Italië, deel van 'n benaming invloed vir die Nissan Murano, 'n ander stad in Italië, wat op dieselfde tyd verskyn het.


</doc>
<doc id="97129" url="https://af.wikipedia.org/wiki?curid=97129" title="Columbus, Nieu-Meksiko">
Columbus, Nieu-Meksiko

Columbus is 'n dorpie in die deelstaat Nieu-Meksiko langs die grens met Meksiko Palomas, Chihuahua. Die dorp is in 1891 gestig en het bekend geword toe die Meksikaanse generaal Pancho Villa 1500 Meksikane in 'n aanval lei oor die VSA-grens op 9 Maart 1916 wat aanleiding gegee het tot 'n strafekspedisie deur die Amerikaanse Weermag.


</doc>
<doc id="97130" url="https://af.wikipedia.org/wiki?curid=97130" title="Nissan Serena">
Nissan Serena

Die Nissan Serena is 'n vyfdeurminibus wat deur die Nissan Motormaatskappy vervaardig word. Die motor is in 
1991 as 'n redelik kompakte klein wa bekendgestel, maar het oor die jare met elke geslag groter gegroei. By vroeëre weergawes was die enjin voor, met 'n agterwieluitleg en 'n lewendige as gemonteer op bladvere. Latere weergawes het 'n veelskakelstelsel onafhanklike agtervering, en het voorwielaandrywing of viertrek. Die gewildste weergawe is die 2.3 L dieselenjin en dit is ongewoon in dat dit agt sitplekke in plaas van die verwagte sewe aanbied.


</doc>
<doc id="97133" url="https://af.wikipedia.org/wiki?curid=97133" title="Hibriedspesievorming">
Hibriedspesievorming

Hibriedspesievorming is ’n soort spesievorming waar ’n kruising tussen twee verskillende spesies tot ’n nuwe spesie lei wat reproduktief geïsoleer is van die ouerspesies. Van die 1940's af is geglo reproduktiewe isolasie tussen hibriede en hul ouers is ’n baie moeilike proses en dat hibriedspesies dus uiters skaars is. Nadat DNS-ontleding in die 1990's algemener geraak het, is ontdek hibriedspesievorming is ’n taamlik algemene verskynsel, veral onder plante.

’n Hibried kan unieke eienskappe (fenotipe) hê. Hierdie fenotipe kan in seldsame gevalle beter by die plaaslike omgewing aangepas wees as die ouerspesies en dit word dan deur natuurlike seleksie begunstig. As reproduktiewe isolasie terselfdertyd plaasvind, sal dit lei tot ’n aparte spesie. Die isolasie kan geneties, ekologies of vanweë ’n kombinasie van faktore wees.

As reproduktiewe isolasie nie plaasvind nie, kan die hibridiese bevolking terugteel en eindelik met een of albei ouerspesies vermeng raak. Dit sal lei tot vreemde gene in die ouerbevolking, ’n situasie wat introgressie genoem word. Introgressie is ’n bron van genetiese variasie en kan self spesievorming aanhelp. Daar is bewyse dat introgressie ’n algemene verskynsel is by plante, diere en selfs mense, waar genetiese materiaal van Neanderdallers en Denisova-hominiene verantwoordelik was vir ’n groot deel van die immuniteitgene in bevolkings buite Afrika.

Vir ’n hibried om te oorleef, sal dit gewoonlik die vermoë moet hê om die beskikbare bronne beter te benut as die ouerspesies. Dit sal ook in sommige gevalle met die ouerspesies moet meeding. Hoewel grys- en ysbere afstammelinge kan hê, sal ’n hibried tussen die twee moeiliker in enige van die omgewings van die ouerspesies kan oorleef. Dit sal die hibried verhoed om ’n permanente bevolking te vestig.

’n Hibried kan ook voordeel trek uit sekere situasies. Waar ’n paar nabyverwante spesies byvoorbeeld op ’n groep eilande voorkom, kan ’n hibried moontlik na ’n nuwe, onbewoonde eiland trek. Die hibriedbevolking sal dan direkte mededinging met hul ouerspesies vermy en tyd kry om gevestig te raak.

Genetika is meer aanpasbaar by plante en daarom kom hibriedspesievorming meer dikwels in die plantwêreld voor. Baie landbougewasse is hibriede met dubbele en driedubbele stelle chromosome, wat poliploïdie genoem word. Dit is gewoonlik dodelik by diere, waar ekstra stelle chromosome fetale ontwikkeling strem, maar in plante is dit meer algemeen.

Wanneer geen verandering in die getal chromosome voorkom nie, word dit homoploïede hibriedspesievorming genoem, en dit is wat gewoonlik by diere voorkom.



</doc>
<doc id="97134" url="https://af.wikipedia.org/wiki?curid=97134" title="Spesievorming">
Spesievorming

Spesievorming of soortvorming is die ontstaan van nuwe biologiese spesies (of soorte) uit bestaande spesies. Dit is een van die belangrikste ondersoekgebiede in evolusiebiologie.

Charles Darwin het spesievorming in die 1850's ondersoek en die titel van sy belangrikste werk is "Die oorsprong van spesies". Omstreeks 1900 het die bestudering van spesievorming minder belangrik geword omdat die ontdekkings van Gregor Mendel die aandag gevestig het op die manier waarop verskille tussen individue via die gene aan die nageslag deurgegee word. Sedert die eeuwisseling het spesievorming weer ’n belangrike belangstellingsveld geword.

Daar is vier maniere waarop spesies kan ontstaan waarby geografie ’n groot rol speel:

Spesievorming kan ook kunsmatig geskied deur kruisteling van diere en plante of deur laboratoriumproefnemings. Baie nuwe spesies het al so ontstaan.

Dit gebeur as daar ’n duidelike gebiedskeiding is tussen die dogter- en die ouerspesies. Dit kan veroorsaak word deur geologiese verskynsels of migrasie. Die skeiding bring mee dat die dogterbevolking op die lang duur tot ’n aparte spesie ontwikkel. Die nuwe spesie ontstaan dus in ’n ander gebied ("patris"). Volgens die Wet van Hardy-Weinberg sal die frekwensie van allele stabiel bly in ’n groot bevolking, terwyl dit in ’n klein bevolking vinnig kan verander.

Dit is wanneer die verspreidingsgebiede van twee bevolkings bymekaar is, maar nie oorvleuel nie. Dit word byvoorbeeld deur ’n breë rivier of ’n bergreeks geskei. In sulke gevalle is die spesies dikwels nog nou aan mekaar verwant en vorm hulle "susterspesies". Die begrip is deur Ernst Mayr bekend gestel.

Dit gebeur wanneer die verspreidingsgebiede aan mekaar grens. Daar is waarskynlik ’n klein gebied waarin albei bevolkings saam voorkom. Weer eens sal "susterspesies" vorm. Dié soort spesievorming gebeur byvoorbeeld wanneer veranderinge plaasgevind het in paarvormingsgedrag van verskillende bevolkings in ’n verspreidingsgebied. Daar is dus nie groot grense wat die bevolkings skei nie, maar soms bestaan verskillende ekologiese nisse vanweë verskille in hoogte, temperatuur, klimaat, plantegroei ens. Dan kan dit gebeur dat die kans op paarvorming in die hele verspreidingsgebied nie oral dieselfde is nie, maar verskil van nis tot nis. Gene word binne beperkte gebiede uitgeruil en so ontstaan verskille tussen die bevolkings.

Dit gebeur wanneer daar geen grense tussen bevolkings bestaan nie en hulle een gebied bly deel. Omdat isolasie belangrik is in spesievorming, moet daar ’n faktor wees wat die verskillende bevolkings uitmekaarhou, soos verskillende kossoorte. Tot in 1980 het baie wetenskaplikes geglo simpatriese spesievorming is nie moontlik nie. Teen die eeuwisseling het bewyse toegeneem dat dit wel bestaan. Dit kom veral by klein organismes soos insekte voor omdat hulle gewoonlik net in ’n klein gebied hou.

’n Voorbeeld is die appelvlieg ("Rhagoletis pomonella"), wat eiers lê in bome en struike uit die roosfamilie, waaronder die meidoring in Noord-Amerika. Nadat appelbome, wat nie inheems aan die gebied is nie, in die 19de eeu ingevoer is, het ’n nuwe bevolking appelvlieë ontstaan wat eiers in die appelbome lê. Genetiese ondersoeke het getoon verskille bestaan tussen die meidoring- en die appelboom-bevolking. Ook hul paartyd en die tyd wat dit duur om ’n volwasse stadium te bereik, verskil.

Simpatriese spesievorming kom egter wel ook by groter diere voor, soos die drie "Uromys"-spesies (’n soort rot) op Guadalcanal en by die visfamilie Cichlidae in die Victoriameer.



</doc>
<doc id="97136" url="https://af.wikipedia.org/wiki?curid=97136" title="Chihuahua (deelstaat)">
Chihuahua (deelstaat)

Chihuahua is een van die 31 deelstate en die grootste deelstaat wat, saam met die Federale Distrik, die 32 Federale Entiteite van Meksiko vorm. Die hoofstad is die gelyknamige stad Chihuahua. Die deelstaat word in die noorde begrens deur Nieu-Meksiko, in die noordooste deur Texas, in die ooste deur Coahuila, die suide deur Durango, die suidweste deur Sinaloa en die weste deur Sonora. Die deelstaat het 'n droë klimaat en het nie baie vrugbare grond nie. Die Conchosrivier, 'n sytak van die Rio Grande, is die grootste rivier in die deelstaat.



</doc>
<doc id="97137" url="https://af.wikipedia.org/wiki?curid=97137" title="Chihuahua">
Chihuahua

Chihuahua kan verwys na:



</doc>
<doc id="97138" url="https://af.wikipedia.org/wiki?curid=97138" title="Chihuahua (hond)">
Chihuahua (hond)

Die Chihuahua (Spaans: "chihuahueño" [tʃiˈwawa]) is die kleinste honderas wat 15 tot 23 cm groot word. Twee tipes kom voor: die korthaar en langhaar. Die hondjie het groot ore en is intelligent. Die oorsprong van die ras is onseker, daar word vermoed dat dit uit Meksiko kom. Die hond is ná die Meksikaanse deelstaat Chihuahua genoem.



</doc>
<doc id="97140" url="https://af.wikipedia.org/wiki?curid=97140" title="Die Moederland Roep">
Die Moederland Roep

Die Moederland Roep (Russies: Родина-мать зовёт!, "Rodina-Mat zowjot!") is ’n standbeeld by die heuwel Mamajef Koergan in Wolgograd (voorheen Stalingrad), Rusland, ter herdenking aan die Slag van Stalingrad. Dit is deur die beeldhouer Jewgeni Woetsjetitsj en ingenieur Nikolai Nikitin ontwerp, en was in 1967 die hoogste standbeeld in die wêreld.

Dit is ’n ingewikkelde beeld uit ’n ingenieurstandpunt weens die kenmerkende houding met ’n swaard wat in die regterhand in die lug gehou word en die linkerhand in ’n roepgebaar. Dit is tans die hoogste niegodsdienstige standbeeld van ’n vrou in die wêreld.

Dit het verskeie ander name, soos Moeder Moederland, Die Moederland en Die Mamajef-monument.

Toe die standbeeld in 1967 onthul is, was dit die hoogste standbeeld ter wêreld; dit is 87 meter van die bokant van die voetstuk tot by die punt van die swaard. Die figuur self is 52 meter hoog en die swaard 33 meter lank. Tweehonderd trappies wat die 200 dae van die Slag van Stalingrad simboliseer, lei van die onderkant van die heuwel na die monument. Dit weeg 7 900 ton. Die model wat vir die standbeeld poseer het, is ’n plaaslike inwoner, Walentina Izotowa.

Die standbeeld verskyn op sowel die vlag as die wapen van Wolgograd-oblast.

Daar is bewerings dat die standbeeld al hoe meer oorleun weens veranderinge in die grondwatervlak wat veroorsaak dat die fondamente skuif. Die standbeeld is nie aan sy fondamente vas nie en word net deur sy gewig in posisie gehou. Dit het al 20 cm geskuif en sal na verwagting nie veel verder kan skuif voor dit omval nie. Plaaslike owerhede ontken dit egter.



</doc>
<doc id="97143" url="https://af.wikipedia.org/wiki?curid=97143" title="Chihuahua (stad)">
Chihuahua (stad)

Chihuahua is die hoofstad van die gelyknamige deelstaat Chihuahua en geleë in 'n vallei aan die oewers van die Chuviscarrivier ongeveer 1288km noordwes van Meksikostad. Die vallei word omring deur die Sierra Madre berge.

Die eerste mense hier was die plaaslike Indiane en 'n ou nedersetting is reeds in 1553 deur die Spanjaarde ontdek. In 1715 was die nedersetting "San Felipe el Real de Chihuahua" genoem. Daar was ryk lood en silwermyne in die omgewing en die nedersetting het gedy totdat die Meksikaanse Onafhanklikheidsoorlog uitgebreek het. Politieke wanorde het gevolg en die dorpie het daaronder gely. In 1876 het stabiliteit gevolg onder die bewind van Porfirio Díaz. Die dorpie was twee keer beset deur die Amerikaanse Leër tydens die Meksikaans-Amerikaanse Oorlog.

Die stad was ook die tydelike hoofstad van Meksiko in 1864 onder president Benito Juárez se bewind.

Die katedraal van Chihuahua is ontwerp deur Francisco Eduardo Tresguerras, een van Meksiko se bekendste argitekte. Konstruksie aan die katedraal het in 1717 begin en is in 1789 voltooi.



</doc>
<doc id="97144" url="https://af.wikipedia.org/wiki?curid=97144" title="Lewendige as">
Lewendige as

'n Lewendige as, soms ook 'n soliede as of balkas genoem, is 'n tipe suspensiestelsel wat gebruik maak van die dryfaste (wat die krag oordra na die wiele) as suspensie. Die lewendige as verbind die wiele sydelings sodat hulle saam beweeg as 'n eenheid.

'n Lewendige as bestaan uit 'n sentrale ewenaar in 'n enkele hulsel wat met soliede syaste verbind is aan die dryfwiele. Die ewenaar is weer verbind aan die enjin via 'n swaaibare (op-en-af) dryfas en 'n universele koppeling. Die volledige montering kan tipies gesuspendeer word met bladvere, kronkelvere of lugsakke.

In kleiner vragmotors en viertrekbakkies is soliede voorasse oor die algemeen deur onafhanklike voorvering vervang.

Sommige lewendige asse gebruik sleeparms, semi-sleeparms, 'n Panhard staaf of 'n Wattskoppeling om die vertikale en laterale bewegings van die as te beheer. Ander, veral ouer voertuie, gebruik Hotchkiss vering, waarin die bladvere 'n hegpunt vir die as verskaf, asook vering of suspense bied.

Die hoofvoordeel van 'n soliede as is sy eenvoud. Die eenvoud maak dit baie ruimtedoeltreffend en relatief goedkoop om te vervaardig. Hulle word byna universeel gebruik in swaar vragmotors; die meeste ligte- en mediumgroot bakkies, sportnutsvoertuie en waens gebruik ook 'n soliede as, ten minste aan die agterkant. Lewendige asse het 'n belangrike voordeel vir off-road gebruik, omrede hulle beter voertuigartikulasie en duursaamheid in 'n hoë ladingomgewing bied. Die eenvoud maak dit ook betreklik maklik om 'n voertuig op te lig.
Die grootste nadeel is dat elke wiel nie toegelaat word om onafhanklik oor 'n hobbel of 'n klip te beweeg nie. Die massa van die samestel is deel van die ongeveerde massa van die voertuig, wat ritgehalte verder kan verminder. Ook die draaivermoë is tipies swakker as by ander veringontwerpe omdat die wiele 'n nul-wielvlughoek handhaaf gedurende bakrol.


</doc>
<doc id="97146" url="https://af.wikipedia.org/wiki?curid=97146" title="Groot-Zimbabwe">
Groot-Zimbabwe

Groot-Zimbabwe (Engels: "Great Zimbabwe", Shona: "Masvingo eZimbabwe") is 'n ruïnestad, sowat 39 km suidoos van Masvingo af en in die gelyknamige provinsie in Zimbabwe geleë. Die nedersetting op die gelyknamige plato het as hoofstad van die koninkryk van Zimbabwe gedien, wat langs Zimbabwe ook groot dele van Mosambiek beheer het. Groot-Zimbabwe het tydens sy bloeitydperk vanaf die 11de tot middel van die 15de eeu 'n bevolking van sowat 18 000 gehad, is deur die monarge van Zimbabwe as koninklike paleis gebruik en was die politiese magsentrum. Die rykdom van die metropool was gebaseer op beeste, goud-verhaling en handel. Getuienis van die geestelike sentrum is die Zimbabwe-voëls uit seepsteen. Die aanleg is die grootste voor-koloniale steenbou in Afrika suid van die Sahara en een van die oudste.

Die stad was reeds verlate en verval, toe Europeërs vir die eerste keer in die 16de eeu op die stad afgekom het. Verkeerdelik is dit vir 'n lang tyd as die tuiste van die koningin van Skeba geïnterpreteer, maar die resultate van die argeologiese navorsing weerlê hierdie tesis. Die oorsprongstyd word in die laat Ystertydperk gedateer, wat in die streek ooreenstem met die 11de eeu.

Die Groot-Zimbabwe Nasionale Monument is in 1986 deur Unesco as wêrelderfenisgebied gelys.



</doc>
<doc id="97147" url="https://af.wikipedia.org/wiki?curid=97147" title="Ford Mondeo">
Ford Mondeo

Die Ford Mondeo is 'n mediumgrootte gesinsmotor wat sedert 1992 deur die Ford Motormaatskappy vervaardig word. Die naam is afkomstig van die Latynse "mundus", wat "wêreld" beteken. Die Mondeo is ontwerp om 'n "wêreldmotor" te wees. Die Amerikaanse modelle is as die Ford Contour en Mercury Mystique bemark tot 2000, en as die Ford Fusion van 2013 af.


</doc>
<doc id="97151" url="https://af.wikipedia.org/wiki?curid=97151" title="Ford Laser">
Ford Laser

Die Ford Laser is 'n kompakte motor wat deur Ford in Asië, Oseanië, en dele van Suid-Amerika en Afrika verkoop is. Dit was oor die algemeen as 'n sedan of luikrug, asook in omskepbare, wa en bakkieweergawes in verskillende markte beskikbaar.

Die Ford Laser is 'n hersiene weergawe van die Familia/323 modelle wat deur Mazda in Japan vervaardig is vanaf 1980. Ford het 'n belang van 25% in Mazda verkry in 1979.

In Australië, Nieu-Seeland en Europa waar Ford as 'n "plaaslike merk" beskou is, het die Laser sy Mazda-tweeling uitoorlê, maar in naburige Asiatiese lande, soos Singapoer, Maleisië en Hongkong, sowel as Japan self, was die teenoorgestelde waar. Met die saamvoeging van hulpbronne met Mazda is Ford toegelaat om 'n vastrapplek in die streek te handhaaf. Dit was ook die geval in Suid-Amerika, Afrika en die Karibiese Eilande, waar die Laser ook verkoop is, en in baie gevalle plaaslik gemonteer is.

Die Ford Meteor wat in 1981 bekendgestel is, is die naam wat aan die sedanweergawe van die Laser gegee is.

Toe die Meteor in Australië vrygestel is in 1981 as die GA-reeks, het dit die groter Cortina vervang, hoewel dit slegs 'n tydelike maatreël was totdat die Telstar vrygestel is.

Die Meteor se sierrooster het effens verskil. Die Laser se oranje flikkerligte is met wittes vervang en die sierrooster het 'n "eierkrat" patroon in stede van die gewone swart stroke van die Laser. Die Meteor het ook groter hoofligte as die Laser, wat kleiner ligte "gesonke" in die bakwerk gehad het. In Australië was dit slegs beskikbaar met 'n 1.5 liter-enjin tydens bekendstelling in GL en Ghia afwerking - die 1.1 en 1.3 liter-enjins was nie besikbaar nie. Dit was natuurlik harde werk om die Cortina te vervang, wat enjins van 2.0 liter tot die 4.1 liter-sessilinder gehad het.

Die opgeknapte model in 1983, gekodeer GB, het die reeks nader aan mekaar gebring, maar die Meteor is voortgesit as 'n afsonderlike premielyn.

Die "Meteor"-naam is in 1987 in Australië gestaak, met die "Laser"-naam wat daarna vir sedans sowel as luikrugmotors gebruik is. Die naam het egter bly voortleef in Suid-Afrika van 1986 tot 1995. Bykomend tot die 1.3 L en 1.6 L vergasserenjins en die 1.6 L EFI enjin, het Suid-Afrikaanse modelle van die "Laser" en "Meteor" ook van 1991-1993 die Mazda FE-DOHC EFI 16-klepenjin bygekry wat 109 kW (146 pk) en 184 N·m gelewer het.


</doc>
<doc id="97152" url="https://af.wikipedia.org/wiki?curid=97152" title="Ryskoker">
Ryskoker

'n Ryskoker is 'n elektriese kombuistoestel vir huishoudelike gebruik waarin rys op 'n gerieflike manier gaargemaak en perfek gekry kan word sonder dat dit oorkook of klewerig word. Gespoelde rys en die benodigde hoeveelheid koue water word in 'n metaalhouer gegooi en die ryskoker ingeskakel. Die rys het klaar gekook sodra die hele kookwater geabsorbeer is of verdamp het.

Die eerste outomatiese ryskokers is in die vroeë 1950's deur die Japannese "Toshiba Corporation" ontwikkel en vanaf 1955 bemark. Vandag word outomatiese ryskokers in baie huishoudings in Oos-, Suid- en Suidoos-Asië aangetref en raak ook in westerse lande toenemend gewild.


</doc>
<doc id="97153" url="https://af.wikipedia.org/wiki?curid=97153" title="Friedrich Nicolai">
Friedrich Nicolai

Christoph Friedrich Nicolai, soms ook "Nickolai" (* 18 Maart 1733; † 8 Januarie 1811 in Berlyn), was 'n Duitse skrywer, publisis, boekhandelaar, kritikus, outeur van romans en reisverhale, streekshistorikus, leidende persoonlikheid van die Berlynse Verligting, vriend en aanhanger van filosowe soos Gotthold Ephraim Lessing, Carl Friedrich Zelters en Moses Mendelssohn en teenstander van Immanuel Kant en Johann Gottlieb Fichte.

Nicolai was die seun van 'n boekhandelaar uit Halle wat hom in die vroeë 18de eeu in Berlyn gevestig het en bekendheid verwerf het as stigter van die "Nicolaische Buchhandlung", 'n boekwinkel wat steeds bestaan. As 'n jong uitgewer het hy die destydse generasie van intellektueles soos Lessing en die Joodse filosoof Mendelssohn bevorder wat van Berlyn vanaf 1750 'n leidende sentrum van die Verligting gemaak het.

Nicolai het voordeel getrek uit die verslapping van sensuur in Pruise en 'n verskeidenheid boeke en tydskrifte uitgegee wat van Berlyn 'n leidende sentrum van die Duitse uitgewerybedryf gemaak het, waaronder 110 uitgawes van sy tydskrif "Allgemeine deutsche Bibliothek" wat vanaf 1765 as die belangrikste publikasie van die Duitse Verligting gepubliseer is en waarin – met uitsondering van Johann Wolfgang von Goethe – die werke van alle belangrike destydse skrywers verskyn het.

Nicolai was die voorsitter van wetenskaplike en literêre debatte en verenigings soos die "Montagsklub", terwyl sy boekwinkel in Brüderstraße 13 tot 'n kulturele sentrum van die Koninkryk Pruise ontwikkel het. Literêre en filosofiese salons en tydskrifte het 'n aktiewe rol in die groeiende nasionale Duitse beweging gespeel waarin die politieke aspirasies van die verligte burgery verwesenlik is.

Nicolai het daarnaas beduidende bydraes tot die ontwkkeling van die Duitse toneelkuns en taal gelewer. So het hy 'n inisiatief van die akteur Franz Schuch gesteun wat in 1764 die eerste Duitssprekende teater in Berlyn ingewy het – in 'n tyd toe die Duitse taal in Pruise deur die frankofiele heerser en koninklike hof algemeen geringgeskat is. As patriot en pragmatiese verligte het Nicolai in 1786 een van die vroegste en belangrikste werke oor die geskiedenis van Berlyn en Potsdam gepubliseer, die "Beschreibung der königlichen Residenzstädte Berlin und Potsdam, aller daselbst befindlichen Merkwürdigkeiten, und der umliegenden Gegend" – die eerste topografie wat aan wetenskaplike vereistes voldoen het en van 'n breedvoerige historiese inleiding oor die demografiese ontwikkeling en die ekonomiese opswaai in Pruise voorsien is.


</doc>
<doc id="97154" url="https://af.wikipedia.org/wiki?curid=97154" title="Daunt Books">
Daunt Books

Daunt Books is 'n onafhanklike Londense boekwinkelketting wat in 1990 deur die sakeman en vroeëre beleggingsbankier James Daunt (* 1963) gestig is en tans as een van die Britse hoofstad se leidende spesialiste vir reisliteratuur bekendstaan - met 'n beraamde omset van meer as tien miljoen £ per jaar. Daunt Books se 40 000 beskikbare boektitels word tradisioneel volgens lande gesorteer, ongeag die genre waarin hulle val.

In 2010 het "Daunt Books" sy eie uitgewerytak, "Daunt Books Publishing", in die lewe geroep wat werke van leidende internasionale outeurs publiseer.



</doc>
<doc id="97155" url="https://af.wikipedia.org/wiki?curid=97155" title="Iguazú-waterval">
Iguazú-waterval

Die Iguazú-waterval (Portugees: "Cataratas do Iguaçu", [kataˈɾatɐʒ du iɡwaˈsu]; Spaans: "Cataratas del Iguazú", [kataˈɾatas ðel iɣwaˈsu]; Guaraní: "Chororo Yguasu", [ɕoɾoɾo ɨɣʷasu]) is een van die grootste watervalle in Suid-Amerika en geleë in die Rio Iguazú, 23 km oos van dié rivier se monding in die Río Paraná op die grens van Argentinië en Brasilië, net oos van die grens tot Paraguay. Noordoos van die waterval is die Brasiliaanse stad Foz do Iguaçu in die deelstaat Paraná geleë, sowat 18 km wes die Argentynse stad Puerto Iguazú in die provinsie Misiones en verder noordwes die Paraguaanse stad Ciudad del Este. 80% van die Iguazú-waterval se oppervlakte behoort tot Argentinië, terwyl 20% tot Brasilië behoort.

Die Iguazú-waterval is een van die Amerikas se grootste toeriste-aantreklikhede. Die Argentynse Iguazú Nasionale Park is in 1984 en die Brasiliaanse Iguaçu Nasionale Park in 1987 deur Unesco as wêrelderfenisgebied gelys.

Die Iguazú-waterval is sowat 2 700 m breed, waarvan 900 m sonder watervloei; asook tussen 60 en 82 m hoog. Dit bestaan uit tussen 150 en 300 enkele watervalle, afhangende van die watervlak. Wanneer die rivier tydens die reënseisoen tussen November en Maart die sterkste afkom, vloei 12 750 kubieke meter per sekonde oor die rand van die waterval.

Die naam van die waterval beteken "groot water" en is afgelei van die Guaraní-woorde "y" [ɨ] ("water") en "ûasú" [waˈsu] ("groot"). Die buitewêreld het die eerste keer van die waterval gehoor toe die Spaanse conquistador Álvar Núñez Cabeza de Vaca op 31 Januarie 1541 daarop afgekom het.




</doc>
<doc id="97161" url="https://af.wikipedia.org/wiki?curid=97161" title="Tjol Lategan">
Tjol Lategan

Marthinus Theunis "Tjol" Lategan (29 September 1925 – 8 Maart 2015) was 'n Suid-Afrikaanse Springbokrugbyspeler. Saam met Ryk van Schoor het hy een van die groot senterpare in na-oorlogse rugby geword. Lategan het klubrugby vir Universiteit Stellenbosch en provinsiale rugby vir die Westelike Provinsie en Boland gespeel. 

Hy is tussen 1949 en 1953 elf keer vir Suid-Afrika gekies, aanvanklik teen die 1949 inkomende Nieu-Seelandse toerspan. Hy is hierna vir die Springboktoer na Groot-Brittanje, Ierland en Frankryk in 1951-1952 gekies. Die toerspan word beskou as een van dié grootste Suid-Afrikaanse spanne; hulle wen 30 van hul 31 wedstryde oorsee, insluitend al vyf toetse.


</doc>
<doc id="97162" url="https://af.wikipedia.org/wiki?curid=97162" title="Kimchi">
Kimchi

Kimchi (Hangeul: 김치, Koreaanse uitspraak: [kimtɕʰi]) is 'n tradisionele gefermenteerde Koreaanse bygereg ("banchan") wat van groente gemaak en met 'n verskeidenheid speserye soos rooi peper, uie en knoffel gekruie word.

Kimchi, wat 'n geurige, suur smaak het, word volgens die tradisionele metode dikwels maande lank ondergronds in erdekruike bewaar om te fermenteer. Daar is honderde variasies van kimchi, met Sjinese kool, radyse, preie ("Allium porrum") of komkommers as hoofbestanddele.

"Kimjang", die tradisionele gemeenskaplike bereiding van kimchi, is deur UNESCO in 2013 as 'n nie-materiële kultuurerfenis van die mensheid gelys.


</doc>
<doc id="97164" url="https://af.wikipedia.org/wiki?curid=97164" title="Selma, Alabama">
Selma, Alabama

Selma is 'n stad in die deelstaat Alabama geleë op die oewers van die Alabamarivier. Die administratiewe setel van die Dallas County is hier geleë. Die stad is 81 km wes vanaf Montgomery. Die eerste nedersetters was reeds in 1732 hier en die nedersetting het bekendgestaan as "Ecor Bienville". Dit het verskeie name gehad totdat dit dorpstatus in 1820 verkry het. Die dorp was tydens die Amerikaanse Burgeroorlog eers in die Konfederale Magte se hande en is in April 1865 deur die Unie Magte beset. Skepe van Adminiraal Buchanan se Konfederale Vloot is hier gebou.

Die dorp het bekend geword tydens die Amerikaanse Burgerregtebeweging toe betogers wat van Selma na Montgomery, Alabama, marsjeer het brutaal vermoor word deur die polisie op 7 Maart 1965. Die aangeval staan bekend as Bloedige Sondag.

Craig Lugmagbasis is hier naby geleë.



</doc>
<doc id="97165" url="https://af.wikipedia.org/wiki?curid=97165" title="Slag van Stalingrad">
Slag van Stalingrad

Die Slag van Stalingrad (23 Augustus 1942 – 2 Februarie 1943) was ’n groot en belangrike slag van die Tweede Wêreldoorlog waarin Nazi-Duitsland en sy bondgenote teen die Sowjetunie geveg het om beheer van die stad Stalingrad (nou Wolgograd) in die suidweste van die Sowjetunie.

Dit is gekenmerk deur gewelddadige konflikte op kort afstand en direkte aanvalle op burgerlikes deur die "Luftwaffe", en word dikwels beskou as die grootste en bloedigste konflik in die geskiedenis van oorlogvoering. Die swaar verliese van die "Wehrmacht" maak dit waarskynlik een van die mees strategies beslissende gevegte van die hele oorlog. Dit was ’n keerpunt vir Europa – die Duitse magte het nooit weer die inisiatief in die ooste teruggewen nie en het ’n groot militêre mag aan die weste onttrek om op te maak vir hul verliese.

Die Duitse aanval deur die 6de Leër en elemente van die 4de Pantserleër op Stalingrad het in die laatsomer van 1942 begin. Die aanval is gerugsteun deur intensiewe lugbomaanvalle wat ’n groot deel van die stad in puin gelê het. Die stryd het later ontaard in gevegte van gebou tot gebou en albei partye het versterkings na die stad gestuur. Teen die middel van November 1942 het die Duitsers die Sowjet-verdedigers teruggedryf in smal sones aan die wesoewer van die Wolgarivier.

Op 19 November 1942 het die Rooi Leër van stapel laat loop – met aanvalle op die swakker Roemeense en Hongaarse magte wat die flanke van die Duitse 6de Leër beskerm het. Die magte van die Spilmoondhede aan die flanke is oorrompel en die 6de Leër is in die Stalingrad-gebied afgesny en omsingel. Adolf Hitler het opdrag gegee dat die leër in Stalingrad bly en het geen poging aangewend om hulle aan die gebied te onttrek nie; in plaas daarvan is pogings aangewend om die leër per lug van voorraad te voorsien en die omsingeling van buite te verbreek. Hewige gevegte het nog twee maande voortgeduur. Teen die begin van Februarie 1943 was die Spilmoondhede in Stalingrad se ammunisie en kos op en het die oorblywende deel van die 6de Leër hulle oorgegee. Die slag het vyf maande, een week en drie dae geduur.

Teen die lente van 1942, ondanks die mislukking van Operasie Barbarossa om die Sowjetunie in ’n enkele aanslag te oorwin, het die oorlog goed afgeloop vir die Duitsers: die U-bootaanval in die Atlantiese Oseaan was baie suksesvol en Rommel het pas Tobroek oorrompel. In die ooste het hulle hul front gestabiliseer in ’n linie van Leningrad in die noorde tot Rostof aan die Don in die suide. Daar was ’n paar uitlopers in die linie waar die Sowjetunie die Duitsers teruggedryf het (veral noordwes van Moskou en suid van Charkof), maar dit het nie ’n groot bedreiging ingehou nie. Hitler was oortuig daarvan dat hy die Rooi Leër teen die winter van 1942 sou verslaan, want ondanks "Heeresgruppe Mitte" se terugslae wes van Moskou die vorige winter, was 65% van sy infanterie uitgerus en toegerus omdat hulle nie aan gevegte deelgeneem het nie. Nie Leërgroep Noord of Leërgroep Suid was in die winter onder groot druk nie.

Josef Stalin het verwag die grootste someroffensief sou weer teen Moskou gerig wees. Die Duitsers het egter besluit om hul somerveldtog op die suide van die Sowjetunie toe te spits. Die aanvanklike doel van die aanval op Stalingrad was die vernietiging van die nywerheidvermoëns van die stad en die ontplooiing van magte om die Wolga te blokkeer. Die rivier was ’n belangrike roete van die Kaukasus en die Kaspiese See na Sentraal-Rusland. Die val van die stad sou die handelsverkeer op die rivier ontwrig. Die Duitsers het die pyplyn van die olievelde afgesny toe hulle Rostof op 23 Julie ingeneem het. Die oorname van Stalingrad sou die aflewering van voorraad van die Leen-en-pagwet deur die Persiese Korridor bemoeilik.

Die Duitse operasies was aanvanklik baie geslaagd. Op 23 Julie 1942 het Hitler persoonlik die operasiedoelwitte vir die 1942-veldtog herskryf en dit grootliks uitgebrei om die beleg van Stalingrad in te sluit. Albei kante het groot propagandawaarde aan die stad begin heg omdat dit na die leier van die Sowjetunie genoem is. Daar is aangeneem die val van die stad sou ook die noordelike en westelike flanke van die Duitse leërs beveilig terwyl hulle na Bakoe beweeg met die doel om daardie strategiese petroleumbronne vir Duitsland in te palm. Die aanval was gebaseer op ’n oorwinningskoors en ’n onderskatting van die Sowjet-reserwes.

Die Sowjetunie het besef hy is onder geweldige druk wat tyd en hulpbronne betref en het opdrag gegee dat enigiemand wat sterk genoeg was om ’n geweer vas te hou, gestuur word om te veg.

Leërgroep Suid is gekies om deur die Suid-Russiese steppe te breek tot in die Kaukasus om die belangrike Sowjet-olievelde daar oor te neem. Die beplande someroffensief is "Fall Blau" (Geval Blou) genoem. Dit sou die Duitse 6de, 17de, 4de Pantser- en 1ste Pantserleër insluit. Leërgroep Suid het die Oekraïense Sosialistiese Sowjetrepubliek in 1941 ingeneem. Dit was in die Oos-Oekraïne, en sou die aanval lei.

Hitler het egter tussenbeide getree en die Leërgroep gelas om in twee te verdeel. Leërgroep Suid (A), onder die bevel van Wilhelm List, moes soos beplan saam met die 17de Lëer en 1ste Patserleër suidwaarts bly beweeg na die Kaukasus, terwyl Leërgroep Suid (B), insluitende die 6de Lëer en 4de Pantserleër, ooswaarts moes beweeg na die Wolga en Stalingrad.

Die begin van "Blau" is vir laat in Mei 1942 beplan. ’n Paar Duitse en Roemeense eenhede wat daaraan moes deelneem, was egter besig om Sewastopol op die Krim te beleër. Weens vertragings om die beleg af te handel, is die datum vir "Blau" verskeie kere uitgestel; die stad is eers einde Junie verower. ’n Kleiner aanval is intussen geloods, waarin ’n Sowjet-oorloper in die Tweede Slag van Charkof afgesny is, en dit het gelei tot die ontplooiing van ’n groot Sowjet-mag op 22 Mei.
"Blau" het eindelik op 28 Junie 1942 begin met ’n aanval deur Leërgroep Suid in Suid-Rusland. Aanvanklik het dit goed gegaan met die Duitsers. Die Sowjet-magte het min weerstand gebied op die groot, oop steppe en het ooswaarts begin beweeg. Verskeie pogings om ’n verdedigingslinie te hervestig het misluk terwyl die Duitse eenhede hulle van die kante af aangeval het. Intussen het die Hongaarse 2de Leër en die Duitse 4de Pantserleër die stad Woronezj op 5 Julie verower.

Die aanvanklike inval van die 6de Leër was so suksesvol dat Hitler tussenbeide getree en die 4de Pantserleër opdrag gegee het om by Leërgroep Suid (A) in die suide aan te sluit. ’n Groot verkeersknoop het ontstaan toe die 4de en 1ste Pantserleër albei die paar paaie in die streek probeer gebruik. Albei leërs is in hul spore gestuit terwyl hulle die opeenhoping van voertuie probeer uitsorteer het. Die oponthoud was lank, en daar word geglo dit het die inval met minstens ’n week gestuit. Hitler het weer van plan verander en besluit die 4de Pantserleër moet hulle weer op Stalingrad toespits.
Teen einde Julie het die Duitsers die Russe oor die Donrivier teruggedryf. In dié tyd was die Don en Wolga net 65 km uitmekaar en die Duitsers het hul belangrikste voorraaddepots wes van die Don gelos. Dit sou later in die slag belangrike gevolge hê.

Die Duitsers het die leërs van hul Italiaanse, Hongaarse en Roemeense bondgenote begin gebruik om hul (noordelike) linkerflank te beskerm. Die Duitse 6de Leër was net ’n paar dosyn kilometer van Stalingrad, en die 4de Pantserleër, wat nou suid van hulle was, het noordwaarts gekeer om die stad te help inneem. In die suide het Leërgroep A ver in die Kaukasus inbeweeg, maar hul inval is vertraag deur die groot druk op hul voorraadlinies. Die twee Duitse leërgroepe was weens die groot afstande nie in staat om mekaar te ondersteun nie.

Nadat dit in Julie 1942 duidelik geword het wat die Duitsers beplan, het Josef Stalin maarskalk Andrei Jerjomenko op 1 Augustus 1942 as bevelvoerder van die suidoosfront aangestel en kommissaris Nikita Chroesjtsjof het opdrag gekry om die verdediging van Stalingrad te behartig. Die oosgrens van Stalingrad was die breë Wolgarivier en bykomende Russiese magte is oorkant die rivier ontplooi. Dié eenhede het die nuwe 62ste Leër geword, en Jerjomenko het luitenant-generaal Wasili Tsjoeikof op 11 September 1942 in bevel daarvan geplaas. Dit was nie ’n maklike taak nie en toe hy gevra is hoe hy sy opdrag beskou, het hy gesê: "Ons sal die stad verdedig of sterf terwyl ons probeer." Die 62ste Leër se opdrag was om Stalingrad tot elke prys te verdedig. Tsjoeikof se leierskap in die slag het hom een van sy twee toekennings as Held van die Sowjetunie besorg.

Op 23 Augustus het die 6de Leër die buitewyke van Stalingrad bereik op die spoor van die Sowjetunie se 62ste en 64ste Leër. Veldmaarskalk Paul Ludwig Ewald von Kleist het later van die oorlog gesê:

Die Sowjet-magte het genoeg waarskuwing gehad van die Duitsers se opmars om graan, beeste en spoorwegtrokke oor die Wolga en buite bereik van die Duitsers te kry, maar die meeste burgerlike inwoners het agtergebly. Die verwydering van voorraad het die stad sonder genoeg kos gelaat nog voor die Duitse aanval begin het. Voor die landmagte die stad bereik het, het die "Luftwaffe" die Wolga, wat noodsaaklik was om voorraad in die stad in te bring, onbegaanbaar gemaak vir Sowjet-skepe. Tussen 25 en 31 Julie is 32 skepe verwoes en nog nege erg beskadig.
Die geveg het begin met die bombardering van die stad deur kolonel-generaal Wolfram von Richthofen se "Luftflotte 4", wat in die somer en herfs van 1942 die sterkste lugformasie in die wêreld was. Sowat 1 000 ton bomme is binne 48 uur op die stad gegooi, meer as op Londen tydens die hoogtepunt van die "Blitz". ’n Groot deel van die stad is gou in puin gelê hoewel ’n paar fabrieke produksie voortgesit het terwyl hul werkers aan die gevegte deelgeneem het. Die 369ste Versterking-infaterieregiment van Kroasië was die enigste nie-Duitse eenheid wat deur die "Wehrmacht" gekies is om die stad tydens die aanval binne te gaan. Dit het deel gevorm van die 100ste Jäger-divisie.

Stalin het alle beskikbare troepe na die oosoewer van die Wolga gehaas, party van so ver as Siberië. Al die gewone veerbote is gou deur die "Luftwaffe" vernietig, en daarna het hulle hulle toegespits op troepedraers wat stadig deur sleepbote oor die rivier getrek is.
’n Omvattende Duitse strategiese bomaanval op 23 Augustus het ’n vuurstorm veroorsaak waarin duisende inwoners dood is en wat Stalingrad verander het in ’n uitgestrekte gebied van rommel en verbrande ruïnes. Sowat 90 persent van die huise in die Worosjilofski-gebied is vernietig. Daar is beweer Stalin het burgerlikes gekeer om die stad te verlaat omdat hy geglo het hul teenwoordigheid sou die stad se verdedigers aanmoedig om groter weerstand te bied. Burgerlikes, onder andere vroue en kinders, is aangesê om loopgrawe te grawe en verdedigingsversterkings te bou. Volgens Sowjet-verslae tussen 23 en 26 Augustus is 955 mense in die bomaanval dood en nog 1 181 gewond. Daarna is ongevalle nie aangeteken nie weens die lugaanvalle.

Die Sowjet-lugmag, die "Wojenno-Wozdoesjnije Sili" (WWS), is deur die "Luftwaffe" verwoes. Die WWS-basisse in die omtrek het tussen 23 en 31 Augustus 201 vliegtuie verloor, en ondanks versterkings van nog 100 vliegtuie in Augustus, het dit net 192 bruikbare vliegtuie oorgehad, waarvan 57 vegvliegtuie was. Die Sowjetunie het aangehou om lugversterking in laat September na Stalingrad te bring, maar het steeds kwaai verliese gely; die "Luftwaffe" het algehele beheer oor die lug uitgeoefen.
Die aanvanklike taak om die stad te verdedig, het gerus op die skouers van die 1077ste Teenvliegtuigregiment, ’n eenheid van hoofsaaklik jong vroulike vrywilligers sonder voldoende opleiding. Tog het hulle, sonder enige hulp van ander eenhede, op hul pos gebly en die naderende pantsers die hoof gebied. Die Duitse 16de Pantserdivisie moes na berig word "skoot vir skoot" teen die 1077ste Regiment se artilleriste veg totdat al die teenvliegtuigwapens vernietig was. Die Duitsers was geskok toe hulle uitvind hulle het teen vroue geveg. In die vroeë stadium van die slag het die NKWD swak toegeruste werkers wat nie direk by oorlogsproduksie betrokke was nie, gestuur om te veg. Hulle het dikwels geen gewere gehad nie. Personeellede en studente van die plaaslike tegniese universiteit het eenhede gevorm wat by die trekkerfabriek tenks aanmekaargesit het van oorskietonderdele. Hierdie tenks is net so, ongeverf en sonder visiere, reguit na die slagvelde gestuur. Soldate kon net op nabygeleë teikens korrel vat deur die tenks se loop.

Teen 1 September kon die Sowjetunie net hul magte versterk en van voorraad voorsien in haglike omstandighede, deur die Wolga onder konstante Duitse skutgevuur oor te steek. Op 5 September het die Sowjetunie se 24ste en 66ste Leër ’n groot aanval teen die 14de Patserkorps geloods. Die "Luftwaffe" het die aanval egter help afkeer deur die Sowjet-magte op die grond aan te val. Die Sowjet-troepe is gedwing om ná net ’n paar uur te onttrek. Hulle het 30 van hul 120 tenks in die lugaanval verloor.
Sowjet-operasies is voortdurend deur die "Luftwaffe" gestuit. Op 18 September het die Sowjetunie se 1ste Wagtekorps en 24ste Leër die Duitse 8ste Leërkorps by Kotloeban aangeval. Die 8ste Fliegerkorps het vlaag ná vlaag Stuka-duikbomwerpers op die Sowjet-magte afgestuur en die aanval is afgeweer. Die Stukas het 41 van die 106 Sowjet-tenks vernietig terwyl bykomende Bf 109's 77 Sowjet-vliegtuie verwoes het.

Die Sowjetunie se 62ste en 64ste Leër het in die stad se huise en fabrieke stelling ingeneem. Die gevegte in die stad was woes en verbete. Luitenant-generaal Aleksander Rodimtsef was in beheer van die 13de Wagtedivisie en het een van die twee Held van die Sowjetunie-toekennings gekry vir sy dapperheid. Volgens Stalin se Verordening No. 227 van 27 Julie 1942 sou alle bevelvoerders wat ongematigde bevele gee om terug te val, moes verantwoording doen aan ’n militêre hof. Dit was egter die NKWD wat die gewone soldate opdragte gegee en opgelei het. Hulle het duisende drosters en vermeende skynsiekes tereggestel om die troepe te dissiplineer en aan te spoor om dapper te wees. Net in Stalingrad is 14 000 soldate van die Rooi Leër tereggestel. Die slagspreuke was "Nie ’n tree agteruit nie!" en "Daar is geen land anderkant die Wolga nie!"

Teen 12 September, toe die Sowjet-soldate in die stad terugtrek, het die 62ste Leër net 90 tenks, 700 mortiere en 20 000 troepe gehad. Die Duitsers het probeer om die stad vinnig oor te neem. Een infanteriedivisie het die Mamajef Koergan, die heuwel wat oor die stad uitkyk, aangeval, een die sentrale treinstasie en een die sentrale landingsplek aan die Wolga.
Die Sowjetunie se 13de Wagtedivisie het swaar verliese gely in ’n teenaanval by die Mamajef Koergan en sentrale treinstasie. Meer as 30 persent van die soldate het in die eerste 24 uur gesneuwel, en net 320 van die oorspronklike 10 000 het die hele geveg oorleef. Albei stellings is teruggeneem, maar net tydelik. Die treinstasie het in ses uur 14 keer van oorwinnaar verander. Teen die volgende aand het die 13de Wagtedivisie nie meer bestaan nie. Die Sowjet-verliese was so groot dat die lewensverwagting van ’n soldaat wat nuut opgedaag het, minder as ’n dag was; die lewensverwagting van ’n Russiese offisier was drie dae.

Gevegte het drie dae lank voortgeduur by die reusagtige graansuier in die suide van die stad. Sowat 50 Sowjet-verdedigers, wat van voorraad afgesny was, het die posisie vyf dae lank verdedig en 10 verskillende aanvalle afgeweer voordat hul ammunisie en water opgeraak het. Hulle het groot voorrade graan tydens hul terugval verbrand om te keer dat die vyandelike magte toegang tot kos kry.

Sommige Sowjet-bevelvoerders het die taktiek begin gebruik om hul frontlinie so naby as moontlik aan die Duitsers te hou. Tsjoeikof het dit die "omhelsing" van die Duitsers genoem. Dit het die Duitsers in ’n groot mate teruggehou.

Die Rooi Leër het die grondposisies in die stad so lank as moontlik probeer hou. Hulle het in woonstelblokke, fabrieke, pakhuise, hoekwonings en kantoorblokke stelling ingeneem met klein eenhede van sowat vyf tot tien soldate. Vars soldate is voortdurend van oor die Wolga ingebring. Wanneer hulle ’n stelling moes afstaan, het hulle dadelik probeer om dit terug te wen met behulp van vars troepe.
Gevegte het voortgeduur in elke gebou denkbaar en selfs in die stad se rioolwerk. Die Duitsers, wat hierdie soort oorlogvoering "Rattenkrieg" ("rotte-oorlog") genoem het, het bitter daaroor gespot dat hulle die kombuis verower het, maar nog veg om die sit- en slaapkamer. Geboue is kamer vir kamer deursoek te midde van die rommel wat oral rondgelê het. In sommige hoë geboue wat voorheen deur die Duitsers in daklose doppe verander is, het verskillende magte op verskillende verdiepings deur gate in die vloer op mekaar geskiet.
In een deel van die stad het ’n eenheid onder bevel van sersant Jakof Pawlof ’n gebou van vier verdiepings beset. Dit het uitgekyk oor ’n plein van 300 vierkante meter en is later die Pawlof-huis herdoop. Die soldate het dit omring met landmyne en die gebied rondom die gebou met masjiengewere verdedig. Hulle het twee maande lank daar gebly en het nie veel versterkings gekry nie. Die Duitsers het dit op hul kaarte gemerk as "Festung" ("fort"). Sersant Pawlof het die toekenning Held van die Sowjetunie vir sy dapperheid gekry.
Die Duitsers het stadig maar seker deur die stad gevorder. Hulle het lugaanvalle, tenks en swaargeskut gebruik, met wisselende mates van sukses. Hulle kon egter nooit sleutelpunte aan die Wolga inneem nie. Die Sowjet-magte het ’n groot aantal artillerie-afdelings aan die oosoewer van die Wolga gevestig. Van hier het hulle op die Duitsers geskiet of ten minste hul aanvalle afgeweer.

Albei kante het skerpskutters gebruik. Die beroemdste Sowjet-skerpskutter in Stalingrad was Wasili Zaitsef, wat 225 bevestigde Duitse soldate geskiet het. Teikens was dikwels soldate wat kos of water vir ander soldate gebring het.

Vasbeslote om die Sowjet-weerstand te verbeek, het "Luftflotte" 4 se "Stukawaffe" op 5 Oktober altesaam 900 individuele krygsvlugte teen Sowjet-posisies in die Dzerzjinski-trekkerfabriek uitgevoer. Verskeie Sowjet-regimente is uitgewis; al die troepe van die Sowjetunie se 339ste Infanterie-regiment is die volgende oggend tydens ’n lugaanval gedood.

Middel Oktober het die "Luftwaffe" hul aanvalle vermeerder op posisies van die Rooi Leër aan die wesoewer. "Luftflotte" 4 het op 14 Oktober altesaam 2 000 strydvlugte uitgevoer en bomme van 550 ton is gegooi terwyl die Duitse infanterie die drie fabrieke omsingel het. "Stukageschwader" 1, 2 en 77 het ’n einde gebring aan die Sowjet-vuur aan die oosoewer en hulle daarna toegespits op die Sowjet-skepe op die rivier. Die 62ste Leër is in twee groepe geskei en vanweë die intensiewe lugaanvalle op hul voorraadveerbote het hulle baie minder materiële steun gekry. Die Sowjet-magte is tot in ’n klein strook land van 1 km breed aan die wesoewer teruggedryf en meer as 1 208 "Stuka"-sendings is uitgevoer om hulle finaal te probeer uitskakel.

Die "Luftwaffe" het tot in November die lug oorheers, veral bedags. Omdat die Sowjet-bomwerpers, die "Awiatsija Dalnego Deistwija" (ADD), in die vorige 18 maande groot verliese gelei het, was hulle teen dié tyd net snags bedrywig. Hulle het tussen 17 Julie en 19 November altesaam 11 317 strydvlugte in die nag oor Stalingrad uitgevoer, maar het baie min uitgerig.

Op 8 November is ’n groot deel van "Luftflotte" 4 onttrek om in Noord-Afrika te gaan veg. Die Duitse lugmag was dun versprei oor Europa en het gesukkel om hul mag te behou in die ander suidelike sektore van die Sowjet-Duitse front. Die Sowjet-magte het ook hulp van die Amerikaanse regering begin kry danksy die Leen-en-pagwet; in die laaste kwart van 1942 het Amerika vir die Sowjetunie 45 000 ton plofstof en 230 000 ton lugvaartbrandstof gestuur.

Die Sowjet-magte het besef die Duitse troepe was swak voorberei op aanvalle in die winter van 1942 en dat baie van hulle na ander dele van die suidelike sektor van die oosfront gestuur is. Hulle het besluit om tussen 19 November 1942 en 2 Februarie 1943 ’n klompie aanvalle uit te voer. Hierdie operasies het die winterveldtog van 1942–1943 (19 November 1942 – 3 Maart 1943) ingelui. Altesaam 15 leërs was op verskeie fronte bedrywig.

Tydens die aanval op Stalingrad het die leërs van Duitsland se bondgenote Italië, Hongarye en Roemenië Leërgroep B se flanke beskerm. Hongaarse en Roemeense leërs het ’n strook van 200 km van die grens noord van Stalingrad verdedig tussen die Italiaanse leër en Woronezj. Dit het ’n baie smal linie tot gevolg gehad, met stroke van 1–2 km wat soms deur ’n enkele peloton verdedig is. Die soldate het ook nie doeltreffende wapens teen tenks gehad nie.

Vanweë die algehele fokus op die stad het die magte van die Spilmoondhede maande lank nie hul posisies langs die natuurlike verdedigingslinies van die Donrivier gekonsolideer nie. Die Sowjet-magte was in staat om vastrapplekke aan die regteroewer te behou van waar aanvalle vinnig geloods kon word. Dit het by nabetragting ’n groot bedreiging vir Leërgroep B ingehou.

Aan die suidelike flank van die Stalingrad-sektor is die front suidwes van Kotelnikowo verdedig deur net die Roemeense 7de Leërkorps en die deel daaragter deur ’n enkele Duitse divisie, die 16de Infanteriedivisie.

In die herfs het die Sowjet-generaals Georgi Zjoekof en Aleksandr Wasiljefski, wat vir strategiese beplanning in die Stalingrad-gebied verantwoordelik was, hul magte in die steppe noord en suid van die stad gekonsentreer. Die plan was om deur die uitgestrekte en swak verdedigde Hongaarse en Roemeense posisies te breek en die Duitse magte in die Stalingrad-gebied te omsingel. Dit is Operasie Uranus genoem.

Operasie Uranus het op 19 November 1942 begin. Die aanvallende Sowjet-eenhede onder bevel van generaal Nikolai Watoetin het bestaan uit drie volle leërs, die 1ste Wagteleër, die 5de Tenkleër en die 21ste Lëer. Dit het ingesluit 18 infanteriedivisies, 8 tenkbrigades, twee voertuigbrigades, 5 kavalleriedivisies en ’n teentenkbrigade. Die voorbereidings vir die aanval kon deur die Roemene gehoor word en hulle het versterkings gevra, wat hulle geweier is.

Die Roemeense 3de Leër noord van Stalingrad is maklik oorrompel deur die Sowjet-magte, wat van daar af suid beweeg het na Kalatsj, ’n dorp wes van Stalingrad. Op 20 November, in ’n tweede Sowjet-offensief met twee leërs, is die Roemeense 4de Leër van hoofsaaklik voetsoldate suid van Stalingrad oorrompel deur Sowjet-tenks, wat van daar af noord na Kalatsj beweeg het. Die onderskeie Sowjet-groepe het mekaar op 23 November ontmoet en so die omsingeling van Stalingrad voltooi.

Sowat 265 000 Duitse, Roemeense en Italiaanse soldate en sowat 40 000 Sowjet-vrywilligers wat vir die Duitsers geveg het, was in die stad vasgekeer. Daar was ook sowat 10 000 Sowjet-burgerlikes en verskeie duisende soldate wat die Duitsers gevange geneem het.

Die Rooi Leër het dadelik twee verdedigingsfronte geskep: een na binne en een na buite. Die Duitse veldmaarskalk Erich von Manstein het Hitler geadviseer om nie die 6de Leër opdrag te gee om uit te breek nie en gesê hy kon deur die Sowjet-linies breek om die leër te bevry. Volgens die Amerikaanse historici Williamson Murray en Alan Millet was dit Manstein se boodskap aan Hitler op 24 November, tesame met Hermann Göring se stelling dat die "Luftwaffe" die Duitse soldate van voorraad kon voorsien, "... wat die lot van die 6de Leër beslis het". (Ná 1945 het Manstein beweer sy raad aan Hitler was dat die 6de Leër wel moet uitbreek.)

Wolfram von Richthofen van "Luftflotte" 4 het Hitler probeer oorreed om van plan te verander. Die magte van die 6de Leër was amper twee keer so groot as ’n gewone Duitse weermageenheid en daar was boonop ’n korps van die 4de Pantserleër ook in Stalingrad vasgekeer. Die maksimum voorraad van 107 ton wat hulle per dag per vliegtuig kon aflewer, was veel minder as die minimum voorraad van 750 ton wat nodig was. Manstein het hierna in ’n verslag gesê die "Luftwaffe" kon nie die Duitse soldate van die nodige voorraad voorsien nie. Hy het voorgestel as ’n nou deurgang na die 6de Leër geskep kon word, kon dit gebruik word om die soldate te bevry. Hy het erken hoe sleg dit vir die Duitse moreel sou wees om Stalingrad te verloor, maar hulle sou so ten minste die 6de Leër kon red en hul vegkrag behou.

Hitler het egter besluit die 6de Leër sou in Stalingrad bly en dat hulle per lug van voorraad voorsien moes word totdat die Duitsers deur die Sowjet-omsirkeling kon breek.

Eindelik kon die "Luftwaffe" net sowat 85 ton voorraad verskaf. Klem is op brandstof gelê bo kos en ammunisie omdat geglo is die soldate sou eindelik uit die stad kon breek. Siek en gewonde soldate is ook uit die stad gevlieg. Bronne verskil oor die getal, maar dit was tussen 25 000 en 35 000. Omdat vragvliegtuie te min was, is ook bomwerpers gebruik om voorraad af te lewer.

Die tol op die Duitse Weermag was hoog. Honderde vliegtuie is deur die Sowjet-magte verwoes of erg beskadig en sowat 1 000 hoogs gekwalifiseerde bomwerpersoldate het gesneuwel. Die verliese was so groot dat vier van "Luftflotte" 4 se vervoereenhede hierna amptelik ontbind is

Op 16 Desember het die Sowjetunie Operasie Klein Saturnus geloods. Dit was ’n poging om deur die Spilmoondhede se magte, hoofsaaklik Italiaanse soldate, aan die Don te breek om Rostof aan die Don oor te neem. Vanaf die Sowjet-vastrapplek by Mamon het 15 afdelings, met minstens 100 tenks, die Italianers aangeval. Hoewel laasgenoemde aanvanklik goed weerstand gebied het, was die Sowjet-mag te groot en op 19 Desember het die Italianers opdrag gekry om terug te val.

Die Sowjet-magte het hul posisies hierna om Stalingrad gekonsolideer. Die Duitsers, wie se Operasie Winterstorm om die vasgekeerde 6de Leër in die suide te red, aanvanklik suksesvol was, was teen 19 Desember binne 48 km van die leër. Op 23 Desember moes die Duitse soldate egter die hernude Sowjet-aanvalle afweer en die poging om die leër te red is laat vaar.

Die Duitsers binne Stalingrad het van die voorstede na die stad self teruggeval. Die verlies van twee vliegvelde op 16 Januarie 1943 het beteken hulle kon nie meer voorraad per vliegtuig ontvang of gewondes uit die oorlogsgebied verwyder nie. Die laaste vliegveld wat die Duitsers kon gebruik, by die Stalingrad-vliegskool, is op 22–23 Januarie vir die laaste keer gebruik.
Die Duitsers was nie net uitgehonger nie, maar hul ammunisie het ook begin opraak. Hulle het egter bly voortveg, deels omdat hulle geglo het die Sowjet-magte sou hulle doodmaak indien hulle gevange geneem word. Veral die Sowjet-burgers wat vir die Duitsers geveg het, het geen illusie oor hul lot gehad as hulle gevang sou word nie. Bloedige gevegte het weer in Stalingrad uitgebreek.

Die Duitsers het teen dié tyd nie meer bruikbare tenks oorgehad nie. Die Sowjet-magte het ’n boodskap na die 6de Leër se Paulus gestuur dat hul veiligheid gewaarborg sou word as hulle oorgee en dat hulle mediese sorg en kos sou kry. Paulus het nie gereageer nie vanweë Hitler se opdrag om nie oor te gee nie.

Op 22 Januarie het Paulus wel gevra of hy mag oorgee, maar Hitler het dit verwerp. Hy het vir die Duitse soldate ’n telegraafboodskap gestuur waarin hy sê hulle het ’n historiese bydrae gelewer tot die grootste slag in die Duitse geskiedenis en dat hulle moes voortveg "tot die laaste soldaat en die laaste koeël".

Op 26 Januarie 1943 was die Duitse soldate in twee verdeel: een deel was in die noorde naby die trekkerfabriek vasgekeer en ’n kleiner deel suid, naby die middestad. Die noordelike groep is aangevoer deur generaal Walter Heitz en die suidelike groep deur Paulus.

Op 30 Januarie 1943, die 10de herdenking van Hitler se bewind, het Hitler Paulus tot die rang van veldmaarskalk bevorder. Geen Duitse veldmaarskalk het al oorgegee nie en die boodskap was duidelik: as Paulus oorgee, sou hy ’n skande oor homself bring en die Duitse offisier met die hoogste rang word wat nog gevange geneem is. Hitler het geglo Paulus sou óf tot die bitter einde veg óf selfmoord pleeg. Paulus het egter opgemerk: "Für so einen Schweinehund wie den böhmischen Gefreiten erschieße ich mich nicht!" ("Ek sal myself nie skiet vir so ’n swynhond soos hierdie Boheemse korporaal nie!")

Die volgende dag het die Sowjet-magte die suidelike groep onder Paulus onverwags oorrompel. Toe die Sowjet-magte hom ondervra, het Paulus ontken dat hy oorgegee het en gesê hy is onkant betrap. Hy het ontken dat hy die bevelvoerder van die noordelike groep is en het geweier om opdrag te gee dat dié groep oorgee.

Vier Sowjet-leërs het die noordelike groep aangeval en vroeg die oggend van 2 Februarie is generaal Strecker ingelig een van sy eie offisiere het na die Sowjet-soldate gegaan om vir ’n oorgawe te onderhandel. Die generaal het besef daar is geen ander uitweg nie en het oorgegee. Sowat 91 000 moeë, siek, gewonde en verhongerde soldate is gevange geneem. Onder hulle was 3 000 Roemeense soldate en 22 generaals. Hitler was woedend en het gesê Paulus "kon homself leed gespaar en hom verhef het tot nasionale onsterflikheid, maar hy het verkies om na Moskou te gaan".

Stalingrad was die eerste keer dat die Nazi-regering ’n neerlaag in die openbaar erken het; dit was nie net hul eerste groot terugslag nie, maar ’n reusagtige neerlaag met ’n ongekende verlies aan menselewens. Op 31 Januarie is die gereelde programme oor die Duitse staatsradio vervang met die somber Adagio-beweging uit Anton Bruckner se Simfonie No. 7, gevolg deur die aankondiging van die neerlaag by Stalingrad.

Volgens Sowjet-rekords het meer as 10 000 soldate aan die Duitse kant nog ’n maand lank in geïsoleerde groepe bly veg. Teen vroeg Maart 1943 het die oorblywende groepe soldate oorgegee.

Van die byna 110 000 Duitse soldate wat in Stalingrad gevange geneem is, het net sowat 5 000 na Duitsland teruggekeer. Die oorlogsgevangenes, reeds verswak deur siektes, verhongering, koue en gebrek aan mediese sorg, is op dodemarse gestuur na gevangenekampe en later strafkampe regdeur die Sowjetunie (75 000 is binne drie maande van hul gevangeneming dood). Sommige is in Stalingrad gehou om die stad te help herbou.

’n Paar offisiere is na Moskou geneem en vir propagandadoeleindes gebruik. Paulus het tot in 1952 in die Sowjetunie gebly, en is toe na Dresden in Oos-Duitsland, waar hy sy optrede by Stalingrad bly verdedig het. Volgens hom was kommunisme die beste hoop vir die na-oorlogse Europa.

Hy het ook in die Neurenbergverhore getuig.

Die berekening van verliese in die Slag van Stalingrad hang af van die beskouing van die omvang van die slag. Dit kan gesien word as net die veldslae binne die stad en sy voorstede, of as al die gevegte aan die suidelike kant van die Sowjet-Duitse front van die lente van 1942 af tot aan die einde van die gevegte in die stad self in die winter van 1943.

Die Spilmoondhede het 850 000 soldate verloor in al die takke van die Duitse weermag en sy bondgenote; 400 000 Duitsers, 200 000 Roemene, 130 000 Italianers en 120 000 Hongare is gewond, gedood of gevange geneem.

Die Duitsers het ook 900 vliegtuie verloor (insluitende 274 vragvliegtuie en 165 bomwerpers), asook 500 tenks en 6 000 stukke geskut. Volgens ’n Sowjet-verslag van destyds het die Sowjet-magte beslag gelê op 5 762 stukke geskut, 1 312 mortiere, 12 701 swaarmasjiengewere, 80 438 submasjiengewere, 156 987 ander gewere, 10 722 vragmotors, 744 vliegtuie, 1 666 tenks, 261 ander pantservoertuie, 571 halfkruipbandvoertuie en 10 679 motorfietse. Die verliese aan die Hongaarse, Italiaanse en Roemeense kant is nie bekend nie.

Die USSR het volgens argiefsyfers 478 741 soldate verloor en 650 878 is gewond of was siek. Daarby is aan die Sowjet-kant 4 341 tenks, 15 728 stukke geskut en 2 769 vegvliegtuie verloor.

Tussen 25 000 en 40 000 Sowjet-burgerlikes is in Stalingrad en sy voorstede dood in een week van bomaanvalle deur "Luftflotte" 4 toe die Duitsers die stad genader het. Die totale getal sterftes onder burgerlikes is onbekend.

Die verliese aan albei kante word geraam op sowat 1,7 miljoen tot 2 miljoen mense.

’n Belangrike historiese debat gaan oor die mate van terreur in die Rooi Leër. Vir die Britse historikus Antony Beevor was die "sinistere" boodskap van die Stalingrad-front se politieke departement op 8 Oktober 1942 dat "die gevoel van nederlaag feitlik uitgewis is en die voorvalle van verraad minder word", ’n voorbeeld van die soort dwang wat die soldate van die Rooi Leër ervaar het. Aan die ander kant dink hy nie terreur alleen kon verantwoordelik gewees het vir die Sowjet-soldate se buitengewone selfopoffering nie.

Richard Overy meen ook hoewel dit maklik is om op die dwang in die Rooi Leër te konsentreer, "is dit ’n verdraaiing van ons siening van die Sowjet-oorlogvoering." Ná honderde onderhoude met Sowjet-veterane oor terreur in die Rooi Leër – en veral Verordening No. 227 ("Nie ’n tree agteruit nie!") – het Catherine Merridale gemeen die soldate se reaksie daarop was dikwels verligting." Die voetsoldaat Lef Lwowitsj se verduideliking is byvoorbeeld tipies van dié onderhoude. Hy het onthou: "Dit was ’n nodige en belangrike stap. Ons het almal geweet waar ons staan nadat ons dit gehoor het. En ons almal het – dit is waar – beter gevoel. Ja, ons het beter gevoel."

Vir beide Stalin en Hitler was Stalingrad ’n kwessie van aansien ver groter as die stad se strategiese belang. Die druk op militêre aanvoerders was geweldig: Paulus het ’n onbeheerbare spiertrekking in sy oog ontwikkel wat eindelik die linkerkant van sy gesig aangetas het, en Tsjoeikof het ekseem ontwikkel wat tot gevolg gehad het dat sy hande heeltemal met verbande toegedraai moes word. Die stres van gevegte van naby het sy merk gelaat op soldate aan albei kante.

Baie vroue het aan die Sowjet-kant geveg. Generaal Tsjoeikof het gesê: "As ek terugdink aan die verdediging van Stalingrad, kan ek nie die rol van vroue onderskat nie – in die agter- maar ook in die voorhoede. Hulle het saam met die mans geveg tot in Berlyn." Aan die begin van die Slag van Stalingrad was daar 75 000 vroue van die stad wat hul militêre en mediese opleiding voltooi het, en hulle het almal ingespring om te help. Vroue was direk betrokke in die gevegte of het gewonde soldate onder die vyand se geweervuur na hospitale gebring.

Baie van die telefoon- en radio-operateurs was vroue wat dikwels groot verliese gelei het wanneer hul poste aangeval is. Hulle het masjiengewere beman, mortiere gevuur en verkenning gedoen. Hulle was ook skerpskutters. Drie lugregimente in Stalingrad het net uit vroue bestaan.

Stalingrad is al beskryf as die grootste neerlaag in die geskiedenis van die Duitse weermag. Dit word dikwels genoem as die keerpunt aan die oosfront, en in die oorlog teen Duitsland in die algemeen, en selfs as die grootste keerpunt in die hele Tweede Wêreldoorlog.

Voor Stalingrad het die Duitsers die een ná die ander oorwinning behaal, met ’n beperkte terugslag in die winter van 1941–1942. Ná Stalingrad het hulle geen belangrike veldslae gewen nie, selfs in die somer. Die Rooi Leër het ’n voorsprong gehad en die Duiters het teruggewyk. ’n Jaar se verowerings in Geval Blou is verloor. Duitsland se 6de Leër is uitgewis en die magte van Duitsland se Europese bondgenote, behalwe dié van Finland, is verwoes. In ’n toespraak op 9 November 1944 het Hitler self Stalingrad blameer vir Duitsland se komende ondergang.
Sommige historici reken die Slag van Moskou en van Koersk was strategies meer beslissend. Daar is egter min twyfel dat die Slag van Stalingrad ’n morele waterskeiding was. Duitsland se neerlaag het sy aansien as onoorwinlik vernietig. Dit het die Duitse moreel geweldig skade berokken. Toe 10 jaar van Hitler se bewind op 30 Januarie 1943 gevier is, het hy nie ’n toespraak gehou nie. Joseph Goebbels het sy toespraak oor die radio voorgelees. Daarin word geskimp dat Duitsland op die verdediging was. Die Duitse publiek was swaarmoedig, depressief, beangs en moeg vir die oorlog. ’n Algehele neerlaag het Duitsland in die gesig gestaar.

Aan die Sowjet-kant was die gevoel die teenoorgestelde. Daar was ’n opwelling van vertroue en geloof in die oorlog. ’n Algemene sêding was: "Jy kan nie ’n weermag stuit wat vir Stalingrad verantwoordelik was nie." Stalin is as ’n held beskou en ’n maarskalk van die Sowjetunie gemaak. In 1945 het Stalingrad die titel Heldestad van die Sowjetunie gekry danksy die vasberadenheid van sy verdedigers. ’n Reusagtige standbeeld, Die Moederland Roep, is in 1967 opgerig by die Mamajef Koergan, die heuwel wat oor die stad uitkyk, en bene en geroeste stukke metaal kan steeds daar gesien word. Dit vorm deel van die gedenkkompleks, wat die ruïnes van die Graansuier en Pawlof se Huis insluit.

Die nuus oor die slag het die hele wêreld bereik en baie mense het nou geglo die Duitse neerlaag was onafwendbaar. Die Sowjetunie het geen gras onder sy voete laat groei om voordeel uit hul oorwinning te trek nie. Die aansien van Stalin, die Sowjetunie en die wêreldwye kommunistiese beweging was enorm, en hul politieke posisie is aansienlik versterk.




</doc>
<doc id="97166" url="https://af.wikipedia.org/wiki?curid=97166" title="Majorka">
Majorka

Majorka (Katalaans: "Mallorca" [məˈʎɔrkə]; Spaans: "Mallorca" [maˈʎorka]; vanaf Latyn: "Insula Maior" "groter eiland", later "Maiorica" "die groter een", in vergelyking met Menorca "die kleiner een") is 'n Spaanse eiland in die Middellandse See en is die grootste eiland van die Baleariese Eilande. Dit is ongeveer 160 km van die ooskus van Spanje en het 'n oppervlakte van 3 640,11 km². Die hoofstad en grootste stad is Palma de Mallorca, sowel van die eiland as van die provinsie Baleariese Eilande.

Daar is twee bergreekse aan weerskante van die eiland, parallel met mekaar, wat van suidwes na noordoos strek. Tussen die bergreekse is 'n vrugbare vlakte.

Die ekonomie bestaan uit vissery en boerdery. Die eiland is ook bekend vir sy muskadel- en montana-wyne.





</doc>
<doc id="97168" url="https://af.wikipedia.org/wiki?curid=97168" title="Monte Albán">
Monte Albán

Monte Albán (Spaans vir "wit berg") is 'n argeologiese terrein in die deelstaat Oaxaca net 9 km oos van die stad Oaxaca de Juárez in die suide van Meksiko. Monte Albán is sowat 2 000 m bo seevlak op 'n kunsmatig afgeplatte heuwel geleë en het as hoofstad van die Zapoteke gedien. Vanaf hier het die Zapoteke die vallei van Oaxaca oorheers en kulturele bande met stede soos Teotihuacán gehad. Dit was ook die voor-eminente sosio-politiese en ekonomiese sentrum van die Zapoteke vir byna 'n duisend jaar en later van die Mixteke. Dit het sy bloeitydperk tussen 300 en 900 n.C. beleef en die oorsprong van sy bewoners se vestiging het volgens huidige kennis in die 8ste eeu v.C. plaasgevind. Uitgebreide oorblyfsels van woon- en kultusgeboue, 'n observatorium, grafkamers met beelde en muurskilderye het bewaar gebly.

Monte Albán is een van die oudste bekende nedersettings in Meso-Amerika en vermoedelik omstreeks 800 v.C. deur Olmeke gestig. Reeds vanaf hierdie vroeë periode is die gebruik van letters en syfers bekend. Omstreeks 300 v.C. het nuwe setlaars in die stad gevestig en hulle het met die inheemse bevolking vermeng. Figuur-vaartuie met uitbeeldings van gode tussen 300 en 500 n.C. getuig van kulturele bande met Teotihuacán.

In die 5de en 6de eeu het Monte Albán die hoogtepunt van sy mag bereik en sowat 30 000 mense het in dié tydperk hier geleef. Vanaf 700 het die stad sy belangrikheid verloor en is in 950 heeltemal verlaat. Aansluitend het die heuwel net as 'n begraafplaas gedien. Die grafgoedere, wat in die grafaanlegte gevind is, verwys na 'n invloed deur die Mixteke vanaf die 14de eeu. Vanaf 1458 het Asteke onder Moctezuma I die vallei van Oaxaca en Monte Albán beset. Met die Spaanse verowering van die Asteekse Ryk in 1521 het die gebied onder Spaanse bewind gekom.

Monte Albán is saam met die historiese sentrum van Oaxaca de Juárez in 1987 deur Unesco as wêrelderfenisgebied gelys.




</doc>
<doc id="97177" url="https://af.wikipedia.org/wiki?curid=97177" title="Ford Capri">
Ford Capri

Die Ford Capri is 'n "fastback"-koepee wat deur Ford van Europa gebou is gedurende 1969–1986. Dit is ontwerp deur Philip T. Clark, bekend as een van die hoofontwerpers van die Ford Mustang. Die Capri was 'n suksesvolle motor vir Ford gewees, wat met behulp van die meganiese komponente van die Ford Cortina bedoel was as die Europese ekwivalent van die Ford Mustang. Daar is byna 1.9 miljoen eenhede oor sy leeftyd verkoop.

'n Verskeidenheid van enjins is in die Capri gebruik, veral die Essex en Keulen V6'e aan die bokant van die reeks, terwyl die Kent inlynviersilinder- en Taunus V4-enjins gebruik is in laerspesifikasiemodelle.

Hoewel die Capri nie amptelik deur enige Ford model vervang is nie, is die tweede geslag Probe effektief sy plaasvervanger ná laasgenoemde motor se bekendstelling in die Europese mark in 1992.


</doc>
<doc id="97179" url="https://af.wikipedia.org/wiki?curid=97179" title="Ford Corsair">
Ford Corsair

Die Ford Consul Corsair was 'n mediumgrootte motor, vervaardig deur die Ford Motormaatskappy in die Verenigde Koninkryk. Dit is by die Londen Motorskou in Oktober 1963 bekendgestel en was beskikbaar as óf 'n sedan of stasiewa van 1964 tot 1970. Daar was ook 'n omskepbare weergawe gebou deur Crayford, wat nou baie skaars en gesog is as 'n klassieke motor. Tweedeur Corsair sedans is ook skaars, en was slegs op bestelling gebou in die Verenigde Koninkryk. Tweedeurvolumeproduksie het egter voortgegaan vir 'n paar uitvoermarkte. Slegs een voorbeeld van die vlootmodel, die Konsul Corsair Standard, bestaan nog volgens kennis.


</doc>
<doc id="97182" url="https://af.wikipedia.org/wiki?curid=97182" title="El Tajín">
El Tajín

El Tajín (Spaans-Totonaaks vir "die blits") is 'n argeologiese terrein in die deelstaat Veracruz net noordwes van die hawestad Veracruz in die ooste van Meksiko. El Tajín het vermoedelik as hoofstad van die Tachiwin (Nahuatl: "Totonake") gedien, bevat verskeie groot, piramidale ziggoerate en is 800 jaar gelede reeds heeltemal verlaat. El Tajín is veral bekend vir die Piramide van die nisse ("Piramide de los Nichos"), wat 25 m hoog en 1 225 m² groot is. Die piramide bestaan uit 365 nisse, wat waarskynlik 'n sonjaar gesimboliseer het. El Tajín is ook bekend vir die vlieënde dansers, wie 'n ou vrugbaarheidsritueel van die Totonake vertoon, die "Danza del Volador".
El Tajín is vermoedelik in die 1ste eeu v.C. deur Totonake gestig en het vermoedelik ook as hul hoofstad gedien. El Tajín was aan die god van die winde, Huracán, en dié van die blitse, Tajín, na wie die stad genoem is, gewy. Die stad het sy bloeitydperk tussen 700 en 900 n.C. beleef. Omstreeks 1200 is die stad weer verlaat en die verval prysgegee. Daar word aangeneem dat die Tolteke 'n tyd lank oor die stad geheers het.

In 1785 is die stad deur die Spanjaard Diego Ruiz herontdek, nadat Spaanse conquistadores die gebied vermoedelik reeds in die 16de eeu bereik het. In die vroeë 19de eeu het Pietro Márquez, Guillermo Dupaix, Alexander von Humboldt (1811) en Carl Nebel El Tajín besoek. In 1934 het eerste uitgrawings plaasgevind. Minder as 'n kwart van die terrein is tans uitgegrawe en daar word verwag dat net die helfte van die stad bekend is.

Die Voor-Spaanse stad van El Tajín is in 1992 weens sy unieke argitektuur binne Meso-Amerika deur Unesco as wêrelderfenisgebied gelys.


</doc>
<doc id="97183" url="https://af.wikipedia.org/wiki?curid=97183" title="Steglitz">
Steglitz

Steglitz is 'n Berlynse stadsdeel in die administratiewe distrik Steglitz-Zehlendorf wat sy oorsprong in die gelyknamige Brandenburgse dorp het. Toe Steglitz in 1920 as deel van administratiewe hervormings saam met die aangrensende nedersettings Lichterfelde, Lankwitz en Südende by Berlyn ingesluit is, was dit die grootste dorp in Pruise met 'n bevolking van 93 000. Om nie die belastinginkomste uit Steglitz te verloor nie, het die destydse landelike distrik Teltow, waarvan Steglitz voor sy inlywing by die Duitse hoofstad deel uitgemaak het, geskroom om stadstatus aan die nedersetting toe te ken.

Steglitz is in die suidweste van Berlyn geleë waar die digbeboude woonbuurte van die binnestad geleidelik oorgaan in die groen voorstadgebiede met enkelgesinshuise en villas. Steglitz is tradisioneel een van die Duitse hoofstad se gegoede buurte, en baie van sy woonkwartiere met skaduryke strate en statige villas het gedurende die groot industriële opswaaifase van die laat 19de eeu ontstaan toe welvarende Berlyners hulle in die groen en rustige westelike voorstede gevestig het.

Die winkelstraat Schlossstraße is die besige spilpunt van die stadsdeel. Dit is die tweede belangrikste winkelstraat in Berlyn ná die Kurfürstendamm, met enkele argitektoniese besienswaardighede soos die "Bierpinsel", 'n voorbeeld vir moderne boukuns uit die 1970's wat restourante en kroeë huisves, die "Steglitzer Kreisel", 'n wolkekrabber wat oorspronklik as kantoorgebou vir die distriksadministrasie gedien het en intussen weens asbesbesmetting leegstaan, die raadsaal, die landgoed Steglitz met die aangrensende Schlossparktheater en die kunsgalery Schwartzsche Villa.

Steglitz is in die geologiese platolandskap Teltow naby die Rauhe Berge-heuwelreeks geleë wat slegs gedeeltelik bewaar gebly het. Die hoogste punt is die Fichtenberg (68 m bo seevlak). Naas 'n klein rivier, die Bäke, loop ook die Teltowkanaal deur Steglitz.

Die eerste historiese verwysing na Steglitz dateer van 1242. In 'n skenkingsoorkonde, waarin die dorp Arnestrop (tans Ahrensdorf) naby Potsdam aan die klooster te Lehnin bemaak word, word ene Heinrich von Stegelitze as skenker genoem. Dit is tans nie duidelik of die adellike von Stegelitze-gesin ook die stigters en naamgewers van Steglitz is nie.

Die dorpsnaam is moontlik ook van Slawiese oorsprong, soos uit die uitgang "-itz" ("nedersetting") in talle Brandenburgse plekname blyk. Die naamkomponent "Stygl" word vertaal as "helling teen 'n berg". So was Steglitz moontlik die "nedersetting teen die berghelling". Dié hipotese word gesteun deur die dorp se oorspronklike ligging aan die voet van 'n heuwel, die Fichtenberg.

'n Vroeë ekonomiese opswaai het met die bou van die eerste gebaande pad in Pruise, wat Berlyn met Potsdam verbind het, in 1792 begin. In 1838 is die eerste spoorverbinding tussen dié twee stede geopen. Steglitz en aangrensende nedersetting was in dié tyd gewild by hoë amptenare en offisiers wat grond en eiendom, wat halfpad tussen Berlyn en Potsdam geleë was, vanweë die gunstige ligging as 'n ideale belegging en woonplek beskou het.

Die bekendste destydse inwoner was die kabinetsraad en latere minister en grootkanselier Carl Friedrich von Beyme wat in 1802 die landgoed en dorp Steglitz gekoop het. Langs die nuwe steenpad het hy 'n herehuis laat bou wat vandag as "Wrangelschlösschen" ("Wrangel-kasteeltjie") bekendstaan. Dit is vernoem na 'n latere bewoner, generaal-veldmaarskalk von Wrangel.

Vanaf 1945 tot 1994, toe die vier geallieerde moondhede hul troepe uit die Duitse hoofstad onttrek het, was vier groot Amerikaanse kasernes en militêre oefenterreine in Steglitz en aangrensende stadsdele geleë – "Andrews" in Finckensteinallee, "McNair" in Goerzallee, "Roosevelt" in Gardeschützenweg en "Parks Range" in Lichterfelde-Süd.


</doc>
<doc id="97186" url="https://af.wikipedia.org/wiki?curid=97186" title="Glorieryke Rewolusie">
Glorieryke Rewolusie

Die Glorieryke Rewolusie, ook bekend as die Rewolusie van 1688, was die omverwerping van Koning Jakobus II van Engeland (Jakobus VII van Skotland en Jakobus II van Ierland) deur 'n unie van Engelse parlementariërs met die Nederlandse stadhouer Willem III van Oranje-Nassau (d.i. Willem van Oranje). Willem se suksesvolle inval van Engeland met 'n Nederlandse vloot en weermag het hom in staat gestel om die Engelse troon te bestyg as Willem III van Engeland, saam met sy vrou Maria II van Engeland, in samehang met die opstel van die Verklaring van Regte van 1689.

Koning Jakobus se beleid van godsdienstige toleransie ná 1685, is toenemend teëgegaan in toonaangewende politieke kringe, wat hul bedenkinge gehad het oor die koning se Katolisisme en sy noue bande met Frankryk. Die krisisse rondom die koning het in 1688 breekpunt bereik met die geboorte van sy seun, Jakobus Frans Eduard Stuart, op 10 Junie (Juliaanse kalender). Dit het die bestaande suksessielyn verander deurdat die troonopvolger, sy dogter Maria, wat 'n protestant en die vrou van Willem van Oranje was, vervang is met die jong Jakobus as kroonprins. Die vestiging van 'n Rooms-Katolieke koningshuis in die koninkryke het nou waarskynlik gelyk. Sekere van die invloedrykste leiers onder die Tories het hul by lede van die Whigs-opposisie geskaar en voorgeneem om die krisis te besleg deur Willem van Oranje na Engeland te nooi, waardeur die voorwaarde nagekom is wat die stadhouer, wat 'n Anglo-Franse alliansie gevrees het, gestel het vir militêre ingryping.

Na konsolidasie van sy politieke en finansiële ondersteuning, het Willem die Noordsee en Engelse kanaal in November 1688 oorgesteek met 'n groot invalsvloot, en by Torbay aan land gegaan. Na slegs twee skermutselings tussen die twee opponerende weermagte in Engeland, en anti-Katolieke onluste in verskeie dorpe, het Jakobus se bewind, grootliks weens sy gebrekkige daadkrag, meegegee. Dit is egter opgevolg deur die uitgerekte Willemiet-oorlog in Ierland en die Dundee-opstand in Skotland. Engeland, Skotland en Ierland het by tye dieselde koning gehad maar was in beginsel steeds verskillende dominiums met hul eie parlemente. In praktyk was die parlement van Ierland egter volkome onder die beheer van Westminster sedert Poynings se Wet van 1494, terwyl Skotland steeds 'n mate van onafhanklikheid geniet het. In Engeland se afgeleë Amerikaanse kolonies, het die rewolusie gelei tot die val van die Dominium van Nieu-Engeland en die omverwerping van die Provinsie van Maryland se regering. Volgend op die neerlaag van sy magte in die Veldslag van Reading op 9 Desember, het Jakobus en sy vrou uit Engeland gevlug; Jakobus sou egter vir 'n periode van twee weke na London terugkeer totdat hy op 23 Desember finaal na Frankryk vertrek het. Deur te dreig dat hy sy troepe sal onttrek, het Willem in Februarie 1689 die nuutverkose konvensieparlement oortuig om hom en sy vrou tot gesamentlike monarge te verklaar.

Die Rewolusie het die nekslag toegedien aan enige geleentheid wat Katolisisme oorgehou het om weer in Engeland gevestig te word. Vir Britse Katolieke was die nagevolge sosiaal en polities rampspoedig: vir meer as 'n eeu is Katolieke die reg ontsê om te stem of setels in die Westminster Parlement te beklee, nòg was aanstellings in die weermag vir hulle beskore, en die monarg mog nie 'n Katoliek wees of met een trou nie, 'n verbod wat van krag sou bly tot die Verenigde Koninkryk se Kroonsuksessiewet van 2013 hierdie vereistes afgeskaf het. Die Rewolusie het beperkte toleransie van niekonformerende protestante ten gevolg gehad, alhoewel dit geruime tyd sou duur voor hulle volle politieke regte verkry het. Dit is al aangevoer, hoofsaaklik deur Whig-historici, dat Jakobus se omverwerping moderne Engelse parlementêre demokrasie ingelui het: die Verklaring van Regte van 1689 het een van die belangrikste dokumente in die politieke geskiedenis van Brittanje geword en sedertdien was die monarg nooit absolute mag toegedaan nie.

Internasionaal gesien, was die Rewolusie verwant aan die Negejarige Oorlog op die Europese vasteland. Dit is al gesien as die laaste suksesvolle inval van Engeland. Dit het alle pogings deur Engeland beëindig om die Nederlandse Republiek in die Engels-Nederlandse oorloë van die 17de eeu militêr te oorweldig. Die gevolglike ekonomiese integrasie en militêre samewerking tussen die Engelse en Nederlandse vlote het egter die dominansie in wêreldhandel van die Nederlandse Republiek na Engeland en later na Groot Brittanje verskuif.

Die uitdrukking "Glorieryke Rewolusie" is laat in 1689 vir die eerste keer deur John Hampden gebruik, en word as sodanig steeds deur die Britse Parlement gebesig. Die Glorieryke Rewolusie word by geleentheid die Bloedlose Rewolusie genoem, 'n onnoukeurige verwysing. Die Engelse Burgeroorlog (ook bekend as die Groot Rebellie) was wel in die menseheugenis van die vername Engelse deelnemers aan die gebeure van 1688, en vir hulle was die Rewolusie betreklik bloedloos vergeleke met daardie oorlog (of selfs die Monmouth-opstand van 1685), aangesien sterfgevalle in die konflik van 1688 genadiglik min was.


</doc>
<doc id="97191" url="https://af.wikipedia.org/wiki?curid=97191" title="2015 Curriebeker Premierafdeling">
2015 Curriebeker Premierafdeling

Die 2015 Absa Curriebeker is ’n rugbykompetisie wat in 2015 tussen provinsiale spanne in Suid-Afrika beslis is. Dit was die 77ste seisoen van die kompetisie sedert dit vir die eerste keer in 1889 gespeel is.

Die Westelike Provinsie was die verdedigende kampioen. Hulle het die Goue Leeus met 19–16 in die 2014 eindstryd op Nuweland verslaan. Die eindstryd in 2015 is op 24 Oktober in Johannesburg beslis met die Goue Leeus wat wéér teen die Westelike Provinsie gespeel het, maar die bordjies verhang het met ’n oorwinning van 32–24. Die Goue Leeus behaal hiermee hulle 11de Curriebekertitel.




</doc>
<doc id="97193" url="https://af.wikipedia.org/wiki?curid=97193" title="Ford Flex">
Ford Flex

Die Ford Flex is 'n volgrootte oorkruis SNV wat sedert die 2009 modeljaar deur die Ford Motormaatskappy vervaardig word. Dit word beskou as die plaasvervanger vir die Ford Freestar, en is nie bemark as 'n minibus nie want dit het konvensionele klapdeure; en ook as die plaasvervanger vir die Ford Taurus X (Freestyle). Die Flex word langs die Ford Edge en Lincoln MKX mediumgrootte SNVs by die monteeraanleg in Oakville, Ontario geproduseer, waar die eerste Flex van die lyn af geloop het in Junie 2008. Die Flex word slegs in die VSA, Kanada en die Midde-Ooste verkoop. Die Ford Flex deel 'n platform met die 2011-hede Ford Explorer en die Lincoln MKT; dit was een van die eerste Fordvoertuie wat sonder 'n Mercury-eweknie ontwerp is.


</doc>
<doc id="97194" url="https://af.wikipedia.org/wiki?curid=97194" title="Paquimé">
Paquimé

Paquimé of Casas Grandes (Spaans vir "groot huise") is 'n argeologiese terrein in die deelstaat Chihuahua sowat 350 km noord van die hoofstad Chihuahua in die noorde van Meksiko. Paquimé is een van die grootste en mees komplekse terreine in die streek. Nadat die vroeë vestiging van mense na 1130 begin en die ontwikkeling van multi-verdieping huise omstreeks 1350 plaasgevind het, is die gemeenskap ongeveer in 1450 weer verlaat. Paquimé word beskou as een van die belangrikste argeologiese terreine in die noordwestelike streek, en is in 'n wye, vrugbare vallei aan die Casas Grandes of San Miguel-rivier, 35 km suid van Janos geleë. Die nedersetting het op besproeiing vertrou om sy landbou te ondersteun. Die vallei en streek is vir duisende jare deur inheemse groepe bewoon.

Paquimé was 'n voor-Spaanse nedersetting, wat die noordweste van die Sierra Madre Occidental beïnvloed het, asook die oorgrote deel van die weste van Chihuahua en sommige gebiede in die ooste van Sonora. Dit het noue kulturele bande met die argeologiese kulture van Mogollon en, verder noordwaarts, met Anasazi, wat in Arizona, Utah, Colorado en Nieu-Meksiko bestaan het, gehad, en het deel uitgemaak van die Pueblo-kultuur.

Paquimé is veral bekend vir die groot bouwerke uit adobe en tapia. Dit vorm omvangryke komplekse van aanmekaargeskakelde ruimtes, wat in al sy aspekte in die latere kulture van Mogollon en van Anasazi gevind kan word. Navorsers het bereken, dat die nedersetting 'n bevolking van sowat 3 500 gehad het, maar hul taalkundige en etniese kartering bly onbekend. 'n Duidelike verband met Meso-Amerika word deur die Balspelplekke gedemonstreer, wat ook tot diep in Arizona voorkom.

Die Argeologiese Sone van Paquimé, Casas Grandes is in 1998 deur Unesco as wêrelderfenisgebied gelys.




</doc>
<doc id="97197" url="https://af.wikipedia.org/wiki?curid=97197" title="Mach-getal">
Mach-getal

In vloeidinamika, is die Mach-getal (M of Ma) (uitgespreek ""mag"") 'n dimensielose hoeveelheid wat die verhouding tussen vloei snelheid relatief tot 'n grens (termodinamiese grens tussen die sisteem en die omgewing) en die lokale spoed van klank voorstel.

In alledaagse taal word die mach-getal gebruik as die meting van snelheid relatief tot die spoed van klank. In die geval is Mach die aantal keer wat 'n voorwerp vinniger as die spoed van klank gaan (Mach 3 beteken bv. die voorwerp beweeg drie keer vinniger as die spoed van klank). In vloeidinamika is dit egter meer kompleks en kan wiskundig as volg voorgestel word:

waar

Omdat vloei snelheid 'n vektor hoeveelheid is wat gedeel word deur 'n skalaar om die mach-getal te kry beteken dit dat die mach-getal ook 'n vektor hoeveelheid is. Die mach-getal het dus grootte en rigting maar nie 'n eenheid nie.

In vloeidinamika is die mach-getal nie beperk tot voorwerpe (vaste liggaam) nie maar kan ook die vloei van partikels in 'n kanaal wees (bv. windtonnel).

Vir die vloei van lug om 'n vliegtuig se vlerk word die vlerk as staties beskou en die lug partikels wat beweeg rondom die vlerk (sien relatiewe snelheid). In praktyk is dit andersom.
Soos gesien kan word uit figuur (a) het die lug-partikels wat bo die vlerk verby gaan 'n verder afstand wat afgelê moet word om dieselfde verplasing as die partikels onder die vlerk te verkry. Dit moet in dieselfde tydsduur gebeur en beteken dat die boonste partikels vinniger sal moet beweeg. As 'n voorwerp teen transsoniese snelhede beweeg sluit die vloei veld rondom die voorwerp beide sub- en supersoniese dele in. Die lug digtheid van die area bo die vlerk verminder. Die transsoniese gebied begin gewoonlik waar die eerste M>1 areas begin vorm. In die geval van 'n vlerkprofiele, gebeur hierdie tipies bo die vlerk.

Supersoniese vloei kan slegs terug keer na subsoniese vloei deur middel van 'n normale skok soos die vloei stadiger raak (hierdie gebeur tipies voor die agterkant van die vlerk soos in die skets gesien). Die energie wat die lug in die vorm van snelheid besit het (kinetiese energie) moet nou van ontslae geraak word. Dit gebeur in die vorm van 'n skokgolf. Dit verklaar die soniese skokgolf wat gehoor kan word as 'n supersoniese vliegtuig oor 'n waarnemer vlieg. Hierdie konsep is nie beperk tot 'n vlerk van 'n vliegtuig nie kan in verskeie ander toepassings gesien word.


</doc>
<doc id="97198" url="https://af.wikipedia.org/wiki?curid=97198" title="Kinetiese energie">
Kinetiese energie

In fisika en dinamika is kinetiese energie die energie wat 'n voorwerp met 'n massa besit as gevolg van sy beweging. 'n Vaste liggaam se kinetiese energie kan gekwantifiseer word deur die volgende wiskundige vergelyking:

Kinetika is die wetenskap wat handel oor die invloed van (wring)kragte op die beweging van stoflike liggame.

Die omskrywing van "energie" kom van Thomas Young (1773-1829), maar een van die vroeë wetenskaplikes wat van die energiebegrip gebruik gemaak het was Galileo Galilei (1564-1642). Hy het waargeneem dat die snelheid wat ’n vallende bal bereik, hom in staat moet stel om weer te styg nadat dit die aarde getref het.
Die snelheid maak dit vir die bal (of ander voorwerp) moontlik om die greep van swaartekrag af te skud en opwaarts te beweeg en gevolglik arbeid te verrig. Energie is dus die vermoë om arbeid te verrig en kom in verskillende vorme voor, waaronder potensiële energie en kinetiese energie, chemiese energie, hitte en kernenergie. Dié vorme van energie kan in ander vorms omgesit word maar energie kan nie geskep of vernietig word nie en die totale hoeveelheid energie bly onveranderd.

In die heelal speel potensiële (swaartekrag-) energie en kinetiese energie die grootste rol.

Kernenergie is ’n belangrike vorm van energie wat in die veertigerjare van die vorige eeu bekend geword het en kom kortliks daarop neer dat die bindingsenergie tussen die dele van ’n atoom vrygestel word. Groot hoeveelhede energie word in kernreaksies vrygestel. Wanneer ’n kernbom ontplof, word groot hoeveelhede kernenergie in stralingsenergie omskep.

Die slypproses van ’n stuk metaal is ’n goeie voorbeeld van verskeie energie-omskeppings. In die slypsteen word elektriese energie in kinetiese energie (rotasie) verander. Wrywing tussen die slypsteen en die metaal bring mee dat die kinetiese energie in hitte verander, die losgeskeurde metaaldeeltjies (vonksproei) gloei van die hitte en die hitte word in lig omskep.

Selfs die vibrasies van klankgolwe bevat energie.

Enige voorwerp het potensiële energie, oftewel die moontlikheid om arbeid te verrig. Die potensiële energie neem toe met hoogte en die volgende formule geld:

Potensiële energie = massa x gravitasieversnelling x hoogte, kortliks V= mgh.

’n Voorwerp wat val se potensiële energie neem af maar sy kinetiese energie neem toe – mits die uitwerking van wrywing nie in ag geneem word nie. Wanneer die vallende voorwerp die aarde tref, is al die potensiële energie in kinetiese energie omgeskep.

Die elektriese bindingskrag tussen atome in ’n molekule is ’n vorm van potensiële energie (chemiese energie) en die elektriese lading in ’n elektriese veld het potensiële elektrostatiese energie.

Die woord kineties is afgelei van die Griekse woord "kinetikos" of "kinein", wat beweging beteken. Enige voorwerp wat beweeg, het die vermoë om werk te doen en het dus energie. ’n Krieketbal wat deur ’n bouler geboul word, het kinetiese energie. ’n Mens wat verspring, het kinetiese energie. ’n Motorfiets wat deur die verkeer vleg, het kinetiese energie.

’n Kat wat ’n muis roerloos dophou, het potensiële energie. Chemiese energie sorg dat die kat se spiere saamspan en dan, wanneer hy spring om die muis te vang, verander die chemiese energie in kinetiese energie.

Die formule vir kinetiese energie is natuurlik baie belangrik om verskeie berekeninge te maak. Die stopafstand van ’n bewegende voertuig kan byvoorbeeld bepaal word deur sy snelheid in ag te neem – hoe vinniger dit beweeg, hoe groter is die stopafstand. Die formule vir kinetiese energie bepaal dat, wanneer ’n voertuig se snelheid van 40 kilometer per uur tot 80 kilometer verdubbel, die remafstand met ’n faktor van 4 vergroot omdat die voertuig (waarvan die massa onveranderd bly) se kinetiese energie van v² afhang.

Die remafstand van ’n voertuig wat teen 20 kilometer per uur ry is byvoorbeeld 24 meter. Sou dieselfde voertuig 40 kilometer per uur ry, het hy 96 meter nodig om tot stilstand te kom (faktor van 4).

Die begrip van kinetiese wrywing is ook belangrik: ’n Groot vragmotor wat teen ’n sekere snelheid beweeg, sal ’n bepaalde afstand benodig om te rem. Een wat in die groot sandstroke vir vragmotors langs sommige paaie inry wanneer gevaar dreig, sal vanweë kinetiese wrywing met die sand oor ’n veel korter afstand tot stilstand kan kom.

Kinetiese wrywing hang natuurlik af van die aard van die twee oppervlaktes: die koëffisiënt van kinetiese wrywing is slegs 0,03 wanneer ys op ys beweeg maar 0,2 wanneer hout op hout beweeg. Wanneer rubber op droë sement beweeg, is die faktor 0,8, wat beteken dat die kinetiese wrywing baie hoog is.

1.      England, Nick. "Physics Matters. Second Edition". Hodder & Stoughton. 1989. <nowiki>ISBN 0-340-63935-0</nowiki>

2.      Giancoli, Douglas C. "Physics. Principles with Applications". Prentice Hall. 1998. <nowiki>ISBN 0-13-611971-9</nowiki>

3.      Odendal, F.F. & Gouws, R.H. "HAT. Handwoordeboek van die Afrikaanse Taal, Vyfde uitgawe". Pearson Education. 2010. <nowiki>ISBN 978-1-77025-665-1</nowiki>

4.      Paneel redakteurs. "The New Book of Popular Science". Grolier Inc. 1988. <nowiki>ISBN 0-7172-1215-7</nowiki>

5.      Paneel redakteurs. "Wêreldspektrum Volume 6." Ensiklopedie Afrikana. 1983. <nowiki>ISBN 0 908409 4 7 8</nowiki>.


</doc>
<doc id="97199" url="https://af.wikipedia.org/wiki?curid=97199" title="Windtonnel">
Windtonnel

'n Windtonnel is 'n instrument wat gebruik word in aërodinamiese navorsing om die gevolge van lug wat verby soliede voorwerpe beweeg te bestudeer. 'n Windtonnel bestaan uit 'n buis gedeelte met die voorwerp wat getoets word gemonteer in die middel. Lug word verby die voorwerp beweeg gewoonlik deur 'n kragtige turbine stelsel maar ander maniere is ook al gebruik. Die toets voorwerp is toegerus met instrumentasie wat van geskikte sensors beskik om aërodinamiese kragte, druk verspreiding, en/of ander aerodinamiese-verwante eienskappe te meet.

Die wind tonnel is die omkeer van die gewone model van lugvaart: In plaas van dat die lug stil staan en 'n voorwerp teen 'n spoed deur dit beweeg, sou dieselfde uitwerking verkry word indien die voorwerp stil staan en die lug teen 'n spoed verby dit getrek of geblaas word. Op dié manier kan 'n stilstaande waarnemer die vlieënde voorwerp in aksie bestudeer, en kan deur metings die aerodinamiese kragte wat daarop uitwerk, verkry word.

Van die eerste wind tonnels is uitgevind teen die einde van die 19de eeu, in die vroeë dae van lugvaart navorsing, toe baie mense probeer het om suksesvolle swaarder as lug vliegtuie te ontwikkel.
aerodinamiese



</doc>
<doc id="97204" url="https://af.wikipedia.org/wiki?curid=97204" title="Xochicalco">
Xochicalco

Xochicalco (Nahuatl: [ʃot͡ʃiˈkaɬko], , letterlik: "in die huis van die blomme") is 'n voor-Colombiaanse argeologiese terrein in die deelstaat Morelos sowat 122 km suidwes van die hoofstad Meksikostad in die suide van Meksiko. Tot vandag toe praat die inwoners van die nabygeleë dorpie Cuentepec Nahuatl.

Die argitektuur van Xochicalco toon verwantskappe met Teotihuacán, die Maja-gebied en die Matlatzinca-kultuur in die Toluca-vallei. Die hoogtepunt van Xochicalco het gekom ná die val van Teotihuacán en volgens bewerings het Xochicalco 'n rol gespeel by die val van die Teotihuacán-ryk.

Die seremoniële hoofsentrum is op 'n kunsmatig afgeplatte heuwel geleë, met oorblyfsels van residensiële strukture, meestal nie-uitgegrawe, op die lang terrasse langs die hange. Die plek is vir die eerste keer omstreeks 200 v.C. bewoon, maar het nie voor die Epiklassieke tydperk (700–900 n.C.) tot 'n stedelike sentrum ontwikkel nie. Byna al die bestaande argitektuur op die terrein is gebou in hierdie tydperk. Op sy hoogtepunt het die stad vermoedelik 'n bevolking van sowat 20 000 gehad, waarvan baie van hulle in produserende handwerk en langafstand-handel betrokke was.

In die laat 16de eeu is deur Bernardino de Sahagún vir die eerste keer ná die ruïnes van Xochicalco verwys en in die laat 17de eeu het die universaalgeleerde José Antonio Alzate y Ramírez 'n beskrywing uit eie navorsings gepubliseer. In 1810 het Alexander von Humboldt illustrasies en 'n beskrywing van Xochicalco gepubliseer. Ook die Meksikaanse keiser Maksimiliaan I het die ruïnes tydens sy heerskap (1864–1867) besoek.

Die Argeologiese Monumentterrein van Xochicalco is in 1999 deur Unesco as wêrelderfenisgebied gelys. Op 30 Maart 2015 is die argeologiese terrein by die Internasionale Register van Kulturele Eiendom onder spesiale beskerming van die Haagse Konvensie oor die Beskerming van Kulturele Eiendom tydens Gewapende Konflikte gelys.


</doc>
<doc id="97214" url="https://af.wikipedia.org/wiki?curid=97214" title="Minorka">
Minorka

Minorka (Katalaans: "Menorca" [məˈnɔrkə]; Spaans: "Menorca" [meˈnorka]; vanaf Latyn: "Insula Minor" "kleiner eiland", later "Minorica" "die kleiner een", in vergelyking met Mallorca "die groter een") is 'n Spaanse eiland in die Middellandse See en is die tweede grootste eiland van die Baleariese Eilande. Dit is ongeveer 40 km noordoos van Majorka en het 'n oppervlakte van 695,7 km².

Die eiland is 48 km lank en 16 km breed, en geologies stem dit ooreen met Majorka. Dit is in wese 'n rotsagtige tafelblad met hoë rotsafgronde waar dit aan die see grens.

Landbou en vissery is die hoofbron van inkomste.





</doc>
<doc id="97215" url="https://af.wikipedia.org/wiki?curid=97215" title="Slag van Boschbult">
Slag van Boschbult

Die Slag van Boschbult het op 31 Maart 1902 tydens die Tweede Vryheidsoorlog plaasgevind. Na die vernederende nederlaag tydens die Slag van Tweebosch het die Britse Magte wraak gesoek. Hulle plaas ongeveer 16 000 soldate oor van die Oos-Transvaal en die Oranje-Vrystaat na die Wes-Transvaal. Op 24 Maart 1902 begin die Britte met ‘n groot operasie vanaf Klerksdorp. Generaal Koos de la Rey, President Steyn was nog saam met hom, slaag daarin om die Britte te ontwyk sowel as generaal Kemp. Die Britte het egter uitgevind waar generaal Liebenberg skuil en begin om hom te omsingel. Liebenberg het geen keuse nie en hy en sy manskappe slaan voet in die wind. Hulle laat al hulle waens en kanonne agter. Die Britte agtervolg hulle vir ‘n geruime tyd en slaag daarin om agt Boere dood te maak en 160 gevangene te neem.

Teen die einde van Maart besluit De le Ray om die Britte aan te val in wat later as die Slag van Boschbult bekend staan. De la Rey se verkenners lig hom noukeurig in oor die Britse Magte se bewegings tussen Klerksdorp en Lichtenburg. Hy word bewus van ‘n mag van 1800 Britse soldate met vier kanonne by ‘n plaas genaamd Brakspruit. Op 30 Maart lig hy sy magte dat hy ‘n aanval beplan vir die oggend van 31 Maart.

Om tienuur die oggend val ‘n groep Boere die Britse Mag aan in ‘n poging om wanorde te skep. Die Britte agtervolg egter nie die Britte nie maar graaf hulle self in. Teen halftwee begin generaals Du Toit en Kemp se manskappe om die Britse Magte te bekruip. Op dieselfde tyd trek die Boere ook los met kanonne op die Britse linie. Die muile word verbouereerd en gaan op 'n paniekerige, wilde stormloop. Generaals Du Toit en Kemp besluit om die wanorde uit te buit en begin met hulle aanval op die Britse kamp. Kemp het geglo dat vlugtende Britse soldate makliker teikens was as Britte soldate wat omsingel was. Die Britse magte slaan egter die aanval af en Kemp val terug teen vyfuur. De la Rey het ook nooit Liebenberg se mag laat deelneem aan die aanval nie. Kemp was baie kwaad vir De la Rey agterna; hy sê egter dat dit nooit sy plan was om die Britse kamp aan te val nie. Kemp glo hom nie.

Die Britse verliese was 27 gesneuweldes en 70 gewondes en 100 Britse soldate was gevangene geneem. Aan die Boere kant het ses soldate gesterf en 16 was gewond.




</doc>
<doc id="97217" url="https://af.wikipedia.org/wiki?curid=97217" title="Uitloper">
Uitloper

’n Uitloper in ’n oorlog is ’n strook wat in die vyand se gebied uitloop. Dit word aan drie kante deur die vyand omring en dit maak die troepe in die uitloper kwesbaar. ’n Diep uitloper staan die gevaar om by die basis afgesny te word en so ’n nes te vorm.

Voorbeelde:

In mobiele oorlogvoering soos die Duitse Blitzkrieg, word uitlopers maklik in ’n nes omskep wat deur die vyand uitgewis kan word.

Voorbeelde:



</doc>
<doc id="97219" url="https://af.wikipedia.org/wiki?curid=97219" title="Honda CR-V">
Honda CR-V

Die Honda CR-V is 'n kompakte SNV (nou "crossover" genoem in Amerika), wat sedert 1995 deur Honda vervaardig word. Dit is losweg afgelei van die Honda Civic. Daar is teenstrydighede oor waarvoor "CR-V" staan, mees algemeen is dit "Comfortable Runabout Vehicle"

Honda het die CR-V begin vervaardig in Sayama, Japan, en Swindon, Engeland vir wêreldwye markte. Hulle voeg Amerikaanse produksie by in East Liberty, Ohio, in 2007; El Salto, Jalisco, Meksiko, teen laat 2007; en Alliston, Ontario, Kanada, in 2012. Die CR-V is ook geproduseer in Wuhan (Hubei provinsie) vir die Sjinese mark deur die Dongfeng Honda Motormaatskappy, 'n gesamentlike onderneming met Dongfeng Motorkorporasie.

Die CR-V is Honda se kleinste SNV naas die verwante Element (Kanada en VSA), en die HR-V (Europa). In grootte pas die CR-V tussen die Element en Pilot in.


</doc>
<doc id="97222" url="https://af.wikipedia.org/wiki?curid=97222" title="Leen-en-pagwet">
Leen-en-pagwet

Die Leen-en-pagwet (Engels: "Lend-Lease Act") van 11 Maart 1941 was ’n Amerikaanse wet op grond waarvan die VSA aan die begin van die Tweede Wêreldoorlog materiële steun kon verleen aan eerstens die Verenigde Koninkryk en later ook ander lande, sonder om die uitgangspunt van neutraliteit te skend. (Die VSA het tot met die Japannese aanval op Pearl Harbor op 7 Desember 1941 en die Duitse oorlogsverklaring aan die VSA op 11 Desember 1941 nie aan die oorlog deelgeneem nie.)

Die wet het aan die Amerikaanse regering die bevoegdheid gegee om verdedigingsmateriaal ter beskikking te stel aan lande waarvan die verdediging deur die Amerikaanse president van lewensbelangrik vir die VSA beskou is.

Om die Amerikaanse publiek se steun te kry, het pres. Franklin D. Roosevelt in ’n radiotoespraak van 17 Desember 1940 die nou bekende beeldspraak gebruik van ’n buurman wie se huis afbrand en wat vra om jou tuinslang te leen. "Ek sou nie dan sê: 'Buurman, my tuinslang het 15 dollar gekos en jy moet my dit eers betaal' nie. Ek wil nie 15 dollar hê nie; ek wil net my tuinslang terughê as die brand geblus is." Die wet is daarna deurgevoer en het tot aan die einde van die oorlog van krag gebly.

Uiteindelik het Amerika tot in Augustus 1945 sowat 50 miljard dollar se hulp verleen aan verskeie lande, waarvan die Verenigde Koninkryk die grootste ontvanger was. Ander lande wat voordeel getrek het, was onder meer die Sowjetunie, Kanada, Australië, Nieu-Seeland en China.

Die Leen-en-pagwet was van uiterste belang vir die Geallieerdes omdat Brittanje nie in staat was om die hoeveelheid oorlogsmateriaal te vervaardig wat nodig was nie. Dit het Amerika se voorwendsel van neutraliteit beëindig en was ’n beslissende stap weg van die beleid wat die Amerikaanse politiek sedert 1931 oorheers het om nie in ander lande betrokke te raak nie.



</doc>
<doc id="97223" url="https://af.wikipedia.org/wiki?curid=97223" title="Vuurstorm">
Vuurstorm

’n Vuurstorm is ’n verwoestende brand wat so ’n hoë intensiteit bereik dat dit sy eie windstelsel opbou. Dit kom meestal in natuurlike brande voor. Hoewel die term soms gebruik word om sekere groot brande te beskryf, is die verskynsel se bepalende eienskap dat dit sy eie stormsterk winde uit alle rigtings het. 

Die Swart Saterdag-brande in die Australiese deelstaat Victoria in Februarie 2009 en die Groot Peshtigo-brand in Peshtigo, in die Amerikaanse deelstaat Wisconsin in Oktober 1871 is voorbeelde van brande met die een of ander vorm van ontbranding weens ’n vuurstorm. 

Vuurstorms kan ook in stede voorkom, byvoorbeeld ná ’n groot bomaanval. Voorbeelde uit die Tweede Wêreldoorlog is Hamburg, Darmstadt, Dresden en Stalingrad, asook Hirosjima ná die atoombom.

’n Vuurstorm ontstaan wanneer die hitte van die oorspronklike brand al hoe meer van die omringende lug intrek. Die stygstroom, ’n kolom stygende warm gas, neem ’n sampioenvorm aan en sterk rukwinde vorm óm die brand wat na binne gerig is. Dié winde voed die brand met bykomende lug. Omdat die rukwinde na binne gerig is, keer dit dikwels dat die brand oor ’n baie groot gebied versprei, maar dit kan ook gebeur dat die geweldige ontbranding die rukwinde rond en bont van rigting laat verander. Die geweldige hitte van ’n vuurstorm kan ook vlambare materiaal in die omtrek laat vlamvat of insuig, en die brand só laat versprei. 


</doc>
<doc id="97224" url="https://af.wikipedia.org/wiki?curid=97224" title="H.J.J.M. van der Merwe">
H.J.J.M. van der Merwe

Henderik Johannes Jan Matthys van der Merwe (27 Oktober 1913 – 25 Februarie 1974) was 'n Afrikaanse taalkundige en die eerste lid van die doseerpersoneel van die departement Afrikaans aan die Universiteit van Suid-Afrika.

Van der Merwe is gebore op 27 Oktober 1913 op Morgenzon in die Oos-Transvaal.

Hy het in 1931 gematrikuleer aan die Standertonse Hoërskool. Die B.A. het hy in 1936 behaal onder die Universiteit van Suid-Afrika wat destyds slegs 'n eksaminerende liggaam was. Die jaar daarop het hy die Transvaalse Onderwysdiploma behaal aan die Pretoriase Normaalkollege.

Terwyl hy in die onderwys gestaan het, het hy verder studeer aan die Universiteit van Pretoria. Onder leiding van die taalkundige en fonetikus prof. T.H. le Roux het hy die M.A. in 1943 en die D.Litt et Phil. in 1945 behaal. Tydens sy doktorsgraadstudie was hy dosent in waarnemende hoedanigheid aan die onderwyskollege in Pretoria, na verskeie jare as onderwyser aan die Central Junior High School (Staatsmodelskool) in dieselfde gebou in Van der Waltstraat (vandag Lilian Ngoyistraat 331) waaruit die jong Winston Churchill gedurende die Anglo-Boereoorlog ontsnap het.

Hy het op 4 Julie 1942 in die huwelik getree met Winnie (née De Klerk) wie se bystand 'n baie groot faktor in sy lewe was.

In Julie 1946 het hy een van die eerste dosente aan die Universiteit van Suid-Afrika geword met sy aanstelling as senior lektor en hoof van die departement Afrikaans en Nederlands. Die skepping van professorate sou die status van die afdeling Eksterne Studie aan Unisa aanmerklik verhoog het, maar ten spyte van die aandrang van die dosente se kant, het die verteenwoordigers van ander universiteite in raad en senaat sterk teenkanting gebied. Tog is in 1954 veertien professorate ingestel, waarvan nege onmiddellik gevul is. Ses van hulle was onder die eerste lektore van 1946 en vroeg 1947 – waarvan Van der Merwe een was. In 1954 is hy sodoende bevorder tot die leerstoel vir Afrikaanse, Nederlandse en Germaanse Filologie.
Gedurende sy verbintenis met hierdie departement het hy die studentetal sien groei van 250 tot 4 000. Voorts het hy gedien in talle komitees van die senaat; meermale as dekaan van die fakulteit lettere, en as lid van die universiteitsraad. Hy was ook raadslid van die Universiteite van Wes-Kaapland en Durban-Westville.

In 1959 het hy en sy eggenote 'n uitgebreide reis deur Afrika en Europa onderneem. Hiervan het hy verslag gedoen in 'n gereelde weeklikse radiorubriek "Gebeure in Afrika". Gedurende 1962 het hulle op uitnodiging van 'n Afrikaanse Sondagkoerant weer 'n reis van drie maande deur Afrika onderneem.

Uit sy Afrikareise het publikasies voortgevloei soos

Onder die kultuurverdrag tussen Suid-Afrika en België is hy op uitnodiging gedurende 1966 na België en Nederland waar hy lesings aan etlike universiteite gelewer het.

Hy was ook lid van die Suid-Afrikaanse Akademie vir Wetenskap en Kuns en van dié liggaam se Taalkommissie. Daarbenewens was hy lid van die Maatschappij voor Taal en Letteren in Leiden en ook van die Koninklijke Zuid-Nederlandse Maatschappij voor Taal, Letteren en Geschiedenis.

Onder sy leiding is 'n taalkongres in 1965 aan die Universiteit van Suid-Afrika gereël wat gelei het tot die stigting van die Linguistiese Vereniging van Suid-Afrika in 1968. Hy was voorsitter van hierdie vereniging en redakteur van sy spreekbuis, "Taalfasette", tot met sy skielike afsterwe op 25 Februarie 1974.

In 1976 word 'n gedenkbundel aan hom (postuum) opgedra, onder redaksie van W.J. de Klerk en F.A. Ponelis.

Benewens sy bydraes in koerant- en radiorubrieke is sy nalatenskap aan die Suid-Afrikaanse taalkunde die volgende:

1951
1955
1956
1958
1960
1963
1964
1965
1968
1969
1970, 1971
1971
1973
1965–1973
Ten tye van sy dood was hy besig om 'n sinoniemwoordeboek van Afrikaans op te stel.

Van der Merwe het ook die boek "Die psigologie van die onderwyser : 'n studie in verband met beroepseleksie" geskryf in 1961.


</doc>
<doc id="97232" url="https://af.wikipedia.org/wiki?curid=97232" title="Ford Taunus">
Ford Taunus

Die Ford Taunus is 'n motor wat van 1939 tot 1994 deur die Ford Motormaatskappy van Duitsland vervaardig is. Dit was identies aan die Ford Cortina wat in Engeland gebou is.

Die modellyn is vernoem na die Taunusbergreeks in Duitsland.


</doc>
<doc id="97233" url="https://af.wikipedia.org/wiki?curid=97233" title="Ford Prefect">
Ford Prefect

Die Ford Prefect was 'n motor wat van 1938-1961 deur die Ford Motormaatskappy in die Verenigde Koninkryk vervaardig is.

Die volgende modelle is vervaardig:


</doc>
<doc id="97238" url="https://af.wikipedia.org/wiki?curid=97238" title="Ibiza">
Ibiza

Ibiza (Katalaans: "Eivissa" [əjˈvisə]) is 'n Spaanse eiland in die Middellandse See en is die derde grootste eiland van die Baleariese Eilande. Dit is ongeveer 97 km van die ooskus van Spanje, 80 km suidwes van Majorka en het 'n oppervlakte van 571,6 km². Die hoofstad is die dorp met dieselfde naam, Ibiza. Ibiza is in 1999 deur Unesco weens sy biodiversiteit en kultuur as wêrelderfenisgebied gelys.





</doc>
<doc id="97240" url="https://af.wikipedia.org/wiki?curid=97240" title="Ibiza-stad">
Ibiza-stad

Ibiza (Katalaans: "Eivissa" [əjˈvisə]; Spaans: "Ibiza") is die hoofstad van die gelyknamige eiland, een van die Baleariese Eilande in die Middellandse See. Die stad is in die suidooste van die eiland geleë. Daar is 'n klein maar goeie hawe wat die hoofhawe van die eiland is.



</doc>
<doc id="97241" url="https://af.wikipedia.org/wiki?curid=97241" title="Ibiza (dubbelsinnig)">
Ibiza (dubbelsinnig)

Ibiza kan na een van die volgende verwys:


</doc>
<doc id="97243" url="https://af.wikipedia.org/wiki?curid=97243" title="Wasili Tsjoeikof">
Wasili Tsjoeikof

Wasili Iwanowitsj Tsjoeikof (Russies: Васи́лий Ива́нович Чуйко́в; 12 Februarie 1900 – 18 Maart 1982) was ’n luitenant-generaal van die Sowjetunie in die Rooi Leër tydens die Tweede Wêreldoorlog, bevelvoerder van die 62ste Leër tydens die Slag van Stalingrad, ’n dubbele Held van die Sowjetunie (1944 en 1945) en ná die oorlog ’n maarskalk van die Sowjetunie.

Tsjoeikof is op die dorp Serebrjanije Proedi in die Toela-streek suid van Moskou gebore as die agtste van twaalf kinders. Hy en al sewe sy broers het soldate geword en in die Russiese Burgeroorlog geveg. Op die ouderdom van twaalf het hy die skool en sy ouerhuis verlaat om in ’n fabriek in Sint Petersburg te gaan werk.

Tydens die Russiese Rewolusie in 1917 was hy werkloos en ’n ouer broer het gereël dat hy deel word van die Rooi Garde. Die volgende jaar, in 1918, het hy by die Rooi Leër aangesluit.

In Oktober 1918 is Tsjoeikof na die suidfront gestuur as ’n onderbevelvoerder teen die Wit Lëer. In die lente van 1919 het hy bevelvoerder van die 40ste Regiment geword en in Siberië teen die Wit Leër geveg.

Hy het van 1919 tot 1920 twee Ordes van die Rooi Vlag ontvang vir dapperheid. Hy is onder meer in sy linkerarm gewond en dit kon nie geopereer word nie. Dit het gedeeltelike verlamming veroorsaak. In 1981 het dit tot septisemie en eindelik sy dood gelei.

Nadat hy in verskeie oorloë geveg het, is Tsjoeikof in beheer van die 64ste Leër op die wesoewer van die Donrivier geplaas. Net voor die Slag van Stalingrad het hy bevelvoerder van die 62ste Leër geword wat Stalingrad moes verdedig, met die 64ste Leër aan sy suidelike flank.

In Stalingrad het Tsjoeikof die taktiek van "omarming" van die vyand (guerrilla-oorlogvoering) begin gebruik waardeur die Sowjet-magte so naby aan die soldate van Nazi-Duitsland gebly het dat dit hul uitstekende skietvermoë ondermyn het. Hulle het aan gevegte van naby deelgeneem, waarin die Sowjet-soldate weer beter was. Dit het ook meegebring dat Duitse vliegtuie nie die Sowjet-magte kon aanval sonder om hul eie soldate in gevaar te stel nie.
Ná die oorwinning by Stalingrad het die 62ste Leër die 8ste Wagteleër geword en ’n veldtog deur Pole gelei. Eindelik was Tsjoeikof aan die hoof van die Sowjet-offensief wat Berlyn in April/Mei 1945 saam met die Geallieerdes verower het.

Hy het in die dokumentêre rolprent "Berlin" (1945) verskyn wat deur Joeli Raizman geregisseer is.

Ná die oorlog het Tsjoeikof in Duitsland gebly en later hoof van die Groep van Sowjet-magte daar geword. In 1953 het hy bevelvoerder van die Kiëfse Militêre Distrik geword en terwyl hy daar diens gedoen het, is hy op 11 Maart 1955 bevorder tot maarskalk van die Sowjetunie. Van 1961 tot met sy dood was hy lid van die Sentrale Komitee van die Kommunistiese Party van die Sowjetunie.

Hy was ’n belangrike raadgewer met die oprig van die gedenkkompleks by die Mamajef Koergan in Stalingrad en is ná sy dood op 82 daar begrawe.



</doc>
<doc id="97246" url="https://af.wikipedia.org/wiki?curid=97246" title="Formentera">
Formentera

Formentera (Katalaans: [furmənˈteɾə], Spaans: [formenˈteɾa]) is 'n Spaanse eiland in die Middellandse See en is die vierde grootste eiland van die Baleariese Eilande. Dit is suid van Ibiza.




</doc>
<doc id="97262" url="https://af.wikipedia.org/wiki?curid=97262" title="Baja California">
Baja California

Baja California is een van die 31 deelstate wat saam met die Federale Distrik, die 32 Federale Entiteite van Meksiko vorm. Die hoofstad is Mexicali en die grootste stad is Tijuana.


</doc>
<doc id="97263" url="https://af.wikipedia.org/wiki?curid=97263" title="Fort Sumter">
Fort Sumter

Fort Sumter is die plek waar die Amerikaanse Burgeroorlog begin het op 12 April 1861. Fort Sumter was op daardie stadium 'n halfvoltooide fort op 'n eiland in die hawe van Charleston, Suid-Carolina. Daar was 'n garisoen van 80 manskappe gestasioneer onder die bevel van majoor Robert Anderson. So gou as wat die Konfederale regering gevorm was, het hulle op die oorgawe van al die suidelike forte aangedring. Die forte was onder beheer van Uniesoldate. Majoor Anderson en sy manskappe was dus in 'n staat van beleg met 'n tekort aan voorrade. President Abraham Lincoln was vasberade om verligting aan Anderson te bring en stel die regering van Suid-Carolina in kennis van sy voorneme.

Die Konfederale regering gee opdrag aan generaal P.G.T. Beauregard om die fort in te neem. Op 11 April dring Beauregard aan op Anderson se oorgawe, wat hy weier. Om 4:30 op 12 April word die eerste skoot van die Burgeroorlog geskiet. Konfederale kanonne begin daarna om die fort te bestook en hou vir 36-uur aan. Hulle skiet die fort aan flarde en Anderson gee oor en masjeer uit die fort op 14 April. Daar was geen ongevalle aan enige kant nie. Lincoln roep sy bevelvoerders bymekaar en gee opdrag dat die Federale eiendom teruggekry moet word, sodoende het die oorlog begin. Net daarna het Virginië, Noord-Carolina, Tennessee en Arkansas hulle aan die kant van die Konfederasie geskaar.



</doc>
<doc id="97265" url="https://af.wikipedia.org/wiki?curid=97265" title="Quiriguá">
Quiriguá

Quiriguá (Spaans: [kiɾiˈɣwa]) is 'n antieke argeologiese Majaterrein in die department Izabal in die suidooste van Guatemala, net wes van die grens tot Honduras. Quiriguá is sowat 200 km noordoos van die hedendaagse hoofstad Guatemala-stad en 48 km noord van Copán geleë. Dit is 'n middelgroot terrein met 'n oppervlakte van omstreeks 3 km² langs die onderloop van die Motagua-rivier, met die seremoniële sentrum sowat 1 km noord van die noordelike oewer. Tydens die Maja-Klassieke tydperk (200–900 n.C.), was Quiriguá aan verskeie belangrike handelsroetes geleë. Die terrein is vanaf 200 n.C. bewoon, konstruksie aan die Akropolis het om 550 begin, en 'n opdaag van groter konstruksies het in die 8ste eeu verskyn. Al die konstruksie is omtrent 850 gestaak, behalwe vir 'n kort tydperk van herbewoning in die vroeë Ná-Klassiek (c. 900 – c. 1200). Quiriguá deel sy argitektoniese en beeldhoudelike stil met die nabygeleë Klassieke Tydperk-stad Copán, met wie sy geskiedenis dit nou verweef is.

Quiriguá se vinnige uitbreiding in die 8ste eeu is toe met koning K'ak' Tiliw Chan Yopaat se militêre oorwinning oor Copán in 738 verbind. Wanneer die grootste koning van Copán, Uaxaclajuun Ub'aah K'awiil of "18 haas", verslaan is, is hy gevange geneem en aansluitend in die Groot Plaza by Quiriguá geoffer. Voor dit was Quiriguá 'n vasalstaat van Copán, maar het daarna sy onafhanklikheid bereik. Die seremoniële argitektuur van Quiriguá is nogal beskeie, maar die terrein se belangrikheid lê in sy rykdom van beeldhouwerk, insluitendw die hoogste monumentale klip-beeldhouwerk wat ooit in die Nuwe Wêreld opgerig is.

Quiriguá is in 1980 deur Unesco as wêrelderfenisgebied gelys.

Soos aangeteken op hiëroglifiese inskripsies in Quiriguá, is alle datums n.C. Majainskripsies vir leiers sluit soms verwysings na 'n nommer (""hel"-nommer" of taal, genoem na die hoof-glief) wat moontlik die posisie van die leier in die volgorde van dinastiese opvolging aan die heerskappy van die terrein is. So 'n "hel"-nommer vyf dui aan dat die heerser die vyfde in die lyn van dinastiese opvolging was.



</doc>
<doc id="97266" url="https://af.wikipedia.org/wiki?curid=97266" title="Charleston, Suid-Carolina">
Charleston, Suid-Carolina

Charleston is die derde grootste stad in die deelstaat Suid-Carolina. Die stad is geleë op 'n lang, dun skiereiland aan die Atlantiese Oseaan, waar die Cooper- en Ashleyrivier saamvloei. Dit is ook 'n belangrike hawe.

Die eerste nedersetters, onder leiding van William Sayle, het hulle reeds in April 1670 hier gevestig. Die stad het eers bekend gestaan as "Charles Town" ter ere van Charles II van Engeland. Tien jaar later het Franse Hugenote hulle ook hier gevestig en binne 'n paar jaar het die nedersetting ontwikkel in voorspoedige seehandelpos. Diervelle, rys en later katoen was die vernaamste uitvoer produkte. Daar was ook handel gedryf met slawe. Teen 1775 was die stad die rykste suid van Philadelphia. Die eerste onafhanklike regering was hier gestig tydens die Amerikaanse Rewolusie in Maart 1776. Drie maande later het die Amerikaners hulle eerste oorwinning van die rewolusie hier behaal by Fort Sullivan. Die Britte het die stad egter in 1780 beset. Nadat die Britte onttrek het in 1783 was die stad herdoop tot Charleston.

Die eerste skote van die Amerikaanse Burgeroorlog is hier by Fort Sumter geskiet.



</doc>
<doc id="97268" url="https://af.wikipedia.org/wiki?curid=97268" title="Beren Saat">
Beren Saat

Beren Saat (gebore 26 Februarie 1984) is 'n Turkse aktrise.



</doc>
<doc id="97269" url="https://af.wikipedia.org/wiki?curid=97269" title="Charleston">
Charleston

Charleston kan na een van die volgende verwys:



</doc>
<doc id="97270" url="https://af.wikipedia.org/wiki?curid=97270" title="Collins Chabane">
Collins Chabane

Collins Chabane (15 April 1960 – 15 Maart 2015) was 'n Suid-Afrikaanse Umkhonto we Sizwe-vegter, politikus, minister van staatsdiens en administrasie, asook 'n lid van die African National Congress se nasionale uitvoerende komitee.

Chabane het op 17-jarige ouderdom in vrywillige ballingskap getree om by die ANC se ondergrondse militêre vleuel, Umkhonto we Sizwe (MK), aan te sluit. Hy is in 1980 na Angola vir militêre opleiding en het in 1981 met sy ondergrondse bedrywighede begin. In 1984 is hy deur die veiligheidspolisie gearresteer en is eers in 1990 vrygelaat.

Na sy vrylating is Chabane in 1994 tot die parlement verkies, waar hy op komitees vir grondwetlike sake, verdediging en intelligensie gedien het. In 1997 is hy as 'n LUR in Ngoako Ramatlhodi se provinsiale kabinet vir Limpopo aangestel. In 1998 is hy na openbare werke verplaas, waar hy dié provinsie se padagentskap op die been gebring het. Tydens die eerste termyn van Jacob Zuma se presidentskap is hy as minister in die presidensie aangestel.

Chabane is in die vroeë oggendure van 15 Maart 2015 in 'n motorongeluk oorlede. 'n Vragmotor het 'n U-draai voor sy motor op die N1-nasionale pad buite Polokwane gemaak. Hy en sy lyfwagte is op slag dood.



</doc>
<doc id="97273" url="https://af.wikipedia.org/wiki?curid=97273" title="Joya de Cerén">
Joya de Cerén

Joya de Cerén (Spaans vir "Juweel van Cerén") is 'n antieke argeologiese Majaterrein in die department La Libertad in El Salvador, sowat 35 km noordoos van die hedendaagse hoofstad San Salvador. Dit kenmerk 'n onder lae van vulkaniese as amper merkwaardig bewaarde Voor-Colombiaanse boeredorp. Daarna word dikwels verwys as "Pompeji van die Amerikas", in vergelyking met die bekende Antieke Romeinse ruïnes.
Deur 'n klein boeregemeenskap bewoon so vroeg as 1200 v.C., is Cerén aan die suidoostelike kant van die kulturele Majagebied geleë. Dit is in 200 n.C. ontruim weens die uitbarsting van die vulkaan Ilopango, en is nie vroeër herbevolk as 400 n.C. nie. Dit was in die tyd van sy finale ontruiming 'n sytak van die nabygeleë San Andrés.

Rondom die jaar 590 het 'n ander nabygeleë vulkaan, Loma Caldera, uitgebars en die dorp onder 14 lae se as begrawe. Die dorpenaars was blykbaar in staat om betyds te vlug – geen lyke is gevind nie – alhoewel hulle gereedskap, keramiek, meubels, en selfs half-geëet kos in hul haas om te ontsnap agter gelaat het. Die terrein het besonders goed bewaar gebly as gevolg van die lae temperatuur van die as en se baie vinnige val, 'n 4 tot 8 meter dikke laag het die dorp binne ure bedek.

Die terrein is in 1976 onwetend deur 'n stootskraper bestuurder, wie grond vir 'n landbouprojek van die regering nivelleer het, ontdek. Dit is in 1978 en 1980 noukeurig ondersoek deur Payson Sheets, 'n professor van Antropologie aan die Universiteit van Colorado Boulder, waarna die werk op die terrein onderbreek is deur burgerlike twis en oorlogvoering. Die uitgrawings is voortgesit in 1988 en het sedertdien voortgegaan. Sowat 70 geboue is uitgegrawe, insluitend skure, kombuise, woonkwartiere, werkswinkels, 'n godsdienstige struktuur en 'n gemeenskaplike sauna.

Miskien selfs meer belangrik as die geboue self is paleoethnobotaniese oorblyfsels wat op die terrein gevind is. Die lae temperatuur van die nat as van Loma Caldera, sowel as sy vinnige val, verseker die bewaring van baie van die plantmateriaal. Van groot belang was die ontdekking van maniokvelde, die eerste keer dat verbouing van maniok op 'n argeologiese terrein in die Nuwe Wêreld gevind is. Hoewel die maniok lankal ontbind het, het navorsers gips-gooi deur die gevolglike holtes in die as in te vul geskep. Die boere het die maniok "net ure" voor die uitbarsting geplant.

Joya de Cerén is in 1993 deur Unesco as wêrelderfenisgebied gelys.



</doc>
<doc id="97274" url="https://af.wikipedia.org/wiki?curid=97274" title="Pharnavaz I van Iberië">
Pharnavaz I van Iberië

Pharnavaz I van Iberië (326 v.C. – 234 v.C.) van die Parnavaziani-dinastie was ’n koning van Iberië.



</doc>
<doc id="97277" url="https://af.wikipedia.org/wiki?curid=97277" title="Die Afrikaanse Patriot">
Die Afrikaanse Patriot

Die Afrikaanse Patriot was die eerste Afrikaanse koerant. Die eerste uitgawe is op 15 Januarie 1876 onder redaksie van C.P. Hoogenhout in die Paarl gepubliseer, hoofsaaklik as mondstuk van die Genootskap van Regte Afrikaners (GRA). Dit was aanvanklik 'n maandelikse tydskrif, maar is twee jaar later in 'n weeklikse publikasie omskep.

Die eerste uitgawe het slegs 50 intekenaars gehad. Die koerant is sterk veroordeel omdat dit Afrikaans as 'n literêre taal bevorder het. Destyds is Afrikaans as 'n kombuisweergawe van Nederlands beskou. Teen die derde jaar het die aantal inskrywings na 3 000 gestyg. Die ondersteuning was hoofsaaklik aan die lesers in die Transvaalse Republiek te danke.

Die koerant het baie van sy lesers in 1892 verloor nadat dit Cecil Rhodes in sy konflik teen Paul Kruger, destyds die president van Transvaal, ondersteun het. Die Afrikaanse Patriot moes uiteindelik sy deure in 1904 sluit.

Die Afrikaanse Patriot is later deur die Paarl Post opgevolg.


</doc>
<doc id="97280" url="https://af.wikipedia.org/wiki?curid=97280" title="Angelier">
Angelier

’n Angelier of Dianthus caryophyllus is ’n spesie van die genus "Dianthus". Dit is waarskynlik inheems aan die Middellandse See-gebied, maar die blomme se presiese omvangsgebied is onbekend omdat dit die afgelope 2 000 jaar al wyd gekweek word.

Dit is ’n kruidagtige, meerjarige plant wat tot 80 cm hoog word. Die blare is grysgroen tot blougroen, slank en tot 15 cm lank. Daar is een tot vyf blomme aan ’n byskerm; hulle is 3–5 cm in deursnee en het ’n soet reuk. Die oorspronklike natuurlike blomkleur is helder pienkpers, maar vandag kry ’n mens kultivars met baie ander kleure, soos rooi, wit, geel en groen.

Angeliere het goed gedreineerde, neutrale tot effens alkaliese grond nodig, en volle sonlig. Verskeie kultivars word gekweek om in die tuin te plant. Tipiese voorbeelde sluit in 'Gina Porto', 'Helen', 'Laced Romeo' en 'Red Rocket'. Verskeie siektes kan die plant tref, soos bakteriese en swamsiektes, parasiete en virussse.

Colombia is die grootste kweker van angeliere in die wêreld.

Hoewel die naam "angelier" gewoonlik van toepassing is op die spesie "Dianthus caryophyllus", word dit ook dikwels vir ander spesies van "Dianthus" gebruik, en veral ook vir die tuinhibriede tussen "D. caryophyllus" an ander spesies.



</doc>
<doc id="98402" url="https://af.wikipedia.org/wiki?curid=98402" title="Dianthus">
Dianthus

Dianthus is ’n blomgenus van sowat 300 spesies in die familie Caryophyllaceae, wat inheems is aan veral Europa en Asië, met ’n paar spesies in Suider- en Noord-Afrika en een spesies in Noord-Amerika. Een van die bekendste spesies is die angelier, "D. caryophyllus".

Die spesies is hoofsaaklik kruidagtige, meerjarige plante; ’n paar is een- of tweejarige plante of lae halfstruike met houtagtige stamme. Die blare is teenstandig, eenvoudig en meestal lineêr met ’n grysgroen of blougroen kleur. Die blom het vyf kroonblare en gewoonlik ’n gekartelde of getande randjie. Hulle is in feitlik al die spesies dof- tot donkerpienk. Een spesie, "D. knappii", het geel blomme wat pers is in die middel.

Sommige spesies, veral die meerjarige spesies, het ’n sterk, speseryagtige geur.



</doc>
<doc id="98662" url="https://af.wikipedia.org/wiki?curid=98662" title="Drogheda">
Drogheda

Drogheda [ˈdrɒhədə] of [ˈdrɔːdə]; Iers: Droichead Átha ("Brug van die Drif"), is 'n industriële nedersetting en seehawe aan die Ierse ooskus in die graafskap Louth, sowat 56 km of 35 myl noord van Dublin. Dit is die laaste brugpunt langs die Boyne-rivier voor sy uitmonding in die Ierse See.


</doc>
<doc id="98663" url="https://af.wikipedia.org/wiki?curid=98663" title="Roos">
Roos

’n Roos is ’n houtagtige, meerjarige plant van die genus Rosa in die familie Rosaceae. Daar is meer as 100 spesies en duisende kultivars.

Rose is ’n groep plante wat regop struike en rankplante insluit en dikwels skerp dorings het. Blomme wissel dikwels in grootte en vorm; hulle is gewoonlik groot en sieragtig en kleure wissel van wit en geel tot rooi. Die meeste spesies is inheems aan Asië, en ’n paar aan Europa, Noord-Amerika en Noordwes-Afrika. Spesies, kultivars en hibriede is wyd bekend vir hul prag en dikwels geur. Roosplante wissel in grootte van kompakte miniatuurplante tot klimplante wat tot sewe meter hoog kan word.

Hibriede tussen spesies kan maklik gekweek word en dit het daarvoor gesorg dat daar vandag ’n enorme getal verskillende tuinrose is.

Die blare lê afwisselend aan die stingels. In die meeste spesies is hulle 5-15 cm lank, veervormig en met gesaagde randjies. Die meeste rose is bladwisselend, maar ’n paar (veral van Suidoos-Asië) is immergroen.

Die blomme van die meeste spesies het vyf kroonblare, behalwe "Rosa sericea", wat gewoonlik net vier het. Elke kroonblaar is in twee afsonderlike lobbe verdeel en is gewoonlik wit of pienk, maar in ’n paar spesies geel of rooi. Onder die kroonblare is vyf (of vier) kelkblare. Daar is verskeie bostandige vrugbeginsels wat in dopvrugte ontwikkel. Rose word in die natuur deur insekte bestuif.

Die versamelvrug van die roos is ’n bessieagtige struktuur bekend as die roosbottel. Baie kultivars ontwikkel nie bottels nie omdat die kroonblare so dig is dat bestuiwing onmoontlik is. Die bottels van die meeste spesies is rooi, maar ’n paar het donkerpers tot swart bottels. Elke bottel het ’n vleesagtige buitenste laag wat 5–160 "sade" bevat (tegnies gesproke droë enkelsaadvrugte wat dopvrugte genoem word). Die roosbottels word deur sekere soorte voëls geëet, wat dan die sade uitskei.
Die skerp voorwerpe aan die stam van die roosplant word gewoonlik "dorings" genoem, maar hulle is eintlik stekels – uitgroeisels van die buitenste laag van die stingel se weefsel. (Ware dorings is aangepaste stingels wat altyd by ’n nodus uitkom en self nodusse en internodusse het.) Roosstekels is gewoonlik sekelvormige hake wat die plant help om aan ander plante vas te hou wanneer dit oor hulle groei.

Die genus "Rosa" word verdeel in vier subgenera:

Rose is die bekendste as sierplante wat in tuine en soms binnenshuis vir hul blomme gekweek word. Hulle word ook vir parfuum en as snyblomme en landskapsplante gebruik. Hulle het boonop ’n lae medisinale waarde.

Die meeste sierrose is hibriede wat vir hul blomme gekweek word. Sommige word gegroei vir hul aangename geur (soos "R. glauca" en "R. rubiginosa"), sierdorings ("R. sericea") of mooi vrugte ("R. moyesii").

Sierrose word al duisende jare lank gekweek – die vroegste bekendste datum is 500 v.C. in lande om die Middellandse See, Persië en China. Baie duisende hibriede en kultivars is al gekweek en word as tuinplante gebruik. Baie het dubbelblomme waarvan die meeste of al die meeldrade saamgegroei het tot bykomende kroonblare.

Roosparfuum word van roosolie gemaak, wat ’n mengsel van essensiële olies is wat verkry word deur die kroonblare te distilleer. ’n Ander produk is rooswater, wat gebruik word vir kookdoeleindes, kosmetiese middels, medisyne en produkte vir godsdienstige rituele. Die vervaardigingstegniek het in Persië ontstaan en van daar versprei deur Arabië en Indië na ander gebiede.

Rose is ’n gewilde soort snyblom. Hulle word gewoonlik geoes en gesny wanneer hulle knoppe vorm, en word in verkoelde toestande gehou totdat hulle gereed is om verkoop te word.

In gematigde temperatuurstreke word hulle dikwels in kweekhuise gekweek, en in warmer klimaatstreke onder bedekking om te voorkom dat die weer, plae en siektes die plante verniel. Groot hoeveelhede word ook in tropiese lande gekweek.

Van roosbottels word konfyt, jellie, marmelade, sop of tee gemaak. Dit word ook gepreserveer om stroop van te maak. Roosbottelsaadolie word in vel- en grimeerprodukte gebruik.

Rooswater het ’n besonderse geur en word in Persiese en Middel-Europese lande gebruik om lekkers van te maak. Rooskroonblare of -knoppe word dikwels gebruik om gewone tee mee te geur of saam met ander kruie gebruik om kruietee van te maak. Die blomme word ook as kos of ’n geurmiddel gebruik.

Die roosbottel, gewoonlik van "R. canina", word gebruik as ’n brom van vitamien C. Die vrugte van baie spesies het aansienlike hoeveelhede vitamiene en word soms gebruik as ’n voedselaanvulling. Sommige rose word ook gebruik in kruie- en tradisionele medisyne. "R. chinensis" word al lank gebruik in Chinese medisyne, onder meer vir maagprobleme.

In Indië en Persië, en ook in Frankryk en die Balkanstate, word die damas- of muskaatroos ("Rosa damascena") op groot skaal gekweek vir die produksie van parfuum. Dit beteken dat hulle in warm vet of olie met 'n temperatuur van omtrent 65˚C gesit word. Dit laat die parfuum uittrek, en daarna word dit deur afstoking van die vet geskei. Die parfuum word roosolie or roosessens genoem en is geweldig duur. Omdat natuurlike roosolie so duur is, gebruik die parfuumbedryf vandag hoofsaaklik sintetiese geurmiddels.

By die bekende dubbele rose, is die meeldrade en vrugblare vervang deur bykomstige blomblare. Hierdie rose skiet dus geen saad nie. Die gevolg is dat hulle deur okulering of enting voortgeplant moet word. Dit beteken dat ŉ loot of knop van die plant geneem en versigtig aan ŉ groeiende stam van ŉ ander geharde soort geheg moet word, op so ŉ manier dat die weefsels van die loot op die van die stam sal groei. 

As die stam geen knoppe het nie, kan geen takke ontstaan nie, en sal die eienskappe van die stam nie in die nuwe plant aanwesig wees nie. Party gekweekte rose produseer inderdaad saad, maar as mens hierdie saad plant, vind jy dat min van die jong plantjie se blomme soos die van die moederplant lyk. Dit is omdat feitlik alle gekweekte rose hibriede (kruisings of bastervorms) is, en dit is ŉ kenmerk van alle hibriede (nie net by rose nie) dat die jong plantjie nie noodwendig soos die ouerplant lyk nie. 

Die professionele rooskweker wat hom dit ten doel stel om nuwe variëteite te ontwikkel, moet natuurlik ander te werk gaan. Om verskillende vorms vir seleksie te kry, moet hy plante van saad kweek. Hy kan ook nie die kwessie van bestuiwing aan die toeval oorlaat nie. Die meeldrade van een variëteit moet versigtig met die stuifmeel van ŉ ander bestuif word, sodat die kenmerkende eienskappe van die twee soorte gekombineer kan word. Wanneer ŉ kweker ŉ nuwe roos ontwikkel, registreer hy die kruising, en as ander kwekers dit wil kweek, moet hulle hom daarvoor betaal. 



</doc>
<doc id="98666" url="https://af.wikipedia.org/wiki?curid=98666" title="Carmen Miranda">
Carmen Miranda

Carmen Miranda ("Maria do Carmo Miranda da Cunha"; 9 Februarie 1909 – 5 Augustus 1955) was 'n Portugese-Brasiliaanse aktrise, danser en 'n beroemde samba sanger in die 1940's en 1950's.




</doc>
<doc id="98667" url="https://af.wikipedia.org/wiki?curid=98667" title="Sint Patrick">
Sint Patrick

Sint Patrick (Latyns: "Patricius"; Proto-Iers: "*Qatrikias"; Moderne Iers: "Pádraig" [ˈpˠaːd̪ˠɾˠəɟ]; Wallies: "Padrig") was 'n 5de eeuse Romeins-Britse Christelike sendeling en aartsbiskop van Armagh in Ierland. Sint Patrick, wat ook die "Apostel van Ierland" genoem word, is die hoofbeskermheilige van Ierland, naas Brigit van Kildare en Columba.

Die lewensdatums van Patrick kan nie met sekerheid bepaal word nie, maar volgens 'n wydverspreide beskouing was hy 'n sendeling in Ierland gedurende die tweede helfte van die 5de eeu. Hy word algemeen as die eerste biskop van Armagh beskou en het die Christelike geloof nie net in Ierland gevestig nie, maar ook 'n belangrike rol by die kerstening van die Pikte en Angel-Saksers gespeel.

Skriftelike oorlewerings is beperk tot twee kort werke, Patrick se spirituele outobiografie "Confessio", en sy "Brief aan Coroticus" waarin hy kritiek op die mishandeling van Ierse Christene in Brittanje lewer.


</doc>
<doc id="98668" url="https://af.wikipedia.org/wiki?curid=98668" title="Roosbottel">
Roosbottel

’n Roosbottel is die vrug van die roosplant. Dit is gewoonlik rooi tot oranje, maar kan ook in sommiges spesies van donkerpers tot swart wissel. Roosbottels begin vorm ná die suksesvolle bestuiwing van blomme in die lente of vroeë somer, en word ryp in die laat somer tot herfs.

Rose word voortgeplant deur die saad (dopvrugte) uit die roosbottels te verwyder en hulle net onder die oppervlak van die grond te saai. Dit kan maande duur voordat hulle ontkiem. Sommige spesies het ’n verkoelingstydperk nodig en kan eers ná twee winters ontkiem.

Van roosbottels word kruietee, konfyt, jellie, stroop, sop, wyn en marmelade gemaak. Hulle kan ook rou geëet word soos ’n bessie. Hulle bevat heelwat vitamien C.

Roosbottelsaadolie word in vel- en grimeerprodukte gebruik.

Sommige roosspesies word vir die sierwaarde van hul bottels gekweek soos die "Rosa moyesii", wat groot, rooi, bottelvormige vrugte het.



</doc>
<doc id="98672" url="https://af.wikipedia.org/wiki?curid=98672" title="Bessbrook">
Bessbrook

Bessbrook is 'n nedersetting en Protestantse enklawe in 'n merendeels Rooms-Katolieke gebied in die graafskap Armagh, Noord-Ierland, sowat 5 km noordwes van Newry en naby die hoofpad en spoorweg tussen Dublin en Belfast geleë.

Bessbrook, wat in 1845 as vroeë Kwaker-nedersetting en modeldorp rondom die Richardson-familie se linnefabriek gestig is en tans nie ver van Newry se treinstasie geleë is nie, bestaan uit drie "townlands" - Maghernahely, Clogharevan en Maytown - wat uitmekaar geleë is. In die laat 20ste eeu - die periode van politieke onluste wat as "the Troubles" bekendstaan - is die omgewing van Bessbrook deur ernstige geweldpleging geteister en in 'n militêre sone met 'n groot garnisoen omgeskep waar die besigste (militêre) helihawe in Europa ontstaan het.


</doc>
<doc id="98674" url="https://af.wikipedia.org/wiki?curid=98674" title="Nuwe Ekonomiese Beleid">
Nuwe Ekonomiese Beleid

Lenin se Nuwe Ekonomiese Beleid was 'n gedeeltelike terugkeer na kapitalisme wat noodsaaklik was vir die oorlewing van kommunisme. Lenin moes ‘n kompromis met kapitalisme aangaan omdat hy gesien het dat Kommunisme in gevaar was en Rusland in ‘n baie swak ekonomiese toestand was as gevolg van die Oorlogskommunisme wat as noodmaatreël ingestel moes word om die Rooies tydens die Burgeroorlog wat van 1918 tot 1921 in Rusland geveg is te steun en te verseker dat die Kommunistiese Party aanbewind bly.

Die burgeroorlog breek in 1918 uit omdat daar heftige teenkanting van binne en buite Rusland was teen die vernietiging van die demokratiese gekose parlement en die instelling van ‘n Eenparty Diktatuur deur die Kommuniste Party. Die opponent noem hulself die “Wit Russe” of “Wittes” om hulself te onderskei van die “Rooi” Kommuniste. Hierdie opponente wil almal ontslae raak van Kommunisme al het elkeen van hulle, hul eie doelwit gehad. Die Landhere wou ‘n die Monargie herstel. Die Liberale wil ‘n kapitalistiese demokrasie hê en die Sosialiste was teen ‘n Diktatorskap van die Proletariaat. Die Wittes kry hulp van Engeland, Frankryk, VSA en Japan omdat hierdie lande almal bang was dat Kommunisme na hul lande sal versprei.

Die Wittes was verswak omdat hul leiers nie kon saamstem wie Rusland gaan regeer as hulle wen nie. Dit het tot Lenin se voordeel gestrek want in teenstelling met die Wittes was die Rooies verenig en hulle het ‘n gesamentlike doel gehad.

Leon Trotsky het die Kommunistiese Magte aangevoer en verander die Rooi Wagte in die Rooi Leër (“Rooies”.) In 1921 wen die Rooi Leër die oorlog omdat hulle verenig was en ‘n gesamentlike doel gehad het. Hul dissipline was sterk en propaganda was goed. Trotsky se organisasie was uitstekend en die Rooies was goed toegerus met kos en ammunisie, te danke aan Oorlogskommunisme.
Die Tsjeka, geheime polisie, tree op teen alle opposisie van die staat. 200 000 is dood en 85 000 mense is gevange geneem. Kommunisme was nou stewig gevestig en daar was nie meer georganiseerde weerstand teen die staat nie.

Oorlogskommunisme was ingestel as noodmaatreël om die Rooies teen die Wittes in die Burgeroorlog te steun. Die staat neem sentrale beheer oor alle produksie en verspreiding. Privaat rykdom het die eiendom van die staat geword en niemand is toegelaat om eiendom te besit of te erf nie. Die staat nasionaliseer alles en stel sentrale beplanning in. Privaat handeldrywing word verbied.

Landbou. Alle grond behoort aan die staat. Kleinboere se oorskotproduksie graan word deur die staat opge-eis sodat die Rooi Leër en fabriekswerkers, asook mense in stede gevoed kon word. Rantsoenering van kos het oral in Rusland plaasgevind. Die Rooies kry die meeste kos. Die regering het die prys bepaal waarteen hulle die graan van die kleinboere koop. Dit was egter baie min en die kleinboere bied teenstand teen die kospatrollies, omdat hulle nie tevrede was om hul graan vir so min te verkoop nie. Hul teenstand is met geweld deur die Rooi Leër en Tsjeka onderdruk. Graan is met geweld van die kleinboere geneem. Die kleinboere brand hul oeste af en dood vee. Die kleinboere keer terug na bestaansboerdery en die produksie van voedsel neem af, met die gevolg dat daar hongersnood in Rusland uitbreek en 5 miljoen mense sterf.

Nywerhede. Fabrieke is genasionaliseer. Mense is opgekommandeer om in fabrieke en ander ekonomieë te werk en ook om in die Rooi Leër te veg. Werkerskommitees is in beheer van werkers en stakings word verbied. Hierdie mense het min ondervinding en vaardighede gehad en daarom het die produksie van goedere met 50% gedaal. Daar was voedseltekorte en hongersnood. Werkers het stede verlaat en na die platteland verhuis op soek na kos. 

Opstande breek uit. Die matrose by die Kronstadt-vlootbasis het in Maart 1921 gemuit. Hulle was voorheen Lenin se grootste ondersteuners. Hulle eis vrye verkiesings, vryheid van pers, ‘n einde aan opkommandering van voedsel en ‘n einde aan Kommunistiese diktatuur. Hierdie muitery en alle ander opstande is op bevel van Lenin wreed onderdruk deur die Tsjeka en die Rooi Leër. 

Oorlogskommunisme het as gevolg van nasionalisering ‘n negatiewe effek op die landbou en industrieë gehad. Lenin besef dat die ekonomie in Rusland herstel moet word indien die Kommunistiese Party aan bewind wil bly.

Lenin kyk na ‘n nuwe beleid en hy stel die Nuwe Ekonomiese Beleid (NEB) in wat ‘n radikale besluit weg van die streng beheer van Oorlogskommunisme is, na ‘n buigsame stelsel wat beperkte vrye ondernemings toegelaat het. Dit was ‘n tydelike kompromis met kapitalisme. NEB is ‘n gemengde ekonomie met staatsbeheer en privaatbesit. 

Landbou. Gedwonge opkommandering van graan is gestaak. Plase word steeds deur die staat beheer, maar boere kon ekstra grond en werkers huur om hul produksie te verhoog. Die boere kon hul produkte op die ope mark verkoop nadat verpligte graanbelasting aan die staat betaal is. ‘n Ryk boereklas het ontstaan nl. die Koelakke.

Nywerhede. Ondernemings met minder as 20 werkers kon privaateienarskap hê. Ondernemings met meer as 20 werkers was deel van trust-maatskappye. Hierdie ondernemings het kapitalistiese metodes gebruik. Werkers het aansporingsbonusse gekry om hulle aan te moedig om harder te werk en meer te produseer en hulle is ook nie meer gedwing om aan te sluit by vakbonde nie. Handel met die buiteland is toegelaat. ‘n Ryk handelaarsklas het ontstaan en hulle is die NEB manne genoem. 

Die Staat het nog beheer oor die belangrikste sektore van die ekonomie nl. nywerhede, bankwese en buitelandse handel. In 1921 word die Staatsbank gestig en daar was meer geld in omloop. Dit het ook buitelandse handel bevorder. 

Die gevolge van die NEB is dat die ekonomie verbeter het, maar die nywerhede herstel stadiger as die landbou want daar was steeds werkloosheid in die stede. Daar was teenkanting van stoere kommuniste soos Trotsky wat gevoel het dat die NEB verraad teen Kommunisme is. Stalin het egter gevoel dat dit nodig was om die ekonomie te red.

SLOT:
Oorlogskommunisme was nodig om te verseker dat die Rooies die Burgeroorlog wen, maar dit was rampspoedig vir die ekonomie, kleinboere asook die mense in die stede. Die beleid van Kommunisme is in gevaar gestel. 
Die NEB was suksesvol in die behoud van die Kommunisme. Die ekonomie is verbeter.


</doc>
<doc id="98676" url="https://af.wikipedia.org/wiki?curid=98676" title="Kruietee">
Kruietee

Kruietee is ’n drankie wat gemaak word deur kruie, speserye of ander plantmateriaal in warm water te laat trek en bevat gewoonlik nie kafeïen nie. Dit word onderskei van ware tee (swart-, groen-, wit-, geel-, woeloengtee ens.) wat berei word van die teeplant, "Camellia sinensis", sowel as van kafeïenvrye tee, waarvan die kafeïen verwyder is.

Soos gewone tee kan kruietee warm of koud voorgesit word. Kruietee word van die begin van die geskiedenis af genuttig, soos in Antieke Egipte en China.

Omdat kruietee van enige plant gemaak kan word, ook plante wat as giftig beskou word, moet seker gemaak word van die bestanddele voordat dit gedrink word. Die meeste kruietees wat in winkels verkoop word, is veilig, maar medisinale tees kan kruie bevat wat onveilig is. Die spesifieke plante kan ook verskillende uitwerkings op verskillende mense hê.

Van die tees waaroor kommer bestaan, is van:

In Egipte is kruietees soos hibiskustee ("karkade") baie gewild. Hulle word in teewinkels ("ahwas") voorgesit. In China is hulle gewild vir hul medisinale waarde. In Sri Lanka het kruietee ’n lang geskiedenis in die plaaslike tradisie van inheemse medisyne en word dit gebruik vir ’n verskeidenheid kwale. "Paspanguwa" is ’n bekende kuur vir verkoue en koors.

Kruietee kan gemaak word van vars of droë blomme, blare, saad of wortels – gewoonlik deur kookwater oor die plantdele te gooi en dit ’n paar minute te laat trek. Die tee word dan deur ’n sif gegooi, versoet indien verkies en voorgesit.

Van die soorte kruietee wat algemeen beskikbaar is, is van rooibos (’n gewilde Suid-Afrikaanse tee), anys, dagga, kattekruid, kaneel, sitrus, dille, vlierbessies, vinkel, ginseng, hibiskus, heuningbos, krismisrose (die meeste spesies van dié plant is effens giftig), suurlemoene, lemmetjiebloeisels, ment, roosbottels, roosmaryn, tiemie ens.



</doc>
<doc id="98677" url="https://af.wikipedia.org/wiki?curid=98677" title="Kafeïen">
Kafeïen

Kafeïen of kafeïne is ’n alkaloïed wat onder meer in koffiebone, tee, mate en kakaobone voorkom. Kafeïen as ’n suiwer stof is ’n wit, bitter poeier. Dit is ’n matige psigoaktiewe stof met ’n stimulerende werking.

Kafeïen is ook die opwekkende stof in ’n paar drankies soos kolas en energiedrankies. Soms word kafeïen by pynstillers soos parasetamol gevoeg om ’n sterker en langer uitwerking te verkry. Kafeïen stimuleer die ortosimpatiese senuweestelsel, hartslag en asemhaling. Die uitwerking begin gewoonlik ’n uur ná inname en neem vyf uur daarna af.

Met gereelde inname by die mens kan die uitwerking per hoeveelheid afneem, en meer kafeïen word dan benodig om dieselfde uitwerking te verkry. Verslawing kan intree en ’n skielike afname in gebruik kan hoofpyn, ’n groot daling in bloeddruk en ander onttrekkingsimptome tot gevolg hê.

Die hoeveelheid kafeïen wat in drankies voorkom, is min of meer:



</doc>
<doc id="98679" url="https://af.wikipedia.org/wiki?curid=98679" title="Hyundai Santa Fe">
Hyundai Santa Fe

Die Hyundai Santa Fe (Koreaans: 현대 투싼) is 'n mediumgrootte oorkruis sportnutsvoertuig wat sedert 2000 deur die Suid-Koreaanse vervaardiger Hyundai vervaardig word. Dit is gebaseer op die Hyundai Sonata platform. Dit is vernoem na die stad Santa Fe, Nieu-Meksiko. 

Die Santa Fe is vrygestel vir die 2001-modeljaar as Hyundai se eerste SNV, op dieselfde tydstip as die Ford Escape en die Pontiac Aztek. Die Santa Fe was 'n mylpaal in die maatskappy se herstruktureringsprogram van die laat 1990's, want, ten spyte van kritiek wat van joernaliste ontvang is oor sy duistere lyk, was die SNV 'n treffer by Amerikaanse kopers. Die SNV was so gewild dat Hyundai by tye nie in die vraag kon voorsien nie. 

Die Santa Fe het vinnig Hyundai se besverkoper geword en bygedra tot Hyundai se sukses in die VSA. Die Santa Fe pas tussen die kleiner, kompakte Tucson en die groter, luukse SNV Veracruz in.

In 2012 is die derde geslag Santa Fe beskikbaar gestel in twee weergawes, met die (5-sitplek) Sport in September 2012 en die langasmodel wat die Veracruz vervang, beskikbaar by vertoonlokale sedert November 2012.


</doc>
<doc id="98680" url="https://af.wikipedia.org/wiki?curid=98680" title="Hyundai Getz">
Hyundai Getz

Die Hyundai Getz (Koreaans: 현대 투싼) is 'n kompakte motorvoertuig wat van 2002 tot 2011 deur die Suid-Koreaanse vervaardiger Hyundai vervaardig is.


</doc>
<doc id="98682" url="https://af.wikipedia.org/wiki?curid=98682" title="Sydneyhawebrug">
Sydneyhawebrug

Sydneyhawebrug is 'n brug in Sydney se hawe wat die noordelike en suidelike dele van die stad met mekaar verbind. Die brug kan per motor, per fiets, te voet, of met 'n trein oorgesteek word. Dit is 'n belangrike trekpleister wat toeriste en mense wat in en om die stad woon lok. "Luna Park Sydney" is langs die brug geleë.

Die brug is 1149 meter (3770 voet) lank en 49 meter (161 voet) breed. Die hoogste punt van die boog is 134 meter (440 voet) hoog. Bouwerk het op 19 Maart 1923 begin en is in 1932 voltooi. Die brug is onder leiding van John Bradfield ontwerp en deur die maatskappy "Dorman Long & Co Ltd" gebou. Dit is op 19 Maart 1932 deur Jack Lang, die premier van Nieu-Suid-Wallis geopen.

Die brug is gebou om die noordelike deel van die stad meer toeganklik te maak, maar was ook 'n werkverskaffingsprojek. Die brug is van staal gebou en bevat ses miljoen klinknaels wat met die hand geslaan is. Sterk kabels hou die brug bymekaar en verhoed dat die brug deur die snikhete son uitsit. Dit is die breedste boogbrug ter wêreld, maar nie die langste nie (die langste is die Chaotianmenbrug in Chongqing). Die brugdek bied plek vir agt motorbane, twee treinspore, 'n fietspad en 'n voetpad.

Na die Tweede Wêreldoorlog het baie mense van Europa na Australië geëmigreer. Die brug was die eerste voorwerp wat hulle gesien het as hulle per boot in Sydney aankom. In daardie tyd het dit 6 pennies gekos om die brug per motor te oorkruis, ruiters op perde moes 3 pennies opdok. Deesdae kos 'n retoerkaartjie vir 'n motor ongeveer drie Australiese dollars. Stappers en fietsryers kan die brug gratis gebruik, maar perde word nie meer toegelaat nie.

Een van die vele besienswaardighede is die beroemde "Sydney Bridge Climb", 'n staproete oor die brug se boog. So 'n toer neem ongeveer 3,5 uur. Na sowat 200 tree word die bokant bereik, waarna mens vêr oor Sydney kan uitkyk. Vanweë die moeilikheidsgraad moet deelnemers in 'n goeie gesonde kondisie wees. Veiligheidsopleiding en die dra van 'n harnas is verpligtend.


</doc>
<doc id="98684" url="https://af.wikipedia.org/wiki?curid=98684" title="Hyundai Tiburon">
Hyundai Tiburon

Die Hyundai Tiburon (Koreaans: 현대 티뷰론) is 'n sportmotor wat van 1996 tot 2008 deur die Suid-Koreaanse vervaardiger Hyundai vervaardig is.


</doc>
<doc id="98685" url="https://af.wikipedia.org/wiki?curid=98685" title="Lys van Belgiese komponiste">
Lys van Belgiese komponiste

Die artikel bevat 'n lys van Belgiese komponiste.


























</doc>
<doc id="98686" url="https://af.wikipedia.org/wiki?curid=98686" title="Teestruik">
Teestruik

Die teestruik of Camellia sinensis is ’n spesie immergroen struike of klein bome waarvan die blare en blaarknoppe gebruik word om tee van te maak. Dit is van die blomplant-genus "Camellia" in die familie Theaceae.

Twee hoof-variëteite word gekweek: "Camellia sinensis" var. "sinensis" vir Chinese tee, en "Camellia sinensis" var. "assamica" vir Indiese tees. Wit-, geel-, groen-, woeloeng- en swarttee word almal van een van dié variëteite gemaak, maar verskillende prosesse word gebruik om verskillende vlakke van oksidasie te verkry. Dit verskil van kruietee, wat van kruie, speserye of ander plantmateriaal gemaak word.

Die naam "Camellia" kom van die verlatynsde naam van eerw. Georg Kamel, ’n Tsjeggies gebore Jesuïtiese apteker en sendeling. Carl Linnaeus het sy naam in 1753 gekies vir die genus ter ere van Kamel se bydraes tot plantkunde, hoewel Kamel nie die plant of enige ander "Camellia"-plant ontdek het nie. Linnaeus het ook nie dié plant as ’n "Camellia" beskou nie, maar as ’n "Thea".

Die plantkundige Robert Sweet het alle spesies van die genus "Thea" in 1818 na "Camellia" geskuif. Die naam "sinensis" beteken "van China" in Latyn.

Vier variëteite van "Camellia sinensis" word erken. Van hulle word "C. sinensis" var. "sinensis" en "C. sinensis" var. "assamica" meestal gebruik om tee van te maak.

Kultivars van "C. sinensis" sluit in:

"Camellia sinensis" is inheems aan Oos-, Suid- en Suidoos-Asië, maar word vandag wêreldwyd verbou, in tropiese en subtropiese klimaatstreke. Dit is ’n immergroen struik of klein boom wat gewoonlik gesnoei word tot laer as twee meter wanneer dit vir sy blare gekweek word. Dit het ’n sterk penwortel. Die blomme is geelwit, 2,5–4 cm breed en het sewe tot agt kroonblare.

Die saad van "Camellia sinensis" en "Camellia oleifera" kan gepers word om tee-olie te vervaardig – ’n soeterige geurmiddel en kookolie, wat nie verwar moet word met teeboomolie nie. Laasgenoemde is ’n essensiële olie wat vir medisinale en kosmetiese doeleindes gebruik en van die blare van ’n ander plant gemaak word.

Die blare van "Camellia sinensis" is 4–15 cm lank en 2–5 cm breed. Vars blare bevat sowat 4% kafeïen. Die jong, liggroen blare word veral vir tee geoes. Ouer blare is donkerder groen. Blare van verskillende ouderdomme sorg vir verskillende gehaltes tee, aangesien hul chemiese samestellings verskil. Die punt (knop) en eerste twee tot drie blare word gewoonlik geoes vir die vervaardiging van tee. Dit word elke week of twee met die hand gepluk.



</doc>
<doc id="98688" url="https://af.wikipedia.org/wiki?curid=98688" title="Great Wall Florid">
Great Wall Florid

Die Great Wall Florid (Chinees: 长城 炫丽) is 'n kompakte motorvoertuig wat sedert 2010 deur die Chinese vervaardiger Great Wall Motors vervaardig word.

Stilering is vermoedelik van die eerste geslag "Toyota ist" gekopieer, terwyl die neusdeel geïnspireer is deur die tweede geslag Toyota Yaris-luikrug.

Dit word in verskeie lande, waaronder Suid-Afrika, verkoop. Daar is twee weergawes van die Florid, die basiese Florid en die Florid Cross met nuutontwerpte wiele, binne-afwerking en 'n bakwerkstel.


</doc>
<doc id="98691" url="https://af.wikipedia.org/wiki?curid=98691" title="Kamelia">
Kamelia

Die kamelia of Camellia is ’n genus blomplante in die familie Theaceae. Hulle is inheems aan Oos- en Suid-Asië, van die Himalaja oos van Japan en Indonesië. Daar is 100–250 spesies; daar word verskil oor die presiese getal. Die genus is deur Linnaeus genoem na die Tsjeggies gebore Jesuïtiese apteker en sendeling Georg Kamel, hoewel dié nooit ’n kamelia beskryf het nie.

Een van die bekendste spesies is "C. sinensis", waarvan tee gemaak word. Die sierplante "Camellia japonica", "Camellia oleifera" en "Camellia sasanqua" en hul hibriede het verskeie kultivars.

Kamelias is immergroen struike of klein bome van tot 20 m hoog. Hul blare is teenstandig, eenvoudig, dik, gesaag en gewoonlik blink. Hul blomme is meestal groot en opvallend, 1-12 cm breed en met 5-9 kroonblare in natuurlike spesies.

Die blome wissel van wit tot rooi; ware geel blomme word net in Suid-China en Viëtnam aangetref. Hulle het opvallende geel meeldrade, wat dikwels uitstaan teen die kleur van die kroonblare. Die sogenaamde "vrug" van die kamelia is ’n droë kapsule wat soms in vyf kamers verdeel is, met tot agt sade per kamer.

Die verskeie spesies kamelias is gewoonlik goed aangepas by suur grond wat ryk is aan humus, en die meeste spesies hou nie van alkaliese grond nie. Hulle het gewoonlik baie water nodig en groei dikwels vinnig – sowat 30 cm per jaar tot ’n volwasse ouderdom, hoewel dit wissel van variëteit tot variëteit en van gebied tot gebied.

Kamelias word vandag as sierplante gekweek vir hul blomme: sowat 3 000 kultivars en hibriede word erken, baie met dubbele en halfdubbele blomme. "C. japonica" is die bekendste spesie, met meer as 2 000 kultivars.

Van die kultivars is:





</doc>
<doc id="98693" url="https://af.wikipedia.org/wiki?curid=98693" title="Honda Jazz">
Honda Jazz

Die Honda Jazz, ook bemark as die Honda Fit, is 'n vierdeur, voorenjin, voorwielaangedrewe superminimotor wat sedert 2001 deur Honda in agt lande vervaardig en wêreldwyd bemark word. Dit is nou in sy derde geslag en verkope het reeds 5 miljoen eenhede verbygesteek in 2014.


</doc>
<doc id="98697" url="https://af.wikipedia.org/wiki?curid=98697" title="Hage Geingob">
Hage Geingob

Hage Gottfried Geingob (gebore op 3 Augustus 1941) is 'n Namibiese politikus wat sedert 2015 as derde president van Namibië dien. Hy het as eerste minister van Namibië tussen 2012 en 2015 asook tussen 1990 en 2002 gedien, nadat dié land van Suid-Afrika onafhanklik geword het. Sedert 2017 beklee hy ook die amp as president van SWAPO, Namibië se regerende party, en hy was minister van handel en industrie vanaf 2008 tot 2012.
Aangesien die presidentskap in Namibië tot twee termyne beperk is, het president Hifikepunye Pohamba in 2015 teruggetree, en Geingob, as SWAPO se adjunkpresident, het sy plek as SWAPO se presidentskapskandidaat ingeneem. Geingob is in November 2014 deur 'n oorweldigende meerderheid tot president van Namibië gekies. Op 21 Maart 2015, Namibië se 25ste onafhanklikheidsdag, is hy ingesweer as derde president van dié land.

Geingob is op 11 September 1993 met Loini Kandume, 'n sakevrou, in Windhoek getrou. Dit was 'n hoë-profiel huwelik en het gelei tot twee kinders, 'n dogter en 'n seun. Geingob het in Mei 2006 'n egskeiding-proses teen sy vrou begin, en hy is in Julie 2008 'n voorlopige egskeidingsbevel toegestaan. Op 16 Februarie 2015 is hy met Monica Kalondo getrou.

Die Hage Geingob-rugbystadion in Windhoek is na hom genoem.



</doc>
<doc id="98698" url="https://af.wikipedia.org/wiki?curid=98698" title="Saara Kuugongelwa">
Saara Kuugongelwa

Saara Kuugongelwa-Amadhila (gebore op 10 Oktober 1967) is 'n Namibiese politikus en sedert 2015 die eerste minister van Namibië. Sy het as minister van finansies tussen 2003 en 2015 gedien. Sy is 'n lid van SWAPO en van Namibië se nasionale vergadering.

Kuugongelwa is in Okahao, Omoesati gebore en het in 1980 met SWAPO in ballingskap gegaan, en vanaf 1982 op die ouderdom van 15 in Sierra Leone gewoon. Sy het die Koidu Sekondêre Meisieskool tussen 1982 en 1984 en die Sekondêre Skool Sint Josef tussen 1984 en 1987 besoek. Vanaf 1991 tot 1994 het Kuugongelwa by die Lincoln Universiteit in Pennsilvanië gestudeer, waar sy in ekonomie gegradueer het.

Die inheemse Omoesati het na haar gradeplegtigheid van Lincoln ná Namibië teruggekeer en die amp as lessenaarbeampte in president Sam Nujoma se kantoor aangeneem. Op die ouderdom van 27 is Kuugongelwa in 1995 benoem as direkteur-generaal van die Nasionale Beplanningskommissie. Sy is in 2003 as minister van finansies aangestel. Op die Heldedag van 2014 ontvang sy die mees briljante Orde van die Son, tweede klas.


</doc>
<doc id="98699" url="https://af.wikipedia.org/wiki?curid=98699" title="Honda Prelude">
Honda Prelude

Die Honda Prelude is 'n sportkoepee wat deur die Japannese motorvervaardiger Honda geproduseer is vanaf 1978 tot 2001. Die tweedeurkoepee is losweg afgelei van die Honda Accord en het oor vyf geslagte gestrek. Die Prelude is deur Honda gebruik om die Japannese Honda-kleinhandelverkoopsketting genaamd "Honda Verno" in te stel, met die Prelude wat kort daarna wêreldwyd bekendgestel is.

Die Prelude se mededingers was tradisioneel die Toyota Celica, die Nissan Silvia en die Mitsubishi Eclipse. Produksie van die Prelude is in 2001 gestaak met die bekendstelling van die Honda Integra DC5.

Die Prelude-naam was oorspronklik 'n handelsmerk van Toyota, maar dis na onderlinge ooreenkoms aan Honda oorgedra vir gebruik. Die Prelude was die eerste in 'n reeks van Hondavoertuie met musiekverwante name, en die Prelude word verbind aan die Quintet, Concerto en Ballade.


</doc>
<doc id="98700" url="https://af.wikipedia.org/wiki?curid=98700" title="Kia Sorento">
Kia Sorento

Die Kia Sorento is 'n middelgrootte oorkruis SNV wat sedert 2002 deur die Suid-Koreaanse motorvervaardiger Kia vervaardig word. 'n Herontwerpte oorkruiser (motor-gebaseerde) Sorento (kodenaam XMA) is in Suid-Korea geloods in 2009. Dit is Kia se eerste model wat in die VSA vervaardig is, in Kia se nuwe fabriek van VS$1 miljard in West Point, Georgia. 

Die fabriek bou ook die sustervoertuig van die Sorento, die Hyundai Santa Fe. Die Sorento gebruik Kia se nuwe korporatiewe sierrooster, wat bekend staan as die tierneus. 

Die heelnuwe 2010 Kia Sorento is in laat 2009 bekendgestel. Dit was nie meer gegrond op 'n bakkieraam nie, maar het nou 'n eenheidsbakkonstruksie. 

Die viersilindermodel het sy terugkeer na die Amerikaanse mark gemaak ná 'n afwesigheid van 2007 tot 2010. Die enjin sit dwars, en die vering is regrondom onafhanklik.


</doc>
<doc id="98709" url="https://af.wikipedia.org/wiki?curid=98709" title="Snaarteorie">
Snaarteorie

In fisika is die snaarteorie of stringteorie ’n versameling teorieë waarin die punt-agtige deeltjies in deeltjiefisika vervang word met eendimensionele voorwerpe wat snare of stringe genoem word. Die doelwit van die snaarteorie is om alle soorte waargenome elementêre deeltjies te verduidelik aan die hand van die kwantumtoestande van hierdie snare.

Benewens die deeltjies wat voorgestel word in die standaardmodel van deeltjiefisika, sluit die snaarteorie ook swaartekrag in en dit is dus ’n kandidaat vir ’n teorie van alles, ’n onafhanklike model wat alle natuurkragte en vorme van materie beskryf. Dit word algemeen gebruik as ’n teoretiese werktuig en het lig gewerp op baie aspekte van die kwantumveldteorie en kwantumswaartekrag.

Die vroegste weergawe van die snaarteorie, die bosoniese snaarteorie, het net die deeltjies bekend as bosone ingesluit. Dit is toe ontwikkel tot die supersnaarteorie, wat voorstel daar is ’n verbintenis – ’n supersimmetrie – tussen bosone en die deeltjies bekend as fermione. Die snaarteorie vereis die bestaan van ekstra ruimtedimensies om niestrydig te wees. In realistiese fisiese modelle wat van die snaarteorie gekonstrueer is, is hierdie ekstra dimensies gewoonlik gekompakteer tot uiters klein skale.

Die snaarteorie is in die laat 1960's vir die eerste keer bestudeer as ’n teorie van die sterk kernkrag voordat dit laat vaar is ten gunste van die teorie van kwantum-chromodinamika. Daarna is besef juis die eienskappe wat die snaarteorie ongeskik maak as ’n teorie van kernfisika, maak dit ’n belowende kandidaat vir ’n kwantumteorie van swaartekrag. Vyf verskillende weergawes van die snaarteorie is ontwikkel – totdat in die middel 1990's besef is hulle is verskillende oplossings vir ’n veronderstelde 11-dimensionele teorie wat nou bekend is as die M-teorie.

Baie teoretiese fisici, soos Stephen Hawking, Edward Witten en Juan Maldacena, glo die snaarteorie is ’n stap nader aan die korrekte basiese beskrywing van die natuur: dit omvat ’n volgehoue kombinasie van die kwantumveldteorie en algemene relatiwiteit, stem ooreen met insigte in kwantumswaartekrag (soos die holografiese beginsel en swartkolk-termodinamika), en het verskeie toetse geslaag vir die interne niestrydigheid daarvan. Volgens Hawking is die M-teorie "die enigste kandidaat vir ’n algehele teorie van die heelal".

Die beginpunt van die snaarteorie is die idee dat die punt-agtige deeltjies van deeltjiefisika ook voorgestel kan word as eendimensionele voorwerpe, wat snare genoem word. Volgens die snaarteorie kan snare op baie maniere vibreer. Op afstandskale groter as die snaarradius gee elke trillingsmodus aanleiding tot ’n verskillende soort deeltjie, waarvan die massa, lading en ander eienskappe bepaal word deur die snaar se dinamika. Die verdeling en hereniging van snare stem ooreen met die emissie en absorpsie van deeltjies, wat aanleiding gee tot die wisselwerking tussen deeltjies. ’n Analogie vir snare se trillingsmodusse is ’n kitaarsnaar se vorming van verskillende musieknote. In dié analogie stem verskillende note ooreen met verskillende deeltjies.

In die snaarteorie stem een van die trillingsmodusse van snare ooreen met ’n massalose spin-2-deeltjie. So ’n deeltjie word ’n graviton genoem omdat dit ’n krag bemiddel wat die eienskappe van swaartekrag (gravitasie) het. Aangesien geglo word die snaarteorie is ’n niestrydige kwantummeganikateorie, dui die bestaan van hierdie gravitontoestand daarop dat die snaarteorie ’n teorie van kwantumswaartekrag is.

Daar is beide "oop" snare, wat twee eindpunte het, en "geslote" snare, wat ’n lus vorm. Die twee soorte snare tree effens verskillend op en gee aanleiding tot verskillende soorte deeltjies. Alle snaarteorieë het byvoorbeeld geslote-snaar-gravitonmodusse, maar net oop snare kan ooreenstem met die deeltjies bekend as fotone. Omdat die twee eindpunte van ’n oop snaar altyd kan ontmoet en verbind om ’n geslote snaar te vorm, bevat alle snaarteorieë geslote snare.

Die vroegste snaarteorie, die bosoniese snaarteorie, sluit net die deeltjies bekend as bosone in. Dié model beskryf ’n kwantumswaartekragteorie wat ook (as oop snare ingesluit word) ykbosone soos die foton insluit. Daar is egter probleme met dié model. Die belangrikste hiervan is dat dit ’n basiese onstabiliteit het, wat waarskynlik aanleiding gee tot die (ten minste gedeeltelike) verval van ruimtetyd self. Verder sluit dit net bosone in – deeltjies wat, soos die foton, spesifieke gedragsreëls gehoorsaam. Rofweg gesproke is bosone die samestellende deeltjies van straling, maar nie van materie nie (laasgenoemde bestaan uit fermione). Ondersoeke na hoe ’n snaar ook fermione kan insluit, het gelei tot die uitvinding van supersimmetrie, ’n wiskundige verhouding tussen bosone en fermione. Snaarteorieë wat fermioniese vibrasies insluit, is nou bekend as supersnaarteorieë. Verskeie weergawes is al beskryf, maar almal word deesdae beskou as verskillende oplossings van die teorie bekend as die M-teorie.

Aangesien die snaarteorie al die basiese wisselwerkings insluit, ook swaartekrag, hoop baie fisici dat dit ons heelal volledig beskryf, wat dit ’n "teorie van alles" sal maak. Een van die doeleindes van huidige navorsing is om ’n oplossing vir die teorie te vind wat kwantitatief identies is aan die standaardmodel, met ’n klein kosmologiese konstante, wat donker materie en ’n geloofwaardige meganisme vir die kosmiese inflasie bevat. Dit is nog nie bekend of die snaarteorie so ’n oplossing bied nie.

Een van die uitdagings is dat die volle teorie nog nie ’n bevredigende definisie in alle omstandighede het nie. Die verstrooiing van snare word die beste gedefinieer aan die hand van die tegnieke van die verstoringsteorie, maar dit is nog nie bekend hoe om die snaarteorie te definieer as verstoring buite rekening gelaat word nie. Dit is ook nog nie duidelik of daar enige beginsel is waarvolgens die snaarteorie sy vakuumtoestand kies nie – dit is die ruimtetyd-konfigurasie wat die eienskappe van ons heelal bepaal.

Die snaarteorie veronderstel subatomiese deeltjies is in werklikheid klein, trillende, eendimensionele snare. Verskillende trillingswyses of van ’n snaar word dan waargeneem as verskillende deeltjies, soos die foton of graviton.

Die beweging van ’n puntdeeltjie kan uitgebeeld word met ’n skets van sy posisie met betrekking tot tyd. Die resultaat sal die wêreldlyn van die deeltjie in ruimtetyd voorstel. Op dieselfde manier kan ’n mens ’n skets teken wat die vooruitgang van ’n snaar voorstel namate tyd verloop. Die snaar, wat self soos ’n klein lyn lyk, sal volgens ’n tweedimensionele oppervlak, bekend as ’n wêreldoppervlak, beweeg. Die verskillende soorte snare (wat aanleiding gee tot verskillende deeltjies) is te sien as golwe op hierdie oppervlak.

’n Geslote snaar lyk soos ’n klein lus, en daarom sal sy wêreldoppervlak soos ’n pyp lyk. ’n Oop snaar lyk soos ’n segment met twee eindpunte, en sy wêreldoppervlak sal dus soos ’n strook lyk.

Snare kan verdeel en verenig. Dit word weerspieël deur die vorm van hul wêreldoppervlak, of meer presies deur die topologie daarvan. As ’n geslote snaar byvoorbeeld verdeel, sal sy wêreldoppervlak lyk soos ’n enkele pyp wat in twee pype verdeel het. Hierdie topologie word dikwels ’n "broek" genoem (sien skets links). As ’n geslote snaar verdeel en sy twee dele later herenig, sal sy wêreldoppervlak lyk soos ’n enkele pyp wat in twee deel en dan herenig, wat ook lyk soos ’n torus wat aan twee pype verbind is (die een stel die inkomende snaar voor en die ander een die uitgaande snaar). ’n Oop snaar wat dieselfde doen, sal ’n wêreldoppervlak hê wat lyk soos ’n sirkelring wat aan twee pype verbind is.

In die snaarteorie en verwante teorieë is ’n braan ’n ruimtelik uitgestrekte voorwerp. ’n Puntdeeltjie kan byvoorbeeld gesien word as ’n braan van dimensie nul (0-braan), terwyl ’n snaar gesien kan word as ’n braan met dimensie een (1-braan). Daar kan ook brane met meer dimensies wees, soos ’n "p"-braan met dimensie "p". Die woord braan is afgelei van "membraan", wat verwys na ’n tweedimensionele braan.

Brane is dinamiese voorwerpe wat deur ruimtetyd kan versprei volgens die reëls van kwantummeganika. Hulle het massa en kan ook ander eienskappe soos lading hê.

D-brane is ’n belangrike klas brane by oop snare. Terwyl ’n oop snaar deur ruimtetyd beweeg, word vereis dat sy eindpunte op ’n D-braan lê. "D" verwys hier na die feit dat ons ’n sekere wiskundige voorwaarde aan die stelsel stel bekend as die Dirichlet-randvoorwaarde. Die bestudering van D-brane in die snaarteorie het gelei tot belangrike resultate soos die AdS/CFT-dualiteit, wat lig gewerp het op baie probleme in die kwantumveldteorie.

In fisika verwys die term "dualiteit" na ’n situasie waar twee skynbaar verskillende stelsels soortgelyk blyk te wees. As twee teorieë deur ’n dualiteit verbind word, beteken dit die een teorie kan op ’n manier verander word sodat dit eindelik ooreenstem met die ander een. Die twee teorieë is dus verskillende beskrywings van dieselfde verskynsel.

In ’n poging om ’n kandidaat vir ’n "teorie van alles" te wees, verskaf die snaarteorie baie voorbeelde van dualiteit tussen verskillende fisikateorieë en dit kan dus gebruik word as ’n werktuig om die verhouding tussen dié teorieë te verstaan.

Dit is dualiteite wat skynbaar teenstrydige eienskappe van snaarteorieë verbind. Groot en klein afstandskale en sterk en swak verbindingsterktes is eienskappe wat nog altyd gedui het op baie uiteenlopende gedragsperke van ’n fisiese stelsel in beide klassieke en kwantumfisika. Maar snare kan die verskil tussen groot en klein en tussen sterk en swak verdoesel, en dis hoe die vyf baie verskillende snaarteorieë eindelik geblyk het verwant te wees. T-dualiteit laat groot en klein afstandskale in snaarteorieë by mekaar aansluiting vind, en S-dualiteit sterk en swak verbindingsterktes. U-dualiteit verbind T- en S-dualiteit.

Voor die 1990's het snaarteoretici geglo daar is vyf uiteenlopende supersnaarteorieë: tipes I, IIA, IIB en die twee variante van die heterotiese snaarteorie, SO(32) en "E"×"E". Daar is geglo net een van hierdie vyf teorieë is die korrekte "teorie van alles" – en dit is die een waarvan die lae energieperk, met 10 ruimtetyddimensies gekompakteer tot vier, ooreenstem met die fisika-elemente wat vandag in ons wêreld waargeneem word.

Tans word geglo dié aanname is verkeerd en dat die vyf snaarteorieë verbind word deur die dualiteite wat hierbo beskryf word. Die bestaan van hierdie dualiteite dui daarop dat hierdie vyf teorieë eintlik spesiale gevalle is van ’n meer basiese teorie, wat die M-teorie genoem word.

’n Interessante aspek van die snaarteorie is dat dit ekstra dimensies voorspel. In ons huidige begrip van die heelal ken ons vier dimensies: drie ruimtedimensies plus ’n tydsdimensie, wat saam bekend is as ruimtetyd. Volgens die snaarteorie is daar egter op ’n baie klein skaal nie net vier dimensies nie, maar 10. Die ses "ekstra" dimensies is kompak, of "opgerol", en dus nie waarneembaar nie. Die feit dat met die huidige deeltjieversnellers soos die Groot Hadronversneller nog geen ekstra dimensies gevind is nie, beteken dié dimensies moet baie kleiner wees as die lengteskaal wat die versnellers kan meet, ongeveer 10 meter.

’n Vergelyking wat dikwels gebruik word om die begrip van kompakte dimensies te verduidelik, is die volgende: ’n tuinslang is ’n voorwerp wat die mens as "eendimensioneel" waarneem, want ons sien net sy lengte. Vir ’n mier wat op die tuinslang loop, is daar benewens die lengtedimensie ook nog die dimensie rondom die tuinslang. ’n Mier sien dus ’n ekstra dimensie aan die tuinslang omdat hy so klein is. Op dieselfde manier sou ons (as makroskopiese waarnemers) klein dimensies in die alledaagse lewe kan "miskyk", terwyl dié klein dimensies wel "sigbaar" sou kon wees vir baie klein deeltjies of snare, of by baie hoë energieë (in bepaalde eksperimente in toekomstige deeltjieversnellers).

In die M-teorie word vereis dat ruimtetyd 11 dimensies het. Die oorspronklike snaarteorieë van die 1980's beskryf spesiale gevalle van die M-teorie waar die 11de dimensie ’n baie klein sirkel of lyn is, en as hierdie formulerings as fundamenteel beskou word, vereis die snaarteorie 10 dimensies. Maar die teorie beskryf ook heelalle soos ons s’n, met vier waarneembare ruimtetyddimensies, sowel as heelalle met tot 10 plat ruimtedimensies en gevalle waar die posisie in sommige van die dimensies beskryf word deur ’n komplekse getal eerder as ’n reële getal.



</doc>
<doc id="98717" url="https://af.wikipedia.org/wiki?curid=98717" title="Teorie van alles">
Teorie van alles

’n Teorie van alles is ’n hipotetiese allesomvattende, samehangende teoretiese raamwerk wat alle fisiese aspekte van die heelal ten volle verduidelik en saambind. Om so ’n teorie te vind is een van die groot onopgeloste probleme in fisika.

Die afgelope paar eeue is twee teoretiese raamwerke al ontwikkel wat na aan ’n teorie van alles kom. Die twee teorieë waarop alle moderne fisika berus, is algemene relatiwiteit en die kwantumveldteorie. Eersgenoemde is ’n teoretiese raamwerk wat net fokus op die kragte van swaartekrag om die heelal te verstaan wat betref groot skaal en hoë massa: sterre, sterrestelsels, sterrestelselswerms ens. Laasgenoemde is ’n teoretiese raamwerk wat net fokus op die ander drie basiese natuurkragte (buiten swaartekrag) om die heelal te verstaan wat betref klein skaal en lae massa: subatomiese deeltjies, atome, molekules ens. Laasgenoemde word ook toegepas in die Standaardmodel van deeltjiefisika en verenig die wisselwerkings tussen die drie niegravitasionele basiese natuurkragte: swak en sterk kernkrag en elektromagnetiese krag.

In jare lange navorsing het fisici met groot akkuraatheid elke voorspelling van hierdie twee teorieë in eksperimente bewys – op die toepaslike terrein van die spesifieke teorie. Hulle het egter ook bevind die twee teorieë, soos hulle tans geformuleer word, is wedersyds onversoenbaar – hulle kan nie albei reg wees nie. Omdat die toepassingsterreine van die twee teorieë so verskil, vereis die meeste situasies dat net een van hulle gebruik word. Hierdie onversoenbaarheid is egter net van toepassing op gebiede van uiters klein skaal en hoë massa, soos wat bestaan in ’n swartkolk of tydens die beginstadiums van die heelal (net ná die Groot Knal). Om hierdie konflik op te los, moet ’n teoretiese raamwerk wat ’n dieperliggende werklikheid onthul en swaartekrag met die ander natuurkragte verbind, ontdek word om die gebiede van die twee teorieë in ’n geheel te verenig: ’n enkele teorie wat in beginsel elke verskynsel kan beskryf. Om dié doel te bereik, het kwantumswaartekrag onlangs ’n onderwerp van aktiewe navorsing geword.

In die afgelope paar dekades het ’n enkele teoretiese raamwerk, bekend as die snaarteorie, gewild geword as ’n moontlike kandidaat vir die allesomvattende teorie van die heelal. Baie fisici glo die vier basiese natuurkragte was aan die begin van die heelal (tot 10 sekonde ná die Groot Knal) ’n enkele basiese krag. Anders as die meeste (indien nie alle nie) ander teorieë, is die snaarteorie dalk besig om al vier basiese natuurkragte suksesvol in ’n geheel te verenig. Volgens dié teorie bestaan elke deeltjie in die heelal op sy mees mikroskopiese vlak uit verskillende kombinasies van vibrerende snare met sekere vibrasiepatrone. Volgens die teorie is dit deur hierdie spesifieke patrone van snare dat ’n deeltjie met ’n unieke massa en lading geskep word. (Dus is die elektron ’n soort snaar wat op een manier vibreer, terwyl die op-kwark ’n soort snaar is wat op ’n ander manier vibreer ens.)

Die term "teorie van alles" het aanvanklik ’n ironiese verbintenis gehad om te verwys na verskeie oorveralgemeende teorieë. ’n Oupa van Ijon Tichy, ’n karakter uit Stanisław Lem se wetenskapsfiksiestories uit die 1960's, het byvoorbeeld gewerk aan ’n "algemene teorie van alles". Volgens die fisikus John Ellis het hy die term in 1986 in tegniese geskrifte bekend gestel in ’n artikel in die tydskrif "Nature". Mettertyd het die term byval gevind in teoretiese fisika.



</doc>
<doc id="98718" url="https://af.wikipedia.org/wiki?curid=98718" title="Audi Pikes Peak quattro">
Audi Pikes Peak quattro

Die Audi Pikes Peak quattro was 'n sportnutskonsepmotor. Dit is geskep deur die Duitse premium motorvervaardiger, Audi. Die Pikes Peak quattro is die eerste keer in 2003 by die Noord-Amerikaanse Internasionale Motorskou tentoongestel. Dit was die eerste van drie konsepmotors deur Audi ontwerp en vertoon in 2003, voor die Audi Nuvolari quattro en die Le Mans quattro.

Die Pikes Peak quattro is vernoem na die beroemde bergklimroete Pikes Peak in die Rocky Mountains. Hier het hulle vele algehele oorwinnings behaal en rekords verbeter gedurende die 1980's, as gevolg van die vermoë van die "quattro" motors op moeilike terrein.

Die Pikes Peak quattro se ontwerp is sederdien verder ontwikkel in die produksie Audi Q7.


</doc>
<doc id="98720" url="https://af.wikipedia.org/wiki?curid=98720" title="Waleri Poljakof">
Waleri Poljakof

Waleri Poljakof (Russies: "Валерий Владимирович Поляков", gebore Valeri Ivanovich Korshunov) is 'n voormalige Russiese ruimtevaarder. Poljakof hou die rekord vir die langste enkele ruimtevlug in menslike geskiedenis. Hy was vir meer as 14 maande (437 dae, 18 uur) aan boort van die Mir-ruimtestasie gewees.

Poljakof is in 1972 as ruimtevaarder gekies. Hy onderneem sy eerste vlug in 1988 aan boort van die Sojoes TM-6. Hy het na 240 dae aan boord van die TM-7 na die aarde teruggekeer. Sy tweede vlug van 437 dae, die langste in die geskiedenis, het in 1994–1995 plaasgevind. Dié vlug is met 'n Sojoes TM-6 gelanseer en het met 'n TM-20 teruggekeer. Gekombineerd is dit die langste wat 'n persoon nog in die ruimte deurgebring het. 

Waleri Poljakof is op 27 April 1942 as "Valeri Ivanovitsj Korsjoenov" gebore. Hy verander sy naam in 1957 na "Valeri Vladimirovitsj Poljakov" (sy stiefpa was "Vladimir Poljakov"). Hy behaal 'n diploma in 1959 waarna hy aan die I.M. Setsjenof Eerste Mediese Instituut in Moskou studeer. Hier behaal hy 'n doktorale graad waarna hy in ruimtekundige geneeskunde by die Instituut van Mediese en Biologiese Probleme van die ministerie van volksgesondheid (ook te Moskou) spesialiseer.

Hy is op 22 Maart 1972 uit Mediese Groep 3 as 'n ruimtevaarder gekies. Tydens sy loopbaan was hy die vlugdokter aan boord van die Sojoes TM-6, Sojoes TM-7, Sojoes TM-18, Sojoes TM-20 en ten slotte aan boord van die Mir-ruimtestasie. Aan boord van dieselfde Mir vestig hy die rekord vir die langste verblyf in die ruimte: 437 dae, 17 uur, 58 minute en 4 sekondes. Hy bly tot 1 Junie 1995 as 'n ruimtevaarder in diens.

Sy ruimtevlugte:

Poljakof is getroud en het een kind.


</doc>
<doc id="98723" url="https://af.wikipedia.org/wiki?curid=98723" title="Audi Le Mans quattro">
Audi Le Mans quattro

Die Audi Le Mans quattro was 'n sportkonsepmotor, wat ontwikkel is deur die Duitse premium motorvervaardiger, Audi, vir voorlegging aan die 2003 Frankfurt Motorskou. Dit was die gevolg van Audi se drie agtereenvolgende oorwinnings by die moeilike 24-uur Le Mans uithouwedren in 2000, 2001, en 2002. Dit was die derde en finale konsepmotor wat deur Audi ontwerp is in 2003, naas die Audi Pikes Peak quattro en Audi Nuvolari quattro.

Audi se "quattro GmbH"-filiaal het gevolglik besluit om die Audi Le Mans quattro as 'n produksiepadmotor te produseer, hulle noem dit die Audi R8, na hul baie suksesvolle Audi R8 LMP renmotor, wat die 24-uur Le Mans vyfkeer gewen het.


</doc>
<doc id="98724" url="https://af.wikipedia.org/wiki?curid=98724" title="Tom et Sheenah">
Tom et Sheenah

Tom et Sheenah is 'n Franse televisieanimasiereeks van 26 aflewerings van 26 minute elk. Die reeks is geskik vir kinders vanaf 7 jaar en ouer. In Frankryk is hierdie reeks die eerste keer uitgesaai op 4 September 1999 op France 3 tydens die uitsaai van Les Minikeums. Daarna is die program weer uitgesaai op die Disney Channel en NRJ 12.

In Suid-Afrika is die Engelse oorgeklankte weergawe, "Tom and Sheenah", oor SABC 2 (2000, 2001) en SABC 3 (2006, 2008) gebeeldsend.

As agtjarige kom Tom se ouers (albei volkekundiges van Europese oorsprong) tydens hul ekspedisie in Afrika tragies in 'n motorongeluk om. Tom word deur die Masaistam opgeneem. Hy word aanvaar (veral deur Mana, wat uiteindelik dan ook sy aanneemma is), en word so tussen hulle in die savanne van Oos-Afrika groot.

Op vyftien is hy 'n vreeslose, dapper, skrander en nuuskierige knaap. Hy is gaande daaroor om sy teenstander, Zunaï, 'n poets te bak. Laasgenoemde is die krygerhoof en verlief op die 14-jarige meisie, Aleko, wat hom toebeloof is. Sy is egter weer meer toegeneë teenoor Tom, wat nou eenmaal die gawe het om veral Zunaï baie jaloers te maak. Aleko is weer jaloers op die mooi en onafskeidbare band tussen Tom en sy swartluiperd, Sheenah, wat die seun gevind het toe die dier maar drie jaar oud was.

Tom en Sheenah is bevriend met Collony en Ako. Collony bestuur die natuurreservaat naby die Masaistat. Sy assistent, Ako, is 'n dierearts.

Gevaarlike avonture lê vir hierdie vriende voor. Hulle kom telkens te staan voor Katcho en sy lompe handlanger, La Travers, wat namens hul baas (Bodeka, die minister van Kolimba) betrokke is 'n internasionale smokkelnetwerk wat handel dryf in produkte van allerlei aard (ivoor, dierevelle, lewende hawe, kunsskatte uit die oudheid, maar ook biologiese en chemiese wapens). Hulle het ook te kampe met droogtes en hongersnood, stamgevegte, pessiektes onder die vee, ontvoering en gyselaarskap, die heiligskennis en grafskending deur onkundige toeriste, navorsers en dokumentêrmakers, asook stamtaboes wat oortree word.



Die temalied "MassaÏ" word gesing deur Lââm. Hieronder is die reëls wat by die opening van elke episode gespeel word, met die Afrikaanse vertaling langsaan.

Die res van die lied lui soos volg:

Die datum naas elke episode is die heel eerste uitsending oor die televisie (oor France 3).





</doc>
<doc id="98725" url="https://af.wikipedia.org/wiki?curid=98725" title="Supersimmetrie">
Supersimmetrie

In deeltjiefisika is supersimmetrie (Engelse afkorting: SUSY) ’n voorgestelde uitbreiding van die Standaardmodel wat verband hou met twee basiese groepe elementêre deeltjies: bosone, waarvan die spin ’n heeltalwaarde het, en fermione, wat ’n spin met ’n halftalwaarde het.

Elke deeltjie van een van bogenoemde twee groepe word verbind met ’n deeltjie van die ander groep; dit word ’n deeltjie se S-deeltjie, of "superpartner", genoem. Die spin se waarde sal dus met ’n halftal verskil.

In ’n teorie met ’n perfek ongebroke supersimmetrie, sal elke paar S-deeltjies dieselfde massa en interne kwantumgetalle hê buiten hul spin – ’n "selektron" (die S-deeltjie van ’n elektron) sal ’n boson-weergawe van die elektron (’n soort fermion) wees en sal dieselfde massa-energie hê – dit moet dus net so maklik in ’n laboratorium gevind kan word. Omdat nog geen S-deeltjies ontdek is nie, moet supersimmetrie ’n spontaan gebroke simmetrie wees as dit bestaan. As supersimmetrie ’n ware natuursimmetrie is, sal dit baie onverklaarbare probleme in deeltjiefisika oplos, soos donker materie.

Die omvermoë van die Groot Hadronversneller (GHV) om bewyse vir supersimmetrie te vind het daartoe gelei dat sommige wetenskaplikes dink die teorie moet laat vaar word as ’n oplossing vir sulke probleme, aangesien enige S-deeltjies wat bestaan se massa nou te groot sal wees om die bestaande paradokse op te los.

Eksperimente met die GHV het ook uiters skaars gevalle van deeltjieverval tot gevolg gehad wat baie weergawes van supersimmetrie in twyfel trek.

Supersimmetrie verskil aansienlik van ander bekende simmetrieë omdat dit ’n simmetrie tussen klassieke fisika en kwantummeganika daarstel – iets wat nog nie op enige ander terrein waargeneem is nie. Terwyl enige getal bosone dieselfde kwantumtoestand kan beset, kom net een fermion in ’n gegewe toestand voor vanweë die Uitsluitingsbeginsel van Pauli. Wanneer die besettingsgetalle egter groot word, betree kwantummeganika die klassieke perk: dit beteken bosone kom ook in klassieke fisika voor, maar fermione nie. Dit maak dit moeilik om te verwag dat bosone dieselfde kwantumgetalle as fermione het.



</doc>
<doc id="98726" url="https://af.wikipedia.org/wiki?curid=98726" title="Ballade vir ’n enkeling">
Ballade vir ’n enkeling

Ballade vir ’n enkeling is ’n Afrikaanse verhaal deur Leon van Nierop. Dit het drie vorme aangeneem deur ’n gepubliseerde roman, ’n televisiereeks (tussen 1987 en 1993 deur die SAUK uitgesaai) en ’n rolprent (op 20 Maart 2015 uitgereik).

Die rolprent het in sy openingsnaweek meer as R1,3 miljoen by die loket verdien, toe meer as 27 500 mense daarna gaan kyk het. Dele van die rolprent is in Kragbron in die Vrystaat verfilm.

Die rolprent is ’n drama. Dit het ’n ouderdomsperk van 16TG (taal, geweld) en is van Engelse onderskrifte voorsien.

Ballade vir ’n Enkeling handel oor die joernalis, Carina Human wat op die spoor van die enigmatiese skrywer Jacques Reynard is. Jacques daag nie op om ’n letterkundeprys wat aan hom toegeken is te ontvang nie. Tussendeur word vertel van Jacques se kinderjare, sy vriendskap met Jan-Paul Otto en sy liefde vir Lena Aucamp.




</doc>
<doc id="98729" url="https://af.wikipedia.org/wiki?curid=98729" title="Vaste liggaam">
Vaste liggaam

In fisika en veral dinamika is 'n vaste liggaam (of starre liggaam) (Engelse "rigid body") 'n voorstelling van 'n voorwerp wat geen vervorming kan ondergaan nie. Die afstand tussen twee partikels van 'n vaste liggaam verander nooit nie.

Euler se bewegingswette (in Klassieke meganika) beskryf die beweging van starre liggame.

Partikels in 'n vaste liggaam se afstand vanaf mekaar bly altyd dieselfde. Dus is die enigste relatiewe snelheid wat partikels tot mekaar kan hê loodreg op die verplasings vektor. Dit word verkry deur rotasie van die liggaam.


</doc>
<doc id="98730" url="https://af.wikipedia.org/wiki?curid=98730" title="M-teorie">
M-teorie

Die M-teorie is ’n teorie in fisika wat al die bestaande supersnaarteorieë verbind. Die bestaan van so ’n teorie is in 1995 vir die eerste keer voorgestel deur die fisikus Edward Witten. Dit het gelei tot ’n groot vlaag navorsing, wat bekend gestaan het as die "tweede supersnaar-rewolusie".

Voor Witten se aankondiging het snaarteoretici vyf verskillende weergawes van die supersnaarteorie geïdentifiseer. Hoewel dit aanvanklik gelyk het of daar groot verskille tussen die weergawes is, het navorsing getoon daar is ’n baie nou verband tussen hulle danksy sogenaamde dualiteite – maniere om hulle in ’n oorkoepelende teorie saam te vat.

Hoewel ’n volledige formulering van die M-teorie nog nie bestaan nie, moet die teorie twee- en vyfdimensionele voorwerpe, wat brane genoem word, beskryf asook ’n 11-dimensionele vorm van superswaartekrag (’n soort veldteorie wat supersimmetrie en die algemene relatiwiteitsteorie verenig).

Volgens Witten kan die "M" in M-teorie staan vir "misterieus", "magies" of "matriks", en moet op die ware betekenis van die term besluit word wanneer ’n meer basiese formulering bestaan.

Ondersoeke na die wiskundige struktuur van die M-teorie het ’n paar belangrike gevolge in fisika en wiskunde gehad. Dit het onder meer ’n raamwerk verskaf waarbinne gesoek word na ’n teorie van alles, ’n hipotetiese allesomvattende, samehangende teorie wat al die basiese natuurkragte ten volle verduidelik en saambind. Een van die uitdagings behels die kompaktering van die ekstra dimensies om modelle te konstrueer vir ons vierdimensionele wêreld.



</doc>
<doc id="98731" url="https://af.wikipedia.org/wiki?curid=98731" title="Audi Nuvolari quattro">
Audi Nuvolari quattro

Die Audi Nuvolari quattro (ook bekend as die Audi Lisvina) was 'n konsepmotor geskep deur die Duitse motorvervaardiger Audi. Hierdie voertuig is die eerste keer in 2003 by die Geneefse Motorskou vertoon. Audi het beplan dat dit hul volgende groottoermotor (GT) moes word. Dit was die tweede van drie konsepmotors wat deur Audi ontwerp en getoon is in 2003, ná die Pikes Peak quattro en voor die Le Mans quattro.

Die Nuvolari quattro het 'n 5.0 L tweeling-turbo V10 brandstofgestratifiseerde inspuiting (FSI) enjin wat 441 kW (591 pk) kan lewer, en sy wringkrag word as 750 N·m aangegee. Die Nuvolari quattro gebruik Audi se Torsen-gebaseerde quattro permanente vierwieldryfstelsel.

Dit kan versnel van 0 tot 100 km/h in ongeveer 4.1 sekondes. Topspoed word elektronies beperk op 250 km/h (160 mpu).

Die Nuvolari quattro is vernoem na een van die mees bekende en legendariese renjaers van alle tye, Tazio Nuvolari. Nuvolari het 61 Grand Prix-oorwinnings behaal, en is in 1953 oorlede. Vyftig jaar na sy dood is die Audi Nuvolari quattro geskep ter ere van sy gedagtenis.

Audi het hierna die Nuvolari quattro ontwikkel tot die nuwe Audi A5-reeks.


</doc>
<doc id="98733" url="https://af.wikipedia.org/wiki?curid=98733" title="Galway">
Galway

Galway ([ˈgɔlweɪ]; Iers: Gaillimh [ˈɡalʲɪvʲ]) is die grootste stad van Wes-Ierland en die administratiewe setel en naamgewende nedersetting vir die omliggende graafskap met 'n bevolking van meer as 75 000 volgens die Ierse sensus van 2011. Galway, wat in die historiese provinsie Connacht geleë is en dikwels Ierland se "Poort na die Weste" genoem word, is aan weerskante van die Corrib-rivier geleë wat die gelyknamige meer (Lough Corrib) met die see verbind.

As nedersetting het Galway rondom 'n middeleeuse Ierse vesting ontstaan wat in 1124 opgerig is. Sowat een eeu lank was dit niks meer as 'n onbeduidende vissersdorpie nie. Eers met die Anglo-Normandiese besetting in 1234 het dit tot 'n strategies belangrike nedersetting as Engeland se voorpos in Ierland se onrustige weste ontwikkel. In 1396 het koning Richard III stadstatus aan Galway verleen en die politieke mag in die hande van veertien leidende koopmansgesinne van Engelse afkoms gelê wat in 'n voortdurende stryd met Ierse clans in die omgewing gewikkel was. Na dié gesinne is as die "Tribes of Galway" ("Stamme van Galway") verwys, en sodoende het Galway die bynaam "City of the Tribes" gekry. Iere is uit die stad verban.

Galway het sy onafhanklikheid ook in die 15de eeu gehandhaaf toe die Engelse invloed gaandeweg afgeneem het. Die stad het in dié tyd handelsbande met Spanje en Portugal aangeknoop waarheen die seuns van leidende gesinne vir hul skoolopleiding gestuur is. Die lojaliteit teenoor die Britse kroon was vir Galway gedurende die Engelse Burgeroorlog rampspoedig. In 1652 is die stad nege maande lank deur republikeinse troepe onder bevel van Oliver Cromwell beleër en uiteindelik ingeneem. Veertig jaar later is Galway deur Willem van Oranje se magte beset. Die oorlogshandelinge, die verlies van sy Suid-Europese markte en die groot Ierse hongersnood in die 1840's het Galway se ekonomie 'n nekslag toegedien waaruit die stad eers gedurende Ierland se ekonomiese opswaai in die laat 20ste eeu herstel het.

Vandag is Galway 'n gewilde bestemming vir inheemse en buitelandse toeriste. 'n Besondere kenmerk is die stadsbeeld wat argitektonies in tweeverdeel is – die oostelike rivieroewer word deur nou straatjies en ou steengeboue met winkelfasades van hout oorheers, terwyl daar in die stadsdeel Claddagh langs die wesoewer hoofsaaklik nuwe geboue aangetref word. Die historiese stadskern word omring deur uitgebreide voorstede met skakelhuise. Net suidwes van Galway is die gewilde strand- en vermaakoord Salthill geleë.


</doc>
<doc id="98734" url="https://af.wikipedia.org/wiki?curid=98734" title="Teoretiese fisika">
Teoretiese fisika

Die teoretiese fisika of teoretiese natuurkunde is ’n tak van fisika wat handel oor die vorming van nuwe natuurkundige teorieë. Dit word onderskei van eksperimentele fisika, wat onder meer teorieë met behulp van eksperimente en toetse bevestig of weerlê, en die tegniese fisika, wat die bekende fisikawette toepas in apparate, soos masjiene, vliegtuie, energiesentrales ens.

Daar is verskeie soorte teoretici in fisika. Fenomenologiese teoretici sal byvoorbeeld ’n patroon onder verskynsels in ’n reël of wet probeer saamvat. Fundamentele teoretici neem een of meer basisbeginsels aan en lei vervolgens af wat die gevolge van die beginsels is. ’n Goeie voorbeeld van laasgenoemde is die algemene relatiwiteitsteorie. Dit het ontstaan uit ’n paar basisbeginsels en daaruit is ’n hele wêreldbeeld afgelei wat later verskeie eksperimentele toetse deurstaan het.

Naas teorievorming word ook bestaande teorieë in teoretiese fisika uitgebou. Op grond van die wette vir die gedrag van ’n elektron wat al lank gelede getoets en aanvaar is, sal die gedrag van elektrone in ’n bepaalde metaal bereken kan word. Dié afgeleide wette bevat geen nuwe basisbeginsels nie, maar pas bestaande teorieë breër toe.

Uit ’n wetenskaplike teorie moet toetsbare voorspellings gemaak kan word. Selfs al word ’n teorie verkeerd bewys, kan dit daartoe lei dat dit herformuleer en daarna wel geverifieer kan word. As ’n teorie egter nie toetsbaar is nie, het dit geen sin nie. Dit is een van die besware teen die snaarteorie: dat toetseksperimente dalk nie uitvoerbaar is nie. Die eerste toets van ’n teorie is natuurlik dat dit geen bekende verskynsels mag uitsluit nie.

Die teoretiese fisika is ouer as die eksperimentele fisika: die ou Grieke het wel oor die natuur gefilosofeer, maar geen eksperimente gedoen om hul teorieë te toets nie. So het Aristoteles beweer swaar voorwerpe val vinniger as ligte voorwerpe. Dit sou eenvoudig gewees het om dit te toets, maar dié ou filosowe het dit eenvoudig nie gedoen nie. In die vroeë moderne tyd is weggebreek van dié tradisie en is begin met die toetsing van teorieë.

Vir lank het die teoretici self hul teorieë getoets. Dit was destyds makliker uitvoerbaar, want baie eksperimente is sommer op die kombuistafel uitgevoer. Galilei het nog self toetse met vallende voorwerpe van die Skewe Toring van Pisa af gedoen; Huygens het onder meer teleskope gebou en Saturnus daardeur bekyk; Newton het proewe gedoen met ligbreking en waarnemings met ’n selfgeboude spieëlteleskoop gemaak.

Gespesialiseerde teoretiese fisici het meer onlangs hul verskyning gemaak. In die eerste helfte van die 19de eeu was daar nog vooraanstaande fisici wat belangrike insigte ontwikkel het op uiteenlopende gebiede soos termodinamika en elektrisiteit, maar daarna het dit al hoe seldsamer geword. Die toetsing van eie teorieë het ook afgeneem. In die laat 1800's is die eerste hoogleraars in teoretiese fisika in Europa aan universiteite aangestel In die 20ste eeu het teoretici reeds in een vakgebied gespesialiseer: byvoorbeeld statistiese meganika, kernfisika, deeltjiefisika ens.

Van die talle beoefenaars van die teoretiese fisika uit die geskiedenis, is die "groot drie" waarskynlik Isaac Newton (1642–1727), James Clerk Maxwell (1831–1879) en Albert Einstein (1879–1955).



</doc>
<doc id="98735" url="https://af.wikipedia.org/wiki?curid=98735" title="Inflasie (kosmologie)">
Inflasie (kosmologie)

In kosmologie beteken kosmiese inflasie die barstende uitsetting van die heelal van 10 sekondes ná die Oerknal tot tussen 10 en 10 sekondes. Ná hierdie tydperk van inflasie het die heelal bly uitdy, maar teen ’n stadiger tempo.

Die inflasieteorie is in die 1980's ontwikkel deur die fisici Alan Guth en Andrei Linde. Dit verduidelik die oorsprong van die grootskaalse struktuur van die kosmos.

Volgens die algemene relatiwiteitsteorie het die hele heelal ontstaan uit een baie klein punt, of Singulariteit (sterrekunde)singulariteit. Dit het plaasgevind in die Planck-tydperk (tot 10 sekonde ná die Oerknal). In die daaropvolgende tydperk, die groot verenigingstydperk (tussen 10 en 10 sekonde), het die swaartekrag afgeskei van die ander drie basiese natuurkragte (sterk kernkrag, elektromagnetiese krag en swak kernkrag). In die kwarktydperk (van 10 tot 10 sekonde) het die heelal afgekoel tot onder 10 biljard grade C en het die vier natuurkragte hul huidige vorm aangeneem.

Daar word aangeneem die heelal het teen dié tyd met minstens ’n faktor 10 uitgesit. Daarna het dit bly groei volgens die Oerknal-teorie, soos beskryf deur die Friedmann-vergelykings, vanweë die toestandverandering van ’n skalaarveld met ’n uiters plat potensiaal.

Die teorie van kosmiese inflasie los ’n paar probleme op wat voorheen met die Oerknalteorie bestaan het.

Ná die ontstaan van die inflasieteorie is bewyse gevind vir die egtheid daarvan. Die belangrikstes hiervan is:

Alles oor kosmiese inflasie is nog nie bekend nie. Daar is steeds baie verskillende modelle, wat byvoorbeeld afhang van die vorm van die veld wat tot inflasie aanleiding gegee het.



</doc>
<doc id="98736" url="https://af.wikipedia.org/wiki?curid=98736" title="Uitdying van die heelal">
Uitdying van die heelal

Die metriese uitdying of uitsetting van die heelal is die toename in die grootte van die heelal en dus ook in die afstand tussen twee verafgeleë dele daarvan. Dit is egter net op uiters groot voorwerpe van toepassing (sterrestelselswerms en groter) omdat kleiner voorwerpe deur swaartekrag na mekaar toe aangetrek word en nie teen die metriese uitdyingstempo wegbeweeg namate die heelal ouer word nie.

Volgens metings het die heelal se uitdyingstempo afgeneem tot sowat 5 miljard jaar gelede vanweë die swaartekragwisselwerking tussen die materie in die heelal; daarna het dit begin versnel. Om dié versnelling te verduidelik, het fisici die bestaan van donker energie voorgestel, wat in die mees eenvoudige teoretiese modelle lyk of dit ’n kosmologiese konstante is.

Terwyl spesiale relatiwiteit bepaal dat voorwerpe in die heelal nie vinniger as die ligsnelheid met betrekking tot mekaar kan beweeg as hulle in ’n plaaslike, dinamiese verhouding is nie, plaas dit geen teoretiese beperkings op die relatiewe beweging tussen twee voorwerpe wat te ver van mekaar geleë is om mekaar te beïnvloed nie. Dit is dus moontlik dat twee voorwerpe verder van mekaar verwyder is as wat lig sal kan beweeg. Dit beteken dat as die uitdying konstant bly, die twee voorwerpe mekaar nooit sal kan beïnvloed nie. Sterrestelsels wat byvoorbeeld verder as sowat 4,5 miljard parsek van ons af is, beweeg vinniger as die ligsnelheid van ons af weg. Ons kan sulke voorwerpe nog sien omdat die heelal in die verlede stadiger uitgedy het as vandag, en dus kan die lig van miljarde jare gelede wat van hulle af kom, ons steeds bereik. As die uitdying egter onverminderd voortduur, sal daar nooit ’n tyd aanbreek dat ons die lig van die voorwerp sal sien wat dit vandag uitstraal nie omdat die ruimte self tussen die aarde en die voorwerp vinniger toeneem as wat enige lig kan beweeg.

Vanweë die vinnige uitdying van die heelal is dit ook moontlik dat die afstand tussen twee voorwerp groter kan wees as die waarde van die ligsnelheid vermenigvuldig met die ouderdom van die heelal. Hierdie feite is dikwels ’n bron van verwarring vir sowel amateurs as professionele fisici.

Om die metriese uitdying van die heel te verstaan, moet verstaan word wat ’n metriek is en hoe metriese uitdying werk.

’n Metriek bepaal hoe ’n afstand tussen twee nabygeleë punte in die ruimte gemeet kan word in terme van die koördinaatstelsel. Koördinaatstelsels bepaal punte in ruimte (ongeag die getal dimensies) deur spesifieke posisies, bekend as koördinate, op ’n rooster aan elke punt toe te ken. Die metriek is dan ’n formule wat beskryf hoe verplasing deur die betrokke ruimte verwerk kan word tot afstande.

As voorbeeld kan die meting van die afstande tussen twee plekke op aarde geneem word. Dit is ’n eenvoudige, bekende voorbeeld van sferiese meetkunde (die meetkunde van ’n tweedimensionele oppervlak van ’n sfeer). Omdat die oppervlak van die aarde tweedimensioneel is, kan punte op die oppervlak bepaal word deur twee koördinate – byvoorbeeld die lengte- en breedtegraad.

Die bepaling van ’n metriek vereis dat ’n mens eers die koördinate wat gebruik word, bepaal. In ons eenvoudige voorbeeld van die oppervlak van die aarde kan ons enige koördinaatstelsel kies wat ons wil, byvoorbeeld lengte- en breedtegraad of X-Y-Z, die Cartesiese koördinaatstelsel. Sodra ons ’n spesifieke koördinaatstelsel gekies het, word die numeriese waardes van die koördinate van enige twee punte bepaal en, gebaseer op die eienskappe van die spesifieke ruimte, word die toepaslike metriek wiskundig bepaal. Op die gekromde oppervlak van die aarde is dié effek duidelik in langafstand-vlugte waar die afstand tussen twee punte gemeet word gebaseer op die grootsirkel, eerder as die reguit lyne op ’n tweedimensionele kaart van die aarde se oppervlak.

Kort afstande word gewoonlik geodete genoem. In Euklidiese meetkunde is ’n geodeet ’n reguit lyn, terwyl dit in nie-Euklidiese meetkunde, soos die aarde se oppervlak, nie die geval is nie. Die kortste-afstand-grootsirkelroete is altyd langer as die Euklidiese reguitlynroete wat deur die binnekant van aarde loop. Die verskil tussen die reguitlynroete en die kortste-afstand-grootsirkelroete is vanweë die kromming van die aarde se oppervlak. Op kort afstande is dié verskil minder opmerklik.

In differensiële meetkunde kan ’n metriese tensor bepaal word – wat die ruimte wat beskryf word, presies kan karakteriseer deur die manier te verduidelik waarop afstande in elke moontlike rigting gemeet moet word. Algemene relatiwiteit roep noodwendig ’n metriek in vier dimensies op (drie in ruimte en een in tyd) omdat verskillende verwysingsraamwerke gewoonlik verskillende intervalle van tyd en ruimte sal ondervind, na gelang van die inersiestelsel.

Dit beteken die metriese tensor in algemene relatiwiteit bepaal presies hoe twee gebeurtenisse in ruimtetyd geskei is. ’n Metriese uitdying vind plaas wanneer die metriese tensor met tyd verander (en veral wanneer die ruimtelike deel van die metriek groter word namate tyd verloop). Hierdie soort uitdying verskil van alle soorte uitsettings en ontploffings in die natuur omdat tye en afstande nie dieselfde is in alle verwysingsraamwerke nie. ’n Nuttige benadering is om die voorwerpe te beskou as dat hulle wegbeweeg in ’n "leegheid", omdat die ruimte tussen voorwerpe self groei sonder die versnelling van die voorwerpe self. Die ruimte tussen voowerpe groei en krimp namate die verskeie geodete saamkom of uiteenloop.

Omdat hierdie uitdying veroorsaak word deur relatiewe veranderings in die afstandbepalende metriek, word die uitdying (en die gevolglike wegbeweging van voorwerpe) nie beperk deur die ligsnelheidsgrens van spesiale relatiwiteit nie. Twee verwysingspunte wat ver van mekaar geleë is, kan vinniger van mekaar wegbeweeg as die ligsnelheid sonder om die grense van spesiale relatiwiteit te oorskry.

Volgens teorieë en waarnemings was daar vroeg in die geskiedenis van die heelal ’n kosmiese inflasie waar die metriek vinnig verander het, en die oorblywende tydafhanklikheid van hierdie metriek is wat ons waarneem as die sogenaamde uitdying van Hubble, die wegbeweeg van alle swaartekrag-ongebonde voorwerpe in die heelal. Die uitdyende heelal is dus ’n basiese eienskap van die heelal – ’n heelal wat fundamenteel verskil van die statiese heelal wat Albert Einstein aanvanklik oorweeg het toe hy sy swaartekragteorie ontwikkel het.

In die uitdyende heelal is ware afstande dinamiese eienskappe wat met tyd verander. ’n Maklike manier om dit reg te stel is om saambewegende koördinate te gebruik wat dié eienskappe buite rekening laat en verskillende liggings bepaal sonder inagneming van metriese uitdying. Met saambewegende koördinate is die afstand tussen alle voorwerpe vasgestel en word die dinamika van materie en lig bepaal deur die normale wette van swaartekrag en elektromagnetiese straling. Daar moet egter vir enige tydsevolusie voorsiening gemaak word deur die Hubble-wet-uitdying in aanmerking te neem asook ander invloede wat van krag kan wees (swaartekrag, donker energie of kromming).

In beginsel kan die uitdying van die heelal gemeet word deur ’n liniaal te neem en die afstand tussen twee punte te meet, ’n sekere tyd te wag en weer die afstand te meet. In die praktyk is daar nie sulke groot liniale nie en die tyd wat dit sal neem om ’n bevredigende mate te kry, sal oor verskeie geslagte mense strek. Die uitdying van die heelal word dus onregstreeks gemeet. Die relatiwiteitsteorie voorspel verskynsels wat met die uitdying verband hou, soos die verhouding tussen rooiverskuiwing en afstand, bekend as die Wet van Hubble; vorme van afstandmeting in die heelal wat verskil van wat ’n mens sou verwag as die heelal nie groter geword het nie ensovoorts.

Die eerste meting van die uitdying van die heelal het plaasgevind met die skepping van die Hubble-diagram. Dit is gemeet deur gebruik te maak van rooiverskuiwing om Hubble se konstante te verkry: H = (km/s)/Mpk. Vir elke afstand van ’n miljoen parsek vanaf die waarnemer, neem die uitdyingstempo toe met sowat 67 km per sekonde.

Hubble se konstante word nie as werklik konstant met tyd beskou nie. Daar is dinamiese kragte wat op deeltjies inwerk wat die uitdyingstempo beïnvloed. Daar is vroeër verwag die Hubble-konstante sal mettertyd afneem vanweë die invloed van swaartekragwisselwerkings in die heelal, en daar is dus ’n bykomende waarneembare grootheid in die heelal bekend as die vertragingsparameter, wat sterrekundiges vermoed het regstreeks verwant is aan die materiedigtheid van die heelal. Die vertragingsparameter is egter deur twee verskillende groepe gemeet as minder as nul (eintlik deurgaans −1), wat daarop dui dat die Hubble-konstante toeneem namate tyd verloop. Die Nobelprys vir Fisika is in 2011 toegeken vir die ontdekking van dié verskynsel.

Volgens kosmologiese skale is die huidige heelal plat, dit wil sê die reëls van die Euklidiese meetkunde wat verbind word met die parallelleveronderstelling, geld. In die verlede kon ruimtetyd egter in ’n groot mate geboë gewees het. Deels om sulke verskillende idees te huisves, is die uitdying van die heelal in wese algemeen relativisties; spesiale relatiwiteit alleen kan nie vir ’n model gebruik word nie.

Die illustrasies regs wys ruimtetyd-diagramme wat die grootskaalse meetkunde van die heelal volgens die ΛCDM-model op twee maniere aandui. Twee van die dimensies van die heelal is uitgelaat, en daar is dus een dimense van ruimte (die dimensie wat groei namate die keël groter word) en een van tyd (die dimensie wat met die keël se oppervlak "opbeweeg"). Die nou, ronde punt van die diagram stel ’n kosmologiese tyd van 700 miljoen jaar ná die Oerknal voor, en die wye deel ’n kosmologiese tyd van 18 miljard jaar. ’n Mens kan hier die begin van die vinniger uitdying sien as die uitspreiding van ruimtetyd, ’n eienskap wat in dié model oorheersend is. Die pers lyne van die ruitenet is die kosmologiese tyd met tussenposes van ’n miljard jaar vanaf die Oerknal. Die cyan lyne van die ruimtenet is saambewegende afstande met tussenposes van ’n miljard ligjare in die huidige era (minder in die verlede en meer in die toekoms). Die ronde krulling van die oppervlak is net om die diagram te illustreer; die ruimte krul nie werklik om homself nie.

Die bruin lyn in die diagram is die wêreldlyn van die aarde (of, vroeër, van die materie waaruit die aarde gevorm het). Die geel lyn is die wêreldlyn van die mees verafgeleë bekende kwasar. Die rooi lyn is die pad van ’n ligstraal wat die kwasar sowat 13 miljard jaar gelede uitgestraal het en tans die aarde bereik. Die oranje lyn wys die huidige afstand tussen die kwasar en die aarde, sowat 28 miljard ligjare, wat merkbaar ’n groter afstand is as die ouderdom van die heelal vermenigvuldig met die ligsnelheid: "ct".

Volgens die ekwivalansiebeginsel van algemene relatiwiteit is die reëls van spesiale relatiwiteit "plaaslik" geldig in klein streke van ruimtetyd wat min of meer plat is. Lig beweeg plaaslik altyd teen spoed "c"; in ons diagram beteken dit, volgens die konvensie van die samestelling van ruimtetyddiagramme, dat ligstrale altyd ’n hoek van 45° met die plaaslike lyne van die ruimtenet vorm. Dit beteken egter nie lig beweeg ’n afstand van "ct" in ’n tyd "t", soos die rooi wêreldlyn voorstel, nie. Terwyl die lig altyd plaaslik teen "c" beweeg, is die tyd wat dit beweeg (sowat 13 miljard jaar) nie verwant aan die afstand wat dit op ’n eenvoudige manier afgelê het nie, aangesien die heelal uitdy terwyl die ligstraal deur ruimte en tyd beweeg. Die afstand wat dit aflê, is eintlik inherent onduidelik vanweë die veranderende skaal van die heelal. ’n Mens kan egter twee afstande uitsonder wat lyk of hulle fisies betekenisvol is: die afstand tussen die aarde en die kwasar toe die lig uitgestraal is, en die huidige afstand tussen hulle. Die eersgenoemde afstand is sowat 4 miljard ligjare, baie kleiner as "ct" omdat die heelal uitgebrei het terwyl die lig die afstand beweeg het. Die lig het dus verder beweeg as die aanvanklike afstand tussen die aarde en die kwasar. Die laasgenoemde afstand (die oranje lyn) is sowat 28 miljard ligjare, veel groter as "ct". As die uitdying vandag skielik stopgesit kan word, sal dit lig 28 miljard jaar neem om die afstand tussen die aarde en die kwasar te beweeg. As die uitdying stopgesit is toe ligstraal aanvanklik uitgestraal is, sou dit net 4 miljard jaar geneem het.

Dus het die ligstraal van die kwasar af veel langer as 4 miljard jaar geneem om die aarde te bereik, hoewel dit op ’n afstand van 4 miljard ligjare van die aarde af uitgestraal is. Die lig het eintlik aanvanklik "weg" van die aarde af beweeg in die sin dat die metriese afstand na die aarde toe vir die eerste paar miljard jaar van sy beweegtyd toegeneem het met kosmologiese tyd, en dit wys ook die uitdying van die ruimte tussen die aarde en die kwasar op die vroeër tyd was vinniger as die ligsnelheid. Geen van hierdie verrassende gedrag kan afgelei word uit ’n spesiale eienskap van metriese uitdying nie, maar bloot uit plaaslike beginsels van spesiale relatiwiteit wat oor ’n geboë oppervlak geïntegreer is.

Die ruimte wat die heelal uitmaak, dy mettertyd uit. Die woorde "ruimte" en "heelal" word dikwels as sinonieme gebruik, maar het in hierdie verband verskillende betekenisse. Ruimte is hier ’n wiskundige begrip wat dui op die driedimensionele variëteit wat ons waarneem, terwyl heelal verwys na alles wat bestaan, insluitende die materie en energie in ruimte, die ekstra dimensies wat opgesluit kan lê in verskillende snare asook die tyd waarin sekere gebeure plaasvind. Die uitdying van ruimte verwys hier slegs na die 3D-variëteit; dit behels dus nie strukture soos ekstra dimensies of ’n buitenste heelal nie.

Die uiteindelike topologie van ruimte hang af van dinge wat ons moet waarneem, en nie dinge wat ons kan uitredeneer nie. Huidige waarnemings dui daarop dat die heelal onbeperk en sonder vreemde vorms is. Ons begrip van die heelal word egter beperk deur kosmologiese horisonne. Die heelal kan onbeperk wees, of dit kan beperk wees; die getuienis wat lei tot die kosmiese inflasie-model van die vroeë heelal dui ook daarop dat die "algehele heelal" baie groter is as die waarneembare heelal. Enige kante of eksotiese vorms of topologieë sal dus nie regstreeks waarneembaar wees nie, want lig het nog nie sulke afmetings aangeneem dat sulke aspekte van die heelal, as hulle bestaan, in ag geneem kan word nie. Vir alle praktiese doeleindes is dit veilig om aan te neem die heelal is onbeperk in ruimte-omvang, sonder kante of vreemde vorms.

Die vraag waarheen die heelal uitbrei, het volgens die uitdyingsteorieë nie ’n antwoord nodig nie, ongeag die vorm van die heelal. Die manier waarop ons ruimte in ons heelal definieer, vereis nie ’n bykomende buitenste ruimte waarin dit kan uitdy nie. Al wat seker is, is dat die variëteit van ruimte waarin ons lewe die eienskap het dat die afstande tussen voorwerpe mettertyd groter word. Die voorstellings van ’n heelal wat as ’n borrel in die niet uitdy, is dus misleidend. Daar is geen rede om te glo daar is ’n ruimte buite die uitdyende heelal waarin die heelal kan uitdy nie.

Selfs as die algehele ruimte-omvang beperk is en die heelal dus nie "groter" kan word nie, sal ons steeds sê die heelal dy uit omdat die plaaslike afstand tussen voorwerpe toeneem.

Die uitdying van die heelal word soms beskryf as ’n krag wat voorwerpe uitmekaardruk. Hoewel dit ’n akkurate beskrywing is van die uitwerking van die kosmologiese konstante, is dit nie ’n akkurate prentjie van die verskynsel van uitdying in die algemeen nie. Vir ’n groot deel van die heelal se geskiedenis was die uitdying hoofsaaklik vanweë inersie of traagheid, die verskynsel dat ’n krag nodig is om ’n voorwerp van snelheid of rigting te laat verander. Die materie in die vroeë heelal het uitmekaargespat, om onbekende redes (heel moontlik vanweë kosmiese inflasie), en het dit eenvoudig bly doen, hoewel in ’n toenemend mindere mate vanweë die aantrekkingsuitwerking van swaartekrag.

Benewens die vertraging van die uitdying, veroorsaak swaartekrag ook dat materie in sterre en sterrestelsels saamkoek. Sodra voorwerpe gevorm en deur swaartekrag gebind word, beweeg hulle nie meer weg van mekaar nie. Binne ons Plaaslike Groep van sterrestelsels het swaartekragwisselwerkings daartoe gelei dat die stelsels in ’n groep bymekaarbly. Buite die Plaaslike Groep raak die uitdying meetbaar, maar al hoe groter dele van die heelal sal eindelik nie meer aan die Wet van Hubble voldoen nie en aan mekaar gebind raak tot op die skaal van superswerms. Ons kan sulke voorvalle voorspel aan die hand van die manier waarop die Wet van Hubble verander asook die massa van die voorwerpe waartoe ons deur swaartekrag aangetrek word. Ons Plaaslike Groep word tans aangetrek na óf die Shapley-superswerm óf die "Groot Aantrekker" waarmee ons eindelik sal saamsmelt as donker energie nie ’n rol speel nie.

Die situasie verander ietwat wanneer donker energie of ’n kosmologiese konstante in ag geneem word. ’n Kosmologiese konstante vanweë ’n vakuumenergiedigtheid het die effek dat dit ’n afstotende krag uitoefen op voorwerpe wat eweredig (nie omgekeer eweredig nie) aan afstand is. Anders as inersie "trek" dit eintlik aan voorwerpe wat saamgegroepeer is onder die invloed van swaartekrag, en selfs aan individuele atome. Dit het egter net ’n klein (onwaarneembare) invloed.

Namate die heelal uitdy en die materie minder dig raak, neem die swaartekragaantrekking af (aangesien dit eweredig aan digtheid is), terwyl die kosmologiese konstante toeneem; die eindelike lot van die ΛCDM-heelal is dan ’n amper-vakuum wat al hoe vinniger uitdy onder invloed van die kosmologiese konstante.

Die enigste waarneembare invloed (rooiverskuiwing) van die vinniger uitdying is die verdwyning van verafgeleë sterrestelsels. Swaartekraggebonde voorwerpe soos dié in die Melkweg beweeg nie weg van mekaar nie; die Andromeda-sterrestelsel, wat aan die Melkweg gebonde is, beweeg eintlik al hoe nader na ons toe totdat die twee stelsels oor ’n paar miljard jaar sal saamsmelt om een groter stelsel te vorm. Daar word verwag dat dié groter stelsel eindelik met die nabygeleë Virgo-sterrestelselswerm sal saamsmelt.

Op ’n basiese vlak is die uitdying ’n eienskap van ruimtemeting op die grootste meetbare skaal van die heelal. Die afstand tussen punte in die heelal neem mettertyd toe. Hierdie verskynsel kan voorgestel word deur ’n enkele parameter wat die skaalfaktor genoem word. Omdat die heelal uitdy, was die skaalfaktor in die verlede kleiner en sal dit in die toekoms groter wees. Terugwerkend in tyd, sou daar volgens sekere kosmologiese modelle ’n tydstip gewees het dat die skaalfaktor nul was; dit word bereken op 13,798 ± 0,037 miljard jaar gelede. As die heelal vir altyd bly uitdy, sal die skaalfaktor eindelik oneindigheid bereik. In beginsel is daar geen rede om te glo die heelal sal noodwendig al hoe vinniger uitdy nie; daar is modelle waarvolgens die skaalfaktor eindelik sal afneem, wat sal lei tot ’n inkrimping van die heel in plaas van ’n uitdying.

Teoretiese kosmoloë wat modelle van die heelal saamstel, maak gebruik van ’n paar redelike aannames. In dié modelle is metriese uitdying ’n waarskynlike eienskap van die heelal. Van die belangrikste beginsels vir modelle wat metriese uitdying insluit, is:


Wetenskaplikes het omvattende toetse gedoen om vas te stel of hierdie aannames geldig en uit waarnemings afgelei is. Kosmoloë het bewyse ontdek wat die aannames bevestig, en as gevolg daarvan word metriese uitdying van die heelal beskou as ’n waargenome eienskap – al kan dit nie regstreeks gesien word nie, het getoetste waarnemings dit in ’n groot mate bevestig.

Bronne van dié bevestiging sluit in:



</doc>
<doc id="98739" url="https://af.wikipedia.org/wiki?curid=98739" title="Aleksei Leonof">
Aleksei Leonof

Alexei Arkhipowitsj Leonof (Russies: Алексе́й Архи́пович Лео́нов, [ɐlʲɪˈksʲej ɐˈrxʲipəvʲɪtɕ lʲɪˈonəf]) (30 Mei 1934 – 11 Oktober 2019) was 'n voormalige Russiese ruimtevaarder en afgetrede generaal-majoor in die Russiese Lugmag. Leonof was die eerste mens in die geskiedenis wat 'n ruimtewandeling uitgevoer het. Die wandeling het op 18 Maart 1965 plaasgevind, toe hy die "Voskhod 2"-ruimtekapsule vir 12 minute verlaat het.

Leonof is in 1934 in Listvjanka in die Kemerowo-oblast in Rusland gebore. Hy was een van twintig lugmagvlieëniers wat in 1960 vir die eerste groep ruimtevaarders gekies is. Leonof se eerste vlug, waartydens hy 'n ruimtewandeling vanuit die "Vostok 11" sou uitvoer, is egter gekanselleer.

Op 18 Maart 1965 word Leonof aan boord van die Voskhod 2, die tweede en laaste bemande vlug van die Woschod-ruimteprogram, gelanseer. Tydens die vlug voer hy die geskiedkundige eerste wandeling in die ruimte uit.

In 1968 is Leonof gekies vir 'n vlug om die maan in 'n Sojoes-ruimtetuig. Alle onbemande toetsvlugte misluk egter en die Verenigde State wen die wedloop om eerste om die maan te vlieg. Die Sowjetunie gee die stryd gewonne en skrap al sy bemande vlugte na die maan.

Leonof se tweede en laatste ruimtevlug was aan boort van die Sojoes 19 as deel van die Apollo-Sojoes-toetsprojek. Die vlug is op 15 Julie 1975 gelanseer en is in die ruimte aan die Amerikaanse Apollo-kapsule gekonnekteer. Dit was die eerste koppeling wat tussen ruimtetuie van verskillende nasies bewerkstellig is.

Leonof het in 1991 afgetree. Hy is getroud met Svetlana Petrovna en het twee dogters, Vika en Oksana.



</doc>
<doc id="98745" url="https://af.wikipedia.org/wiki?curid=98745" title="Jan Hofmeyr">
Jan Hofmeyr

Ds. Jan Hendrik Hofmeyr (Calvinia, 17 Maart 1856 – Kaapstad, 22 Maart 1924) was ’n predikant in die Nederduitse Gereformeerde Kerk wat net vyf jaar in die bediening gestaan het in die NG gemeente Uitenhage. Hy is in 1887 geskors nadat hy bedank het weens onsedelike gedrag.

Hofmeyr was die tweede oudste seun van prof. N.J. Hofmeyr, een van die eerste twee hoogleraars aan die Kweekskool op Stellenbosch. Sy oudste broer, ds. Adriaan Hofmeyr, is in 1899 ook as predikant geskors, maar is in 1928 in die amp herstel, maar sy broer Nico het ná 'n dienstyd van vyf en 'n half haar as leraar van die NG gemeente Warrenton bedank en toe skrywer en skoolinspekteur geword.

Jan Hofmeyr is in die NG pastorie op Calvinia in die Noordwes-Kaap gebore waar sy vader predikant was. Hy was een van 13 kinders. Die jong ds. N.J. Hofmeyr was ’n seun van die vermoënde en goedhartige Jan Hendrik Hofmeyr (1798–1862) en Hester Sophia Joubert van Welgemeend, die Kaapstadse Hofmeyr-woning wat in 1944 in die besit van die Hoërskool Jan van Riebeeck gekom het. N.J. Hofmeyr was 'n neef van Onze Jan Hofmeyr. Jan Hendrik sr. se vader, Stephanus Johannes Hofmeyr (1760–1826), was die tweede seun van die Hofmeyrs se stamvader, Johann Heinrich Hofmeyr (1721–1805). Een van N.J. Hofmeyr se broers was ds. Servaas Hofmeyr. Hy trou op sy 25ste verjaardag met Maria Magdalena Louw (1834–1918). Hy het in 1859, toe Jan drie jaar oud was, ’n beroep aanvaar om, saam met ds. John Murray, een van die eerste twee hoogleraars aan die Teologiese Kweekskool op Stellenbosch te word.

Jan Hofmeyr se moeder, Maria Magdalena Louw (1834–1918), was ’n kleindogter van Johannes Wynand Louw (1786–1854), en die oudste van sewe susters wat almal met ’n predikant getroud was. Hulle was: 1. Maria (Miemie); 2. Louisa Adriana (Wiesie) getroud met ds. Arend Hermanus Hofmeyr van Hanover; 3. Margaretha Johanna (Maggie) met ds. Johannes Rudolph Albertyn; 4. Catharina Johanna (Kitty) met ds. George Murray; 5. Johanna Hendrina met prof. C.F.J. Muller; 6. Charlotte met ds. J.C. Truter; 7. Susanna Maria met ds. P.G.J. Meiring. Jan Hofmeyr se grootouers aan moederskant was Adriaan Jacobus Louw van Babylons Toren, Paarl, en Charlotte Louise Herold, ’n dogter van ds. T.J. Herold (1788–1857). Sy oom Adriaan Jacobus Louw (1859–1935) het ’n leidende rol in die Transvaalse NG Kerk gespeel van 1894 en veral van 1916 tot 1924 toe hy Transvaalse moderator was. Hy was 38 jaar predikant van die NG gemeente Heidelberg, Transvaal. ’n Tante van Jan, Susanna Maria Louw (1813–1887), was getroud met die Kaapse bankier Arend Hofmeyr (1802–1887), en hulle was die ouers van ds. J.H. Hofmeyr (1835–1908), 31 jaar predikant van die NG gemeente Somerset-Oos. Hierdie Jan Hendrik Hofmeyr se vrou, Isabella, was ’n suster van prof. John Murray.

Omdat Jan drie jaar oud was toe die gesin Stellenbosch toe verhuis, geniet hy sy eintlike jeugjare en opvoeding in die Eikestad. Hier studeer hy eers aan die Victoria-kollege en later aan die Kweekskool waar hy as student uitgeblink het; hy behaal die M.A.-graad in 'n tyd toe dit nog weinig in hierdie land beskore was. Toegelaat tot die bediening aan die einde van 1881, was Uitenhage sy eerste (en enigste) gemeente.

Dit was moeilike jare vir die gemeente Uitenhage. Ruim 17 maande sou die gemeente herderloos wees ná die vertrek van ds. A.I. Steytler voor ds. J.H. Hofmeyr die beroep hierheen sou aanneem. Ná aanvanklike oplewing onder die jong en talentvolle ds. Hofmeyr, volg tye van knaende droogte en drukkende kerkskuld, en toe die skokkende wyse waarop ds. Hofmeyr se bediening hier beëindig is.

Voor hy die beroep aanvaar het, het die een beroep ná die ander misluk, ondanks die aangebode salaris van £600, destyds heel aanloklik. Met die uitbring van die sesde beroep einde September 1881, besluit die kerkraad om prop. J.H. Hofmeyr van Stellenbosch uit te nooi om “de diensten alhier te komen verrigten voor den tyd van 3 maanden" teen 'n salaris van £100 per kwartaal, “met reiskosten hierheen". Intussen gaan die gemeente sigbaar agteruit. In die godsdiensverslag van 1881 hef die konsulent, ds. J. H. Hofmeyr van Somerset-Oos, 'n “klaagtoon" aan: Die opkomste neem onrusbarend af. Boonop het baie Engelssprekendes wat die afgelope jare hul kerklike voorregte in hierdie gemeente geniet het, onlangs besluit om 'n afsonderlike (Engelse) gemeente te stig, met 'n eie leraar in die persoon van die hoofonderwyser van die plaaslike seunskool, iemand wat juis indertyd in hierdie onderwyspos aangestel is op voorwaarde dat hy Sondae met die Engelse dienste sou help.

Die gemeente was dus sy “hulpprediker" kwyt, en alle versoeke van die kerkraad om minstens vir die duur van die vakature nog met die Engelse dienste te help, het op dowe ore geval. Die kerkraad was vanselfsprekend baie teleurgesteld en ontevrede met die optrede van hierdie broeder. Die gemeente maak 'n moeilike tyd deur. Danksy die onvermoeide ywer van die konsulent, ds. Hofmeyr, kon die gemeente darem gedurende die eerste nege maande van die vakature 10 keer op 'n Sondag besoek ontvang van die konsulent of 'n ander besoekende predikant. Op 26 Desember 1881 het die kerkraad byeengekom om sy agtste beroep uit te bring. Intussen het prop. J.H. Hofmeyr, wat die afgelope maand hier waargeneem het, die hart van oud en jonk so verower dat die keuse vanselfsprekend op hom geval het. Dit was die eerste keer in die geskiedenis van die gemeente dat die salaris in sy geheel uit die kerkkas aangebied sou word, sonder 'n duit uit die staatskas. (In gevolge die “Vrywillige Beginsel"-wet moes alle leraars wat ná 1875 in diens tree volledig deur die gemeente self besoldig word.)

Groot was die gemeente se vreugde toe prop. Hofmeyr hom die beroep laat welgeval. Maar hierdie vreugde is enigermate gedemp deur die voorwaarde waarop hy dit aangeneem het, naamlik dat die kerkraad hom sou toelaat om “voor den tyd van 9 maanden, nl. van July aanstaande (1882) tot April 1883 ene reis naar Europa en elders te doen, zullende hy ten genoege der gemeente voor de vervulling zyner diensten zorgen". Maar die broeders was so dankbaar vir die vooruitsig om weer 'n predikant van hul eie te hê dat hul hiertoe eenparig ingewillig het.

Op 1 April 1882 is prop. Hofmeyr met handoplegging bevestig as herder en leraar van Uitenhage, by welke geleentheid sy vader, prof. N. J. Hofmeyr, die rede uitgespreek het. Kort daarna het hy op reis na Europa vertrek. Intussen is die dienste van prop. S.P. Helm as plaasvervanger verkry, wat reeds op 24 Desember 1882 as hulpprediker deur ds. P. A. Groenewald van Humansdorp georden is, by geleentheid van die Desember-nagmaal (toe nog gebruiklik om nagmaal op Kersdag te vier). Weens die heersende “maar nu gelukkig afgenomen" droogte en die “zeer gevreesde pokken" , was die opkoms uit die buitewyjke baie teleurstellend. Ds. Hofmeyr van Somerset-Oos, wat die gemeente so getrou bygestaan het, is intussen as konsulent vervang deur ds. Groenewald van Humansdorp. Maar hy kon baie selde hierheen kom. Gevolglik moes ds. Helm maar meestal in die kerkraadsvergaderings voorsit.

Die lang afwesigheid van sy leraar was reeds baie ongerieflik vir die gemeente. Maar om sake te vererger vra ds. Hofmeyr toe nog boonop verlenging van verlof, tot einde Junie 1883 “zullende hy syn werk als leeraar dezer gemeente op den eersten Julie hervatten". Hierdie keer willig die kerkraad in, maar met hierdie voorbehoud: mits ds. Helm gedurende Mei en Junie hier aanbly as plaasvervanger. Ds. Helm, wat gelukkig toegestem het, is daarna as hulpprediker na Oudtshoorn, waar hy op 7 Julie bevestig is. In latere jare (1887–1898) arbei hy onder meer met seën in belang van die Soutpansbergsending. Einde Junie 1883 was ds. Hofmeyr terug uit die buiteland ná 'n afwesigheid van ruim 14 maande. Op 2 Julie 1883 neem by die voorsitterstoel in op die kerkraadsvergadering, en kon die broeders 'n sug van verligting slaak.

Onder hierdie knap jong dominee, toe maar 26 jaar oud, het die verwaarloosde gemeente spoedig tot verhaal gekom. Groot en geseënde Nagmaalnaweke, geslaagde kerkbasaars, spesiale boodskappe deur besoekende leraars ensovoorts was nou weer aan die orde van die dag. So 'n “rooiletter"-naweek was die April-nagmaal van 1884. Die droogte wat so lank en swaar gedruk het, is gelukkig kort tevore gebreek sodat die opkoms uit die buitewyke “taamlik” was. Die jaarlikse kerkbasaar daardie Saterdag het £210 ingebring, wat ’n groot bedrag was gegewe die droogte.
Met die Oktober-nagmaal (gewoonlik dié nagmaal van die jaar) van daardie jaar (1884) was die opkoms groter “dan men zich in jaren herinneren kan". Die kerk was dan ook by al die dienste “wel gevuld". Vrydag was die jaarlikse sustersbasaar, terwyl Saterdag 37 persone tot lidmate bevestig is, onder wie “een bejaarde zuster van 60 jaren". Die voorafgaande drie weke lange katkisasie het ds. Hofmeyr se stem so ooreis dat hy beswaarlik deur al die dienste kon kom. Die kerkraad het daarom besluit om die aanneming en voorstelling in die vervolg nie meer met 'n Nagmaalsgeleentheid te hê nie, maar “halverswege tusschen de nagmaalstyden", dit wil sê die eerste weke van Februarie en Augustus.

Nog ’n teken van die tyd was 'n voorstel in die kerkraadsvergadering van Januarie 1885 om die Nagmaal nie meer op Kersdag te vier nie, 'n voorstel wat egter verwerp is. Dié jare lange gebruik sou dus nog voortgesit word.

Teen die middel van Desember 1884 besoek ds. Andrew Murray die gemeente met spesiale dienste. Bygestaan deur ds. S.P. Helm van Britstown (vorige hulpleraar van die gemeente), volg 'n reeks dienste wat, ondanks die heersende droogte en die feit dat dit “deels in het Hollands, deels in het Engelsch" gehou moes word, baie goed bygewoon en besonder geseënd was. As vrug hiervan is daar toe, veral op die dorp, kringe “tot gezamentlyk gebed en onderzoeking van Gods Woord" gestig, afsonderlik vir “vaders, moeders, jongedochters en jongelingen". Geruime tyd was hierdie gebedskringe 'n middelpunt van geestelike seën en krag.

Ook ander leraars besoek die gemeente in hierdie tyd. So bv. het ds. J. D. Kestell sy reis na Natal vroeg in 1886 onderbreek en twee preekbeurte hier waargeneem. Met die Kers-nagmaal van 1885 neem di. A.J.L. Hofmeyr (die plaaslike leraar se oudste broer, toe van die gemeente Prins Albert) en W.P. Rousseau (Albanie) weer die dienste waar. Toe dit bekend word dat prof. N.J. Hofmeyr, ds. Jan Hofmeyr se vader, die gemeente met die April-nagmaal van 1886 sou besoek, het die gemeente in besonder groot getalle opgekom. Die waardige ou kerkman het al die dienste, onder meer ook een vir die kinders, gehou. Dit was volgens oorlewing waarlik 'n geseënde naweek.

Geldelik trek die gemeente weer noustrop. Weens slegte tye is huurders van kerkgrond traag om hul huur te betaal. In Mei 1885 is bankgelde (vir sitplekke in die kerk) weliswaar verhoog, maar dit was 'n eindelose gesukkel om dit in te vorder. Buitengewone doop is opgestoot tot 15s. Deurdat die gemeente nou vir die hele salaris van die predikant verantwoordelik was, kon die gewone inkomste nie die lopende uitgawes dek nie. Boonop was daar nog 'n taamlike groot kerkskuld. Toe die kollektelyste wat vir skulddelging van tyd tot tyd rondgeneem is, nie die verwagte resultate lewer nie, het die kerkraad einde 1884 besluit om £2 500 teen 5% by Springfield Woolwashing Company van Port Elizabeth te leen, ten einde die skuld van die kerk by verskillende persone te vereffen. Vroeg in 1885 word vir die eerste maal oorgegaan tot die druk van die finansiële jaarverslag, wat toe gewoonlik met 'n Nagmaalsgeleentheid in 'n gemeentevergadering ter tafel gelê is.

. In die godsdiens-verslae van 1884 en 1885 word verwys na die knellende droogte wat in die vroeë 1880’s hierdie dele geteister het. Ds. Hofmeyr kla dat die gemeente “in zwaren druk" verkeer. “Eenige jaren achtereen hebben wy de droogte gevoeld, doch nooit heeft die zoo zwaar als dit jaar (1884-'85) op ons gedrukt. Alles op het dorp, zoowel als in het district, is achteruit gegaan. Velen hebben groote schade geleden, en velen moesten klagen dat zy niets te verdienen krygen.” Gelukkig het milde reëns aan die begin van die winter van 1885 geval.

Weer is gepoog om pleks van die jaarlikse basaar met die April-nagmaal “inteekeningslysten" deur die gemeente te neem, en van lidmate minstens tien sjielings in die jaar per persoon vir die kerkkas te vra. Maar dit het nie die gewenste resultate gelewer nie, en andermaal moes die jaarlikse basaar gehou word. “Wy gaan nog onder eene zware schuld gebukt en moeten in deze zware tyden alles mogelyk aanwenden om Gods huis in stand te houden,” aldus 'n beriggewer aan die begin van 1886. Gelukkig het goeie reëns die vorige jaar besonder groot oeste tot gevolg gehad. Die vooruitsigte vir die aanstaande basaar in April was dus redelik goed, al was geld indertyd skaars en die pryse van landbouprodukte laag.

Ds. Hofmeyr het dan ook die gemeente opgewek om 'n besondere dankoffer aan die Heer te gee. Die reaksie van die gemeente met die groot produkte-basaar die Saterdagmôre met die April-nagmaal van 1886 was dan ook bemoedigend. Die "Kerkbode"-korrespondent van die gemeente het soos volg hieroor berig: “Hoewel de drukking des tyds hier zowel als elders, bitter gevoeld wordt, heeft de Heer ons tog een gezegende jaargetyde gegeven. Het vee is in een goede conditie en de oogst is ruim uitgevallen. Met dankbare harten hebben ryk en arm van het hunne gegeven en een groote hoeveelheid vee en producten werd aangebracht. .. Wy kregen goede pryzen voor alles, tot op het laatste dozyn appels dat er was overgebleven. Wy maakten over de £250 na aftrek van alle kosten.” Dis duidelik dat die gees van samewerking in die gemeente vaardig was. Met so 'n knap en energieke jong dominee aan die spits, het 'n rooskleurige toekoms die gemeente toegelag.

Op Kersdag 1887 het ds. Hofmeyr soos gewoonlik nog voorgesit in sy kerkraadsvergadering. Maar vier weke daarna kom soos 'n donderslag uit 'n onbewolkte hemel, die pynlike skok wat die gemeente tot in sy fondamente geskud het. Op Sondag 23 Januarie 1887 het ds. Hofmeyr van die kansel aan 'n verslae gemeente bekendgemaak dat hy geen vrymoedigheid het om die kansel verder te bestyg nie en dus besluit het om sy bediening neer te lê. Die rede vir hierdie buitengewone stap het hy reeds 'n paar dae tevore vertroulik aan ouderling J.G. van Vuuren en rustende ouderling C.M. Saayman meegedeel.

Sonder om demissie aan te vra het ds. Hofmeyr kort daarna uit die gemeente vertrek. Nadat hy 'n ruk in Kimberley vertoef het, is hy oplaas na Barberton, waar hy as sekretaris in diens van een van die goudmynmaatskappye getree het. Deur 'n ongelukkige sameloop van omstandighede is die tugsaak teen ds. Hofmeyr etlike maande vertraag, tot groot ongerief van die gemeente wat intussen (omdat die gebruiklike demissie nie gegee is nie) nie kon beroep nie. Ds. Hofmeyr was verkeerdelik onder die indruk dat die herindeling van ringe soos deur die jongste sinode neergelê, Uitenhage in die ressort van die Ring van Graaff-Reinet geplaas het. Hy het daarom sy saak by die voorsitter van daardie ring aanhangig gemaak.

Op laas het die stukke toe langs 'n ompad by die regte persoon, die voorsitter van die Ring van Albanie, uitgekom. Hy het dit in die hande van sy ringskommissie gestel, wat op 16 Junie 1887 op Uitenhage vergader het en ds. Hofmeyr (in sy afwesigheid) voorlopig geskors het. Op 15 Augustus het die Ring van Albanie in 'n buitengewone vergadering op Uitenhage agter geslote deure (die kerkraadslede van die gemeente is wel toegelaat) byeengekom. Onder die stukke wat ter tafel gelê is, was ook 'n skrywe van ds. Hofmeyr waarin hy te kenne gee dat hy finaal die bediening neerlê en voornemens is om hom aan die onderwys te wy. Uit die voorgelegde stukke, asook die ootmoedige bekentenis per brief van die beklaagde, kon die Vergadering nie anders nie as om hom skuldig te bevind aan 'n ernstige sedelike vergryp, “en besluit Art. 287 (1) (d) der Kerkwetten, met verlies van tractement op genoemden ds. J. H. Hofmeyr toe te passen, en verklaart hem voor een onbepaalden tyd in zyn dienst geschorst".

Terselfdertyd het die Vergadering die deur vir die gemeente oopgemaak deur te verklaar dat die gemeente Uitenhage “van heden af vacant (is) en geregtigd volgens wet eenen anderen Herder en Leeraar te beroepen". Dat hierdie pynlike gebeure groot “verwarring en achteruitgang" in die gemeente tot gevolg gehad het, is maar alte duidelik uit die godsdiensverslag van 1887. Op sy eie versoek is die sensuur op ds. Hofmeyr as lidmaat in 1889 opgehef, maar hy het nooit weer tot die bediening teruggekeer nie.

Met die stigting van "Ons Land" in Januarie 1892 is Jan Hofmeyr tot redakteur daarvan benoem. Hierdie pos het hy enige jare met bekwaamheid beklee. Daarna is hy as omgangsinspekteur van skole in Kaapland aangestel. In hierdie hoedanigheid was hy veral in die westelike en noordwestelike distrikte werksaam, waar hy deur sy “takt, bescheidenheid en yver" baie gedoen het vir die onderwys. Met die bereiking van die ouderdomsgrens het hy met pensioen afgetree en andermaal tot die redaksie van "Ons Land" toegetree. Hy is op 22 Maart 1924 aan sy woning in Kaapstad oorlede ná 'n ernstige operasie. Sy eggenote, Esther Catherina Anna (née Smuts), 'n dogter van wyle dr. Smuts van Stellenbosch, het hom oorleef. Hy het drie kinders gehad, 'n seun, Nicolaas Jacobus, en twee dogters, Maria (getroud met ene Collins) en Esther Johanna (getroud met ene Hudson-Spencer).

Met sy heengaan het 'n tydgenoot hierdie mooi getuienis van hom gegee: “De ontslapene was bescheiden, zacht geaard en van edele inborst, en diende op ootmoedige en kinderlyke wyze zyn Hemelsche Vader en Zaligmaker.”



</doc>
<doc id="98746" url="https://af.wikipedia.org/wiki?curid=98746" title="Nouruz">
Nouruz

Nouruz (Persies: نوروز, "Nourūz", [nouˈɾuːz]; Koerdies: نه‌ورۆز, "Newroz"; letterlik: "[Die] Nuwe Dag") is die inheemse naam vir die Persiese Nuwejaarfees, 'n openbare vakansiedag in Iran en 'n tiental ander lande. Die fees word jaarliks deur meer as 300 miljoen mense in Europese en Asiatiese lande vanaf Albanië tot Afghanistan en vanaf Indië tot Kasakstan gevier. Nouruz is deur Unesco in 2009 as deel van die ontasbare kulturele erfenis van die mensdom erken.
Die fees val saam met die eerste lentedag of dag-en-nag-ewening en die begin van die nuwe jaar volgens die Persiese kalender. Nouruz word op die dag van die Noordelike Halfrond se lente-ewening, dus 21 Maart, of op die volgende dag gevier. Die presiese datum, waarop die son op die hemelewenaar is, word elke jaar noukeurig bereken, en gesinne vergader om die tradisionele rituele uit te voer.

Nouruz word al duisende jare deur gemeenskappe van verskillende etniese en godsdienstige agtergronde as 'n wêreldlike fees gevier. Net vir Zoroastriërs is Nouruz tradisioneel 'n godsdienstige feesdag. Die fees het sy oorsprong in Persis of Fars, 'n streek in die Persiese Achaemenidiese Ryk (tans Suidwes-Iran), maar word ook in baie aangrensende gebiede gevier wat histories aan kulturele invloede uit Persië blootgestel is – so onder meer in Irak, Indië en Afghanistan.

In Indiese Parsi-gemeenskappe is die Nouruz-feesvierings met vyf voorgeskrewe rituele verbonde: die Āfringān (lof- of liefdesgebede), die Bāj (gebede ter ere van sogenaamde yazatas of "aanbiddingswaardiges", of ter ere van fravashis of "siele in die voorbestaan"), die Yasna ('n religieuse plegtigheid waartydens die heilige likeur haoma geoffer en gedrink word), die Fravartigan of Farokshi (gebede ter herinnering aan oorledenes) en die Satum (gebede wat tydens begrafnismale opgesê word).

In die Baha’i-kalender is Nouruz ("Naw-Ruz") een van nege feeste en herdenkings en dui die einde van die 19-dagse vastyd en die begin van 'n nuwe jaar aan. Nes Ismailiete, Alawiete en Alewiete word Nouruz ook deur Twaalfer-Sjiiete gevier.


</doc>
<doc id="98749" url="https://af.wikipedia.org/wiki?curid=98749" title="Azerbeidjanse kookkuns">
Azerbeidjanse kookkuns

Die Azerbeidjanse kookkuns is deur die eeue heen beïnvloed deur die voedsel van verskillende kulture maar is terselfdertyd ook uniek gebly. 

Die afwisselende natuur, die verskeidenheid klimaatsones en die lang geskiedenis met verskillende kulturele invloede word in Azerbeidjan se kookkuns weerspieël. Al is dit nog weinig bekend in die buiteland, word dit deur kenners as een van die mees gesofistikeerdes ter wêreld beskou. Oosterse en Kaukasiese invloede word gekombineer met vars speserye en kruie wat dikwels slegs in Azerbeidjan beskikbaar is en hier gebruik word om 'n verskeidenheid vleisgeregte te verfyn. Die hoë lewensverwagtig van Azerbeidjanners word dikwels naas die gematigde klimaat en gesonde leefwyse ook aan sy gesonde kos toegeskryf.

Net soos in ander Islamitiese lande word veral skaap-, bok- en hoendervleis, selde ook beesvleis bedien. Danksy die nabyheid van die Kaspiese See is daar ook 'n groot verskeidenheid visgeregte, waarby elke gewes sy eie spesialiteite het. Restaurante in Bakoe bedien alle streekkosse van Azerbeidjan.

Sopdisse met 'n sterk boeljon as basis staan as hoofgereg sentraal op Azerbeidjanse spyskaarte. Hulle word met talle speserye gegeur. Ander disse word sowel as voor- asook as hoofgeregte bedien. Vir tipiese geregte soos "piti" en "kufta-bosbasj" (gekookte vleisbolletjies) word eers die aftreksel as sop en daarna die vleis en ander bestanddele, wat daarin gaar gemaak is, geniet.

Ryspilaf is die bekendste en kenmerkendste gereg in Azerbeidjan se kookkuns. Elke gewes het sy eie resep met verskillende bestanddele soos vleis, vis, vrugte en speserye. Gewilde variante uit 'n totaal van sowat veertig streekresepte is Kaurma-pilaf met bokvleis, tojug-pilaf met hoendervleis, Sjirin-pilaf met soet gebakte vrugte of Sjoedli-pilaf met melkrys.

Net soos gewild soos pilaf is dolma, 'n maalvleisgereg met rys, uie, eiervrugte en vars kruie wat in uitgeholde tamaties en rissies gevul of in kool- of wynblare toegedraai en gebraai word. Nog 'n feitlik daaglikse Azerbeidjanse maaltyd, wat dikwels ook op feesdae bedien word, is sjasjlik - kleiun stukkies vleis of maalvleis wat met bokstervet gebraai word.

Vars kruie, tamaties en komkommers word by alle geregte bedien. Tipiese nageregte soos baklava en halva, wat dwarsoor die Turkse kultuurgebied geniet word, is ook in Azerbeidjan gewild. Elke maaltyd word met Azerbeidjanse tee afgerond, waarby verskillende soorte konfyt as soetmiddel dien.



</doc>
<doc id="98751" url="https://af.wikipedia.org/wiki?curid=98751" title="Massillon, Ohio">
Massillon, Ohio

Massillon is 'n stad, geleë in die noordooste van die deelstaat Ohio, in die County Stark. Steenkool, sand en gruis is natuurlike hulpbronne wat ontgin word. Die grond in die omgewing is ook vrugbaar. Die dorp is gestig in 1826 in afwagting op die voltooiing van die Eriekanaal en stad het gou 'n belangrike graanmark geword. Die stad het intussen 'n industriële stad geword met verskeie produkte wat hier vervaardig word.

Die stad was die tuiste van Jacob S. Coxey wat bekend geword het as die leier van "Coxey's Army", 'n groep werkloses en dié se marsjeer tog na Washington, D.C. op 25 Maart 1894.



</doc>
<doc id="98754" url="https://af.wikipedia.org/wiki?curid=98754" title="George Calvert, 1ste baron Baltimore">
George Calvert, 1ste baron Baltimore

George Calvert, 1ste baron Baltimore ("Lord Baltimore") (1579 – 15 April 1632) was 'n Engelse staatsman en kolonis. Hy is gebore in Kipling, Yorkshire en studeer aan Trinity Kollege te Oxford. Hy word aangestel as die Sekretaris van Sir Robert Cecil, daarna Sekretaris van die Staat vir koning James I en in 1608 word hy die klerk van die "Privy Council". Hy word tot ridder geslaan in 1617 en in 1619 word hy die Sekretaris van die Staat. Hy dien in die parlemente van 1621 en 1624. Hy was ongewild weens sy siening dat Prins Charles met 'n Spaanse prinses moes trou en hy bedank uit die parlement in 1625. Hy verklaar homself as 'n katoliek en word Baron Baltimore in Ierland. In 1621 vestig hy 'n klein nedersetting by Ferryland in Newfoundland. Hy bly saam met sy familie hier van 1628 top 1629. Hy probeer verhuis na Virginië maar kry nie toestemming nie.



</doc>
<doc id="98756" url="https://af.wikipedia.org/wiki?curid=98756" title="Barberton, Ohio">
Barberton, Ohio

Barberton is stad in die deelstaat Ohio en geleë aan die Tuscarawasrivier, ongeveer 13km suid van Akron. Die omgewing was oorspronklik die woonarea van die Delaware-Indiane. Die eerste nedersetting was gestig deur Ohio Barber in 1890 en het in 1891 dorpstatus verwerf. Die nedersetting was gestig om die sout onder die grond te ontgin. Die stad se ekonomie berus deesdae op vervaardiging; chemiese middels, rubber goedere, swaar stoomketels en verskeie metaal en yster produkte word hier vervaardig.



</doc>
<doc id="98757" url="https://af.wikipedia.org/wiki?curid=98757" title="William H. Seward">
William H. Seward

William Henry Seward (16 Mei 1801 – 10 Oktober 1872) was 'n Amerikaanse politikus en staatsman. Hy is gebore in Florda, New York en voltooi sy studies aan die "Union College" in 1820. Hy word toegelaat tot die Amerikaanse balie in 1822 en begin in 1823 met sy eie regspraktyk. Hy betree die politiek en word verkies tot New York se senaat. Hy verloor die Goewerneurs verkiesing in 1834 maar word verkies in 1838 en 1840. Hy opponeer die aanhouding van slawe en hierdie beleid veroorsaak dat hy tot die Amerikaanse Senaat verkies word.

Hy verloor die President kandidaat benoeming in 1860 teen Abraham Lincoln. Lincoln stel hom hierna aan as Sekretaris van die Staat. Hy ondersteun Lincoln regdeur die Amerikaanse Burgeroorlog. Hy was betrokke by die Franse-Meksiko kwessie en help laasgenoemde tot by hulle onafhanklikheid. Hy was verantwoordelik vir die aankoop van Alaska van Rusland in 1867 in 'n transaksie wat bekend staan as "Seward's Folly". Hy tree uit die politiek uit in 1869 en na 'n reis om die wêreld sterf hy in Auburn in 1872.



</doc>
<doc id="98758" url="https://af.wikipedia.org/wiki?curid=98758" title="Seward, Alaska">
Seward, Alaska

Seward is 'n dorp aan die suidelike kus van die deelstaat Alaska, 60° noord van die ewenaar. Die temperatuur is egter meer gematig as wat verwag word vir nedersettings op die lengtegraad. Die stad is vernoem na William H. Seward wat verantwoordelik was om die land in 1867 vanaf Rusland aan te koop. Die eerste mense het hulle in 1903 hier gevestig. Dit is ook 'n vissershawe.



</doc>
<doc id="98759" url="https://af.wikipedia.org/wiki?curid=98759" title="Outomatiese ratkas">
Outomatiese ratkas

'n Outomatiese ratkas is 'n soort transmissie vir 'n motorvoertuig wat ratverhoudings outomaties kan verander terwyl die voertuig beweeg, en bevry die bestuurder daarvan om die ratte met die hand te wissel. Soos ander transmissiestelsels op voertuie, voorsien dit 'n binnebrandenjin van 'n reeks spoed- en wringkraguitsette wat nodig is vir goeie voertuigverrigting.
Die gewildste vorm wat in motors gevind word, is die hidrouliese outomatiese ratkas. Soortgelyke, maar groter toestelle word ook gebruik vir swaar kommersiële en industriële voertuie en toerusting. Hierdie stelsel maak gebruik van 'n vloeistofkoppeling in die plek van 'n wrywingkoppelaar, en bereik ratwisseling deur 'n stelsel van planetêre ratte te sluit en te ontsluit. Sommige masjiene met 'n beperkte spoed of vaste enjinsnelhede, soos vurkhysers en grassnyers, benodig net 'n wringkragomsetter.

'n Kar met 'n outomatiese ratkas kan nie aan die brand gestoot word nie, omrede daar dan geen drukking van die transmissievloeistof is om die transmissie-onderdele te laat werk nie.

'n Outomatiese ratkas vereis net dat die bestuurder moet versnel of rem wanneer dit nodig is, met die motor wat self die toepaslike rat kies. 

Omdat 'n outomatiese ratkas net met een voet gery word, kan mense met een been wat ontbreek of verlam is, nog steeds ry, in teenstelling met die handratkas wat die gelyktydige gebruik van twee voete vereis. Net so, vereis 'n handratkas dat die bestuurder sy een hand van tyd tot tyd van die stuurwiel verwyder (terwyl die voertuig in beweging is), wat moeilik of onmoontlik is om veilig te doen vir mense met 'n vermiste of benadeelde arm of hand.


</doc>
<doc id="98761" url="https://af.wikipedia.org/wiki?curid=98761" title="Rosa Parks">
Rosa Parks

Rosa Louise McCauley Parks (Tuskegee, 4 Februarie 1913 – Detroit, 24 Oktober 2005) was 'n swart Amerikaanse burgerregte-aktivis wat internasionale bekendheid verwerf het vir haar rol om die Montgomery busboikot te ontketen. Op 1 Desember 1955 het Parks geweier om haar sitplek in 'n bus prys te gee vir 'n wit passasier nadat die wit afdeling van die bus vol was. Sy was gevolglik gearresteer vir haar minagting van Alabama se rasseskeidingwette, en is ook afgedank van haar werk as kommersiële naaldwerkster omdat haar protesaksie wye publisiteit ontvang het.

Kortliks na die busboikot het Parks na Detroit verhuis, waar sy vir eers soortgelyke werk gekry het, en haar uiteindelik gevestig het in 'n beroep as ontvangsdame vir die Amerikaanse kongreslid John Conyers. Na haar aftrede het sy 'n outobiografie geskryf en in haar laaste jare aan demensie gely. Na haar dood is sy met al die plegtighede van 'n staatsbegrafnis geëer.


</doc>
<doc id="98762" url="https://af.wikipedia.org/wiki?curid=98762" title="Paul Auster">
Paul Auster

Paul Benjamin Auster (gebore op 3 Februarie 1947) is 'n Amerikaanse romanskrywer en filmregisseur wat veral bekendheid verwerf het vir sy postmodernistiese romans. Sy boeke is vertaal in meer as veertig tale, en sluit 'n verskeidenheid genres in soos memoir, misdaadfiksie, realisme en absurde fiksie. Hy het in die vroeë 1970's gewerk as 'n letterkundige vertaler in Frankryk. Sedert 1981 is hy getroud met die romanskrywer Siri Hustvedt. Hulle woon tans saam in Brooklyn. Auster het aan 'n briewewisseling saam met die Suid-Afrikaanse romanskrywer J.M. Coetzee deelgeneem, gepubliseer in 2013 as "Here and Now: Letters, 2008–2011".









</doc>
<doc id="98764" url="https://af.wikipedia.org/wiki?curid=98764" title="Isabel Perón">
Isabel Perón

María Estela Martínez Cartas de Perón (gebore 4 Februarie 1931), beter bekend as Isabel Martínez de Perón of Isabel Perón, is 'n voormalige president van Argentinië. Sy was die derde vrou van die voormalige president, Juan Perón.

Gedurende haar man se derde termyn as president van 1973 tot 1974, het Isabel as beide vise-president en die eerste dame van Argentinië gedien. Nadat haar man in 1974 in die amp oorlede is, was Isabel van 1 Julie 1974 tot 24 Maart 1976 die president gewees.

Sy is op 12 Januarie 2007 in verband met die verdwyning van 'n aktivis in Februarie 1976; naby haar huis in Spanje in hegtenis geneem.



</doc>
<doc id="98765" url="https://af.wikipedia.org/wiki?curid=98765" title="Siri Hustvedt">
Siri Hustvedt

Siri Hustvedt (* 19 Februarie 1955– ) is 'n Amerikaanse romanskrywer, digteres en essayiste. Onder haar gepubliseerde werk tel een boek van gedigte, vyf romans, twee boeke essays, en verskeie nie-fiksiewerke. Haar werk is vertaal in meer as dertig tale. 

Hustvedt het 'n doktorsgraad by Columbia Universiteit in New York behaal wat handel oor Charles Dickens se roman "Our Mutual Friend". In haar se PhD is die vormende invloede wat ander skrywers soos Søren Kierkegaard, Emile Benveniste, Roman Jakobson, Mikhail Bakhtin, Sigmund Freud, Jacques Lacan, Mary Douglas, Paul Ricoeur, en Julia Kristeva op haar gehad het ook alreeds sigbaar. Psigoanalise, neurofisiologie, epilepsie, identiteit en estetika (van veral beeldende kuns) is belangrike temas wat in haar werk voorkom.

Hustvedt is getroud met die romanskrywer Paul Auster en woon saam in Brooklyn, New York. Hulle dogter, Sophie Auster, is 'n sangeres en aktrise.








</doc>
<doc id="98766" url="https://af.wikipedia.org/wiki?curid=98766" title="Handratkas">
Handratkas

'n Handratkas is 'n soort transmissie wat in motorvoertuie gebruik word. Dit maak gebruik van 'n wrywingkoppelaar wat deur die bestuurder van die voertuig bedryf word. Dit word gekoppel en ontkoppel deur 'n voetpedaal (by 'n motor) of handhefboom (by 'n motorfiets), vir die regulering van die wringkrag wat die enjin na die dryfwiele oordra; en 'n ratkieser met die hand (motor) of met die voet (motorfiets).

'n Konvensionele, 4 of 5-gang-handratkas is dikwels die standaard-toerusting op 'n basismodelmotor; ander opsies sluit 'n outomatiese ratkas (dikwels 'n manumatic), 'n semi-outomatiese ratkas, of 'n palwisselratstelsel (CVT) in. Die aantal ratte word dikwels uitgedruk vir 'n outomatiese ratkas, bv. 3-gang outomaties, maar sonder 'n kwalifiseerder impliseer dit gewoonlik 'n handratkas.

Omdat 'n handratkas die werking van 'n ekstra pedaal vereis, en die motor te alle tye in die regte rat gehou moet word, vereis dit goeie konsentrasie, veral in swaar verkeersituasies. Die outomatiese ratkas, aan die ander kant, vereis net dat die bestuurder moet versnel of rem wanneer dit nodig is, met die motor wat self die toepaslike rat kies. 

'n Handratkas plaas ook 'n groter werklas op die bestuurder in swaar verkeersituasies, omrede die bestuurder die koppelaarpedaal dikwels moet intrap om die ratte te wissel. Die koppelaarpedaal kan aansienlike inspanning verg, veral op groot vragmotors, a.g.v. die lang pedaalafstand in vergelyking met die rem of die versneller. Soms vereis dit die verskuiwing van die hele been, nie net die voet naby die enkel nie. Dus kan 'n handrat gou moegheid veroorsaak, en is moeilik vir swak of beseerde mense om te bedryf.



</doc>
<doc id="98767" url="https://af.wikipedia.org/wiki?curid=98767" title="Francis Drake">
Francis Drake

Sir Francis Drake (circa 1540 - 27 Januarie 1596) was 'n Engelse Admiraal en ontdekkingsreisiger wat grootliks verantwoordelik is vir die tradisies van die Britse Vloot. Hy het veral bekend geword vir sy vaart om die wêreld. 

Hy is gebore naby Tavistock, Devon as die seun van landbouer. Sy pa het later 'n priester geword in Londen. Dit is waar hy sy Protestantse sieninge gekry het wat hom gedryf het in sy gevegte teen die Spanjaarde. Die Drakes was familie van die ryker Hawkins-familie wat in Plymouth woonagtig was. Na sy eerste tog oor die Atlantiese Oseaan was hy in bevel geplaas van 'n skip in die eskader van John Hawkins wat betrokke was in die slawehandel tussen Afrika en die Spaanse kolonies in die Wes-Indiese Eilande. Hierdie tog eindig in 'n tragedie toe die Spanjaarde die Engelse aanval by Veracruz aan die ooskus van Meksiko. Wraakgedagtes was Hawkins se dryfkrag toe hy as tesourier by die Britse Vloot begin werk het en Drake as privaat skeepseienaar begin werk het.

Drake tree op as seerower vir die volgende paar jaar in die Karibiese See waar hy op die Spaanse handel jag maak. Hy verower "Nombre de Dios" in sentraal Panama. Die woning was geag die skatkis van die wêreld te wees. Hy val ook die muiltreine aan wat silwer van Peru na Panama vervoer. Hierdie dade bring hom onder die aandag van koningin Elizabeth I en 'n paar van haar bewonderaars naamlik Lord Burghley en die Sekretaris van die Staat, Sir Francis Walsingham. Hulle, tesame met 'n paar ander besigheidsmanne, finansieer sy tog om die wêreld wat in 1577 begin. Daar word aanvaar dat die doelwit van die tog was om die Suidelike kontinent te vind. Die tog word die winsgewendste tog ooit met 'n dividend van £47 vir elke £1 geïnvesteer.

Drake se vlagskip was die "Golden Hind" van 100 ton, die voormalige "Pelican". Hy was vergesel deur vier kleiner skepe wat nooit die tog voltooi het nie. Nadat die tog begin het probeer van sy bemanning muit by die kus van Argentinië, hy los die probleem op waartydens hy een van sy offisiere Thomas Doughty teregstel. Hy seil die Stille Oseaan binne deur die Straat van Magellaan. Die wind waai hom suidwaarts tot by 'n lengtegraad van 57° en as gevolg hiervan ontdek hy die Drake deurgang tussen Tierra del Fuego en Antarktika. Hy het waarskynlik nooit Kaap Hoorn gesien nie. Op sy tog noordwaarts beroof hy verskeie skepe langs die kus van Chili en Peru. Hy het vermoedelik omgedraai naby Vancouver as gevolg van slegte weer en naby die San Francisco aan land gegaan om sy skepe te herstel. Hy het hierdie plek New Albion genoem en dié plek is in 1936 geïdentifiseer toe 'n bronsplaat met datum van 17 Junie 1579 daar gevind is, ongeveer 48 km noord van Golden Gate. Op die plaat staan geskryf dat hy die land namens koningin Elizabeth annekseer. Vandaar het hy oor die Stille Oseaan gevaar en speserye en kruie by die Molukke gekoop en teruggekeer na Engeland waar hy arriveer in 1580. Sy vaart om die wêreld het gewys dat Engeland besig was om as internasionale seemag te verrys. Hy is tot ridder geslaan. Met sy gedeelte van die wins het hy "Buckland Abbey" naby Plymouth gekoop. Dit is tans die Drakemuseum.

Gedurende 1585 het Drake 'n amfibiese Mag na die Wes-Indiese Eilande geneem en dit het die oorlog met Spanje openbaar gemaak. Sy taktiese meesterskap lei daartoe dat hy Santo Domingo (Hispaniola), Cartagena (kus van Colombia) en St. Augustine in Florida verower. Voordat hy terugkeer na Engeland in 1586 gaan haal hy Sir Walter Raleigh se setlaars by Roanoke, Virginië wat op daardie stadium onder beheer van Ralph Lane was.

Die Spanjaarde se planne om Engeland in te val met 'n armada was reeds ver gevorder. Drake word gestuur na Cadiz, aan die Atlantiese kus van Spanje, naby Gibraltar, om die Spaanse skepe aan te val. Hy slaag daarin om baie van die skepe te kelder met 'n verrassende, uitdagende aanval. Op pad terug verower hy die "S. Felipe", 'n skip vol speserye ter waarde van £114,000. Sy deel was £18,235.

As die land se voorste seeman was die verwagting dat Drake in bevel sou wees van die vloot te Plymouth. Koningin Elizabeth het egter anders besluit en Lord Howard van Effingham in bevel geplaas. Sy het gevoel dat as gevolg van Drake se onafhanklike temperament en swak agtergrond hy nie geskik was vir die pos nie. Drake was Howard se taktiese raadgewer. Sy planne om die Spaanse kus aan te val was te laat goedgekeur en op 19 Junie 1588 word die Britse Vloot verras met die verskyning van die Spaanse Armada in die Engelse Kanaal.

Drake was besig om rolbal te speel toe hy ingelig word van die Armada se verskyning. Volgens oorlewering was sy antwoord: "There's time to finish the game and beat the Spaniards too!". 

Die Engelse Vloot span hulle seile, verlaat die hawe en begin hulle week lange agtervolging van die Armada. Drake was in bevel van die vloot in die "Revenge" van 450 ton toegerus met 50 kanonne. Hy verlaat egter sy posisie om die beskadigde Spaanse skip "Rosario" oor te neem wat hy wel doen en neem haar na Dartmouth. Daar is 'n waarskynlikheid dat dit Drake se plan was om by Calais die Spaanse skepe, wat voor anker gelê het, met vuurbote aan te val. Die volgende dag tydens die Slag van Gravelines het Drake 'n vername rol gespeel in die oorwinning oor die Spanjaarde. Dit was die Britse Vloot se eerste groot oorwinning waar kanonaksie eerder as om bote te stormloop die botoon gevoer het.

Drake se operasie in 1589 om die oorblyfsels van die Spaanse Armada by Corunna aan te val, was 'n mislukking as gevolg swak logistiek. Daar was ongeveer 10 000 ongevalle as gevolg van slegte vloeistof en siektes. As gevolg van die mislukking is Drake vir 'n paar jaar geïgnoreer deur die vloot. Hy word in die tyd die Burgemeester van Plymouth en verteenwoordig hulle in die parlement.

In 1595 word hy en Sir John Hawkins opgeroep om gesamentlik as bevelvoerders op te tree op 'n veldtog na die Wes-Indiese Eilande. Hierdie veldtog was ook 'n mislukking omrede die Spaanse verdediginglinies te sterk was. Hawkins sterf in Puerto Rico en Drake sterf aan koors by Porto Bello in Panama. Die bekende Admiraal en ontdekkingsreisiger, wat ook berug was as seerower of vrybuiter, se stoflike oorskot is in 'n loodkis geplaas en ter see begrawe. 'n Onbekende Engelse digter het van hom geskryf:

"Die golwe het sy doodskleed geword; maar groter as die oseaan is sy roem."




</doc>
<doc id="98769" url="https://af.wikipedia.org/wiki?curid=98769" title="Metriek">
Metriek

In wiskunde is ’n metriek of afstandsfunksie ’n funksie wat ’n afstand tussen elke paar elemente van ’n versameling definieer. ’n Versameling met ’n metriek word ’n metriese ruimte genoem. ’n Metriek bring ’n topologie in die versameling teweeg, maar nie alle topologieë kan deur ’n metriek geproduseer word nie. ’n Topologiese ruimte waarvan die topologie deur ’n metriek beskryf kan word, word ’n metriseerbare ruimte genoem.

’n Voorbeeld is koördinaatstelsels, wat punte in ruimte bepaal deur spesifieke posisies, bekend as koördinate, op ’n rooster aan elke punt toe te ken. Die metriek is dan ’n formule wat beskryf hoe verplasing deur die betrokke ruimte uitgedruk kan word in afstande.



</doc>
<doc id="98770" url="https://af.wikipedia.org/wiki?curid=98770" title="Manhattan-metriek">
Manhattan-metriek

Die Manhattan-metriek of stadsblokafstand, wat vir die eerste keer aan die einde van die 19de eeu ondersoek is, is ’n vorm van meetkunde waarin die gebruiklike metriek (die begrip van afstand) van die Euklidiese meetkunde vervang word deur ’n nuwe metriek waarin die afstand tussen twee punte die som is van die (absolute) verskille tussen hul Cartesiese koördinate. Die naam verwys na die roostervormige opset van die meeste strate op die eiland Manhattan, soos vasgelê in ’n plan uit 1811. Volgens die rooster is die kortste roete wat ’n motor kan neem om die afstand tussen twee punte in die stad af te lê, die lengte wat die paaie op dié plan volg (sien illustrasie regs). 

In formulevorm word die Manhattan-afstand gedefinieer as die som van die absolute verskille tussen die betrokke koördinate. 

In ’n tweedimensionele geval, soos in die illustrasie, kry ’n mens die volgende. 

As formula_2 en formula_3 punte is met koördinate formula_4 en formula_5 dan is die Manhattan-metriese afstand tussen formula_2 en formula_7: 
Ter vergelyking: die bekende Euklidiese afstand tussen formula_2 en formula_7 is 


</doc>
<doc id="98774" url="https://af.wikipedia.org/wiki?curid=98774" title="Hendrik Leibbrandt">
Hendrik Leibbrandt

Hendrik Carel Vos Leibbrandt (Kaapstad, 31 Desember 1837 – Kaapstad, 1 Januarie 1911) was ’n predikant in die Nederduitse Gereformeerde Kerk, waaruit hy moes bedank weens sy liberale teologiese oortuigings, en die daarna die eerste staatsargivaris in Suid-Afrika.

Leibbrandt het sy teologiese studie in 1859 in Utrecht, Nederland, voltooi waar hy hom in 1855 as student ingeskryf het. Op 5 Mei 1860 is hy in die NG gemeente Victoria-Wes as predikant georden, maar in Maart 1877 het hy as NG predikant bedank. In Augustus daardie jaar het hy 'n beroep vir drie jaar na die Vrye Protestantse (Unitariese) kerk op Graaff-Reinet aanvaar. (Nog 'n liberale oudpredikant van die NG Kerk, ds. D.P. Faure [1842-1916], het dié kerkverband in Kaapstad gestig.) Vroeg in 1880 het hy die ou rekords van die Graaff-Reinetse magistraatskantoor georden, die begin van sy belangstelling in argivale werk. In Januarie 1881 het hy Theal as koloniale argivaris opgevolg nadat hy reeds op 6 Januarie 1880 in dié amp aangestel is. Vanaf 6 Januarie 1881 was hy ook bibliotekaris van die Wetgewende Vergadering. Op 1 Januarie 1885 het hy waarnemende bibliotekaris van die gesamentlike parlementêre biblioteek geword, in welke amp hy eers in 1899 vas aangestel is. In Februarie 1901 het hy uit dié amp bedank en Suid-Afrika se eerste voltydse argivaris geword en daarin aangebly tot sy aftrede in 1908. Leibbrandt se publisering van bronne voldoen nie aan 21ste-eeuse vereistes nie, maar is nietemin waardevolle hulpmiddels vir geskiedkundiges.

Leibbrandt was die agtste kind van Johann Sebastian Leibbrandt (1793–1855), 'n Kaapstadse wynhandelaar, en sy vrou, Alida Johanna Fischer (1796–1869). Johann Sebastian was 'n jonger seun van die stigter van hierdie Suid-Afrikaanse tak van die familie Leibbrandt, Johann Sebastian Leibbrandt (1747–1817), wat in 1774 na die Kaap gekom het van Leonberg, Württemberg, Duitsland, in diens van die VOC, later burgerregte verkry en 'n bakkery in Kaapstad begin het.

Leibbrandt ontvang sy onderrig aan die Zuid-Afrikaansch Athenaeum, Kaapstad, en aan die Universiteit van Utrecht in Nederland, waar hy in Augustus 1859 'n graad in die teologie behaal. Hy keer in dieselfde jaar terug na die Kaap, word in Januarie 1860 as predikant van die NG Kerk gelegitimeer en op 6 Mei 1860 georden as die tweede predikant van die NG gemeente Victoria-Wes, waar ds. W.A. Krige sy voorganger was. Sy groot ondersteuners in die gemeente was die here G.W.F. van Heerden en J. Auret, maar hy was aanvanklik gewild by blank en gekleurd, Engels sowel as Hollands. Leibbrandt was blykbaar 'n besonder aktiewe lid van die bediening. Spoedig het hy pragtige traliewerk om die kerkgebou laat aanbring en 'n deeglike hek daarin laat sit. Gedurende sy eerste jaar op Victoria-Wes stig hy 'n sendingkerk in sy gemeente en neem hy self sommige van die dienste daarin waar.

Weens die uitgestrektheid van sy gemeente, moedig hy die stigting van nuwe gemeentes aan, en die vestiging van gemeentes op Carnarvon (1874) en Prieska (1878) is die gevolg van sy werk in hierdie verband. Omdat hy, voor dié afstigtings, dikwels van die huis af moes weg wees om Carnarvon, Modderfontein en ander plekke te behartig, het hy nie genoegsaam tyd gekry om getrou huisbesoek te doen nie. Op 23 Februarie 1872 het die groot vloed plaasgevind, "door te poort", waardeur nie minder nie as 60 mense hul lewe verloor het.

Sy bediening op Victoria-Wes sou egter tot onenigheid lei, want Leibbrandt het behoort tot die groep predikante met 'n liberale denkrigting, wat medepredikante soos T. F. Burgers, 'n goeie vriend van Leibbrandt, J.J. Kotzé en S.P. Naudé (die sogenaamde liberale driemanskap) insluit. Almal was tydgenote van hom aan die Universiteit van Utrecht. In hierdie tyd het 'n hewige stryd gewoed tussen die ortodokse en die liberale. Dit het spoedig geblyk dat sy liberale menings onaanvaarbaar was vir die meeste van sy gemeentelede.

Die moeilikheid het reeds in 1865 ontstaan, maar die tweespalt het eers aan die begin van die jare sewentig ernstige afmetings begin aanneem nadat Leibbrandt as mede-outeur, saam met Burgers en Leopold Marquard, sy menings uiteengesit het in drie essays, getitel "Gedachten over de roeping der Kerk en de verhouding van den leraar tot zijne gemeente" (Kaapstad, 1869) en geskryf vir die Christelike kongres van Julie 1869. Ouderling P.J. Joubert van die NG gemeente Colesberg het ds. Burgers reeds op die Sinode van 1862 van onregsinnigheid beskuldig weens uitsprake wat hy in privaat gesprekke gemaak het. Dié beskuldigings gee 'n goeie aanduiding van die liberale predikante se teologiese denkrigting, want volgens Joubert het Burgers "onder meer beweer dat daar geen duiwel is nie, het hy die sondeloosheid van Christus betwis en die voortbestaan van die siel ná die dood bevraagteken".

Leibbrandt was onversetlik en sy teenstanders ook; eindelik, in November 1876, verleen die Sinode toestemming vir die stigting van 'n tweede gemeente op Victoria-Wes. Om 'n skeuring in die kerk te voorkom, want Leibbrandt het sy aanhang gehad, vra die gemeente hom om te bedank en bied hom £2 500 ter vergoeding aan. "Ons Kerk Album" stel dit as volg: "De gemeente liep gevaar in twee gesplits te worden, doch dit werd verhoed door dat men de predikant uitkocht voor £2 500, en so legde hij de bediening neer" – op 24 Junie 1877, volgens "Ons Kerk Album", maar volgens die "Suid-Afrikaanse Biografiese Woordeboek" die dag daarna. Met sy vertrek na Graaff-Reinet aan die begin van Augustus bied sy goedgesinde vriende – onder die leiding van F.W. Herold, die siviele kommissaris en resident-magistraat van Victoria-Wes – hom 'n adres aan waarin hulle hom bedank vir alles wat hy gedurende sy 18 jaar van diens daar vir die dorp en distrik gedoen het.

Hierdie oënskynlike ommekeer in sy lot lei Leibbrandt na sy lewenswerk. Op Graaff-Reinet, waar hy die predikant van die Unitariërs was, begin hy belangstel in die amptelike argief van die landdros en besef hy die betekenis daarvan. Hy rapporteer die jammerlike toestand waarin hy die argief aantref aan die regering en hy word toe sonder verwyl aangestel om die dokumente te kollasioneer en te kodifiseer, 'n taak wat hom die grootste gedeelte van 1880 besig gehou het.

In die jaar 1880 vind daar ook 'n besonder belangrike ontwikkeling in die geskiedenis van die staatsargief plaas, want in Junie besluit die parlement om die pos van argiefbewaarder te skep en om dit met dié van parlementêre bibliotekaris te verbind. Die algemene mening was dat die betrekking aan G.M. Theal sou toeval, 'n staatsamptenaar wat die geskiedenis van Suid-Afrika te boek gestel het en wat reeds sedert Maart 1879 op 'n deeltydse grondslag as argiefbewaarder opgetree het. Maar J.G. Sprigg se kabinet ontketen 'n kwaai polemiek waartydens daar bitter woorde binne en buite die parlement val toe hulle Leibbrandt in Januarie 1881 in die pos aanstel. 'n Poging in Mei 1881 om die aanstelling te herroep, is slegs deur een stem in die parlement verslaan.

Leibbrandt het hierop gereageer deur 'n besliste voorneme om deur toegewyde en vlytige arbeid te bewys dat die parlement die regte keuse gedoen het. Theal was ewe vasbeslote om te toon dat die klad wat na sy mening op sy naam gewerp is, onverdiend was. Die gevolg was 'n lewenslange wedywering tussen hierdie twee mense aan wie die geskiedkundige navorsing so baie verskuldig is. Die land het gebaat by hierdie onbedoelde wedywering, want Leibbrandt en Theal – albei gewoonlik harde en vinnige werkers – is daardeur tot ongekende ywer aangespoor.

In 1886 het die resultate van Leibbrandt se werk vir die eerste maal verskyn in die vorm van sy "Précis of the archives of the Cape of Good Hope, December 1651-December 1653" (Kaapstad, 1886). Dit is die eerste van 'n reeks van 16 boekdele waarin Leibbrandt die dokumente in die Kaapse Argief toeganklikwe vir die algemene publiek probeer maak en om Engelse lesers wat die sewentiende- en agttiende-eeuse Hollandse dokumente nie kon baasraak nie, deur middel van vertalings en opsommings te hulp te kom.

Die eerste dun boekdeel bestaan uit 'n biografiese skets van Jan van Riebeeck en 'n opsomming van sy dagregister van Desember 1651 tot Desember 1653. Liebbrandt se tweede boekdeel, "Rambles through the archives of the Colony of the Cape of Good Hope, 1688-1700", is in 1887 op sy koste in Kaapstad gepubliseer. Die Kolonie se geldgebrek het die publikasie van sy werk voortdurend belemmer en Leibbrandt moes nege jaar wag voor sy opsomming van die goewerneurs se "Journal, 1699-1732", "Letters despatched, 1696-1708" en "Letters received, 1695-1708" in 1896 in Kaapstad uitgegee is. In 1897 verskyn nog twee dele van Van Riebeeck se "Dagregister" waarmee die publikasie van die dagregister, waarmee daar in 1886 begin is, voltooi word. Die twee boekdele wat in 1897 verskyn, dek die tydperk Januarie 1656 – Desember 1658 en Januarie 1659 – Mei 1662.

In 1897 publiseer Leibbrandt ook "The defence of Willem Adriaan van der Stel". Dit bestaan uit 'n vertaling van die "Korte deductie" waarin W.A. van der Stel (in 1707) die beskuldigings teen hom deur Adam Tas en ander ontevrede burgers weerlê. Dit was Leibbrandt se persoonlike mening dat Van der Stel verkeerdelik veroordeel is deur die geskiedenis en hy het die hoop gekoester dat die publikasie van die feite hom in 'n gunstiger lig sou stel.

In 1898 en 1899 is twee boekdele van "Letters and documents received, 1649-1662" gepubliseer. Dit het bestaan uit Engelse vertalings met die oorspronklike Hollands op die teenoorstaande bladsy. Drie boekdele van "Letters despatched from Cape Town, 1652-1662" is in 1900 gedruk en nog twee dele van die "Dagregister" verskyn in 1901 en 1902. Die eerste dek die tydperk 1662–70 en die tweede die tydperk 1671–74 en 1676. In opdrag van die regering het Leibbrandt die dokumente in verband met die Slagtersnek-rebellie geredigeer en dit is gepubliseer onder die titel "The rebellion of 1815, generally known as Slachter's Nek" (Kaapstad, 1902). 'n Nederlandse vertaling het in 1903 verskyn.

Ook maak het hy drie dele "Requesten" (Memorialen) wat die tydperk 1715–1806 dek, vir publikasie gereedgemaak. Die eerste deel, A-E, verskyn in 1905 en 'n tweede, F-O, in 1906, maar die derde, P-Z, is nog steeds ongepubliseer. Alhoewel die "Précis" 'n geweldige massa werk dek, is die reeks deeglik en noukeurig opgestel en is dit vandag nog 'n waardevolle bron van inligting en 'n nuttige handleiding tot die dokumente in die Kaapse Argief. Afgesien van die Précis het Leibbrandt ook afskrifte van die belangriker dokumente in die Argief gepubliseer. Hierdie werk is die resultaat van 'n ooreenkoms met Theal en die wedywering op hierdie gebied tussen hulle het aanleiding gegee tot etlike skerp woordewisselings. In die voorwoord van "Resolutiën van den Commandeur en Raden van de Fort de Goede Hoop, 1652-1662", wat hy in 1898 in Kaapstad gepubliseer het, het Leibbrandt gekla oor sy mededinger se dwarstrekkerige houding en het hy daarop gewys dat hoewel Theal daarvan bewus was dat Leibbrandt besig was om alles in sy vermoë te doen om die dagregister van die goewerneur Joachim van Plettenberg op te spoor, hy nie die moeite gedoen het om hom in te lig dat die dagregister in werklikheid in sy besit was nie. Leibbrandt het Theal ook daarvan beskuldig dat hy stof gepubliseer het wat hy (Leibbrandt) self uit Nederland gebring het, en dat hy van sy aantekeninge gebruik het sonder om te erken dat hy dank aan Leibbrandt se werk verskuldig is.

Benewens die redigering van argiefmateriaal het Leibbrandt talryke artikels geskryf oor onderwerpe in verband met sy werk, veral vir "Het Zuid-Afrikaansche Tijdschrift". Hierdie artikels beslaan 'n wye veld, van 'n beskrywing van die begrafnis van die aangewese goewerneur baron Pieter van Rheede van Oudtshoorn tot 'n reeks oor die jagter en ontdekkingsreisiger Jacobus Coetzee, of bespiegelinge oor die naam Duivelsberg.

Leibbrandt het ook belanggestel in die taalkundige aspek van sy werk en talle artikels oor die onderwerp geskryf, soos "De Franse taal in den Hollandschen tijd" en "Het officieel Nederduitsch in Zuid-Afrika tachtig jaren geleden", wat in die uitgawes van September 1886 en Oktober 1888 van "Het Zuid-Afrikaansche Tijdschrift" verskyn het. Baie van sy taalkundige werk is egter nie gepubliseer nie.

Wat nie algemeen bekend is nie, is Leibbrandt se werk as argivaris. Dit was eers in 1901, sewe jaar voordat hy afgetree het, dat die ampte van argivaris en bibliotekaris geskei is en hy in staat was om al sy tyd aan die argief te wy. Behalwe tydelike hulp af en toe, was hy alleen. Tog is daar tussen die jare 1881 en 1906 genoeg dokumente ge-klassifiseer om in 3 440 bande gebind te kon word. Daarbenewens het Leibbrandt die werk gekatalogiseer, registers opgestel en allerhande ander take verrig. Hy was verbasend modern in sy uitkyk en was van mening dat sowel die argiewe in staatskantore as dié onder sy sorg die argivaris se saak was.

Hy het klem gelê op die behoefte aan 'n afsonderlike gebou vir die argief van die Kaapkolonie, wat in sy dae in die kelderverdieping van die parlementsgebou gehuisves is. Hy het hom ook aktief daarvoor beywer dat argiefstukke uit buitedistrikte sowel as belangrike dokumente wat in private versamelings tereggekom het, aan die Kaapse Argief vir veilige bewaring oorhandig moes word. Sy invloed op die organisasie van die argiewe in Suid-Afrika was groot en blywend.

Ter erkenning van sy werk is hy benoem tot erelid van die Historische Genootschap van Utrecht en (saam met J.E. Heeres) voeg hy tot die mededelings van die vereniging die bydrae "Memoriën van den Gouverneur Van de Graaff over de gebeurtenissen aan de Kaap de Goede Hoop in 1780-1806" (Den Haag, 1894) toe. Leibbrandt was ook 'n buitengewone lid van die Vereeniging voor Kunsten en Wetenschappen in Utrecht en 'n lid van die South African Preservation Society.

Leibbrandt is op 24 Februarie 1860 met Sarah Aletta Sinclair getroud. Uit hierdie huwelik is sewe seuns en vyf dogters gebore, van wie agt volwassenheid bereik het.




</doc>
<doc id="98790" url="https://af.wikipedia.org/wiki?curid=98790" title="Kruiskoppeling">
Kruiskoppeling

'n Kruiskoppeling (of kardaniese koppeling, Engels; "universal joint") is 'n skakel wat rotasie tussen twee aste kan oordra wat nie saamlynig is nie. Dit laat die as toe om in verskillende rigtings te buig terwyl dit roteer. 'n Belangrike nadeel van die kruiskoppeling is dat die hoeksnelheid waarmee die twee aste draai nie altyd gelyk aan mekaar is nie. Om hierdie probleem te oorkom word daar in sommige gevalle van 'n homokinetiese koppeling gebruikgemaak.




</doc>
<doc id="98799" url="https://af.wikipedia.org/wiki?curid=98799" title="Saamlynig">
Saamlynig

In meetkunde is drie punte wat op dieselfde lyn lê in 'n twee- of drie dimensionele ruimte saamlynig. Omdat twee punte altyd saamlynig is word dit selde as 'n identiteit of eienskap gesien en dit word as minder belangrik geag.

Saamlynigheid moet nie verwar word met parallel nie.

Die punte a1, a2 en a3 lê op een lyn en so ook b1, b2 en b3. Daar is in die figuur geen ander kombinasie vir drie punte moontlik om op een lyn te lê nie.

Vir twee verskillende lyne om saamlynig te wees moet die hellings van die twee gelyk of die negatief van die ander wees en moet dit deur dieselfde punt gaan.

Vir twee vektore om saamlynig te wees moet die eenheidsvektor van beide gelyk (of negatief) wees aan mekaar. Verder moet dit ook deur dieselfde punt gaan.


</doc>
<doc id="98801" url="https://af.wikipedia.org/wiki?curid=98801" title="Hoeksnelheid">
Hoeksnelheid

In fisika is hoeksnelheid die vektormeting van die tempoverandering van die hoekverplasing van 'n voorwerp teenoor tyd. Die vektor dui die grootte van die rotasiespoed (skalaar: hoekfrekwensie) aan sowel as die as waarom die voorwerp roteer. Dit word meestal aangedui met die hoofletter-omega (ω). Die SI-eenheid vir hoeksnelheid is radiale per sekonde formula_1. Die rigting van rotasie kan maklik voorgestel word deur die regterhandreël (sien skets aan die regterkant).


</doc>
<doc id="98803" url="https://af.wikipedia.org/wiki?curid=98803" title="Juan Ponce de León">
Juan Ponce de León

Juan Ponce de León (circa 1460 - 1521) was 'n Spaanse ontdekkingsreisiger, gebore in San Tervás de Campos, Spanje. Hy neem deel aan die oorloë van Granada en vergesel Christopher Columbus in 1493 op sy tweede tog. Nadat Nicolás de Ovando goewerneur van die Wes-Indiese eilande word, word Ponce de León kaptein van die troepe in Santo Domingo. Nadat hy 'n opstandige plaaslike hoof gearresteer het, word hy as luitenant aangestel in die provinsie Higuey in die noordooste van Haiti.

Daarna vestig hy hom by Salva León en ontwikkel plantasies. Die plaaslike mense lig hom in oor goud in "San Juan de Borinquén" - tans Puerto Rico. Ovando gee hom goedkeuring om 'n ekspedisie te lei na die eiland waar hy 'n nedersetting vestig. Hy word egter onttroon deur Don Diego, die seun van Christopher Columbus. Ponce de León soek daarna magtiging om gebiede buite Diego se beheer te verken en stel 'n ekspedisie voor na die eiland Bimini in die Bahamas waar die "Fontein van Ewigdurende Jeug" volgens oorlewering sou wees. Hy ondervind egter weerstand, vertrek na Spanje en kry toestemming van koning Ferdinand vir die ekspedisie. Op 27 Maart 1513, steeds op soek na die "Fontein van Ewigdurende Jeug", ontdek hy Florida. Hy sit op 2 April 1513 voet aan land by die teenswoordige St. Augustine. Hierna keer hy via Puerto Rico terug na Spanje. In Spanje maak koning Ferdinand hom goewerneur van Bimini en Florida. In 1521 onderneem Ponce de León 'n tweede tog na Florida en word hy in 'n skermutseling met die Indiane gewond. Hy word na Kuba geneem waar hy in Mei of Junie 1521 sterf.



</doc>
<doc id="98804" url="https://af.wikipedia.org/wiki?curid=98804" title="Sophia Loren">
Sophia Loren

Sophia Loren (* 20 September 1934 in Rome) is 'n Italiaanse aktrise. Sy wen in 1962 'n Academy Award vir haar hoofrol in die Italiaans-Duitse oorlogsdrama, "La Ciociara". Daarnaas ontvang sy meer as 45 ander pryse, waaronder verskillende Golden Globes, 'n Bafta-toekenning en die prys vir beste aktrise op die Cannes-filmfees.




</doc>
<doc id="98819" url="https://af.wikipedia.org/wiki?curid=98819" title="President van Namibië">
President van Namibië

Die President van Namibië (Engels: "President of the Republic of Namibia") is volgens die Namibiese grondwet die staatshoof van die Republiek van Namibië. Die president word direk deur die volk vir 'n termyn van vyf jaar verkies en vereis 50 persent plus een van die stemme. Volgens die grondwet van Namibië (Artikel 28 2b) word so baie verkies, totdat 'n kandidaat die nodige meerderheid bereik het. 'n Herverkiesing word slegs een keer toegelaat, maar vir die stigtingspresident Sam Nujoma is as gevolg van 'n grondwetlike wysiging 'n unieke uitsondering gemaak.

Die President stel en verwerp die eerste minister as hoof van die regering en ander ministers en regters. Daarbenewens bepaal die President die riglyne van die beleid en is hoofbevelvoerder van die leër. Die op 28 November 2014 nuutverkose president het vir die eerste keer die voorstelreg vir die verkiesing tot die nuutgeskepte posisie van adjunkpresident.

Vervolging is slegs moontlik op die basis van 'n grondwetlike oortreding of 'n ernstige oortreding van die wette.


Sam Nujoma het aan homself die eretitel "stamvader van die Namibiese nasie" (Engels: "Founding Father of the Namibian Nation") verleen.

Sedert 21 Maart 2015 is volgens die derde wysiging van die Namibiese Grondwet vir die eerste keer die amp van adjunkpresident geskep. Dit is op die voorstel van die president aangestel.




</doc>
<doc id="98821" url="https://af.wikipedia.org/wiki?curid=98821" title="Eerste minister van Namibië">
Eerste minister van Namibië

Die eerste minister van Namibië (Engels: "Prime Minister of the Republic of Namibia") is volgens die Namibiese grondwet van 21 Maart 1990 die regeringshoof van die parlementêre republiek van Namibië. Die eerste minister word deur die grootste party in die nasionale vergadering benoem en deur die president aangestel. Hy word deur die adjunk-eerste minister (Engels: "Deputy Prime Minister") verteenwoordig.

Die eerste minister se woning is langs die Tintenpalast, die nasionale vergadering in die "buro van die eerste minister" (Engels: "Office of The Prime Minister") in Windhoek-Sentraal. Die woning van die eerste minister is sedert middel-2014 in die Ou Staatshuis, die voormalige woning van die president.



</doc>
<doc id="98822" url="https://af.wikipedia.org/wiki?curid=98822" title="Tertius Kapp">
Tertius Kapp

Tertius Kapp is 'n Suid-Afrikaanse dramaturg, regisseur en draaiboekskrywer. Hy het in Kaapstad skoolgegaan, waarna hy by die Universiteit Stellenbosch studeer en 'n MA in Kreatiewe Skryfkunde onder leiding van prof. Marlene van Niekerk behaal.Hy het die regie van onder andere "De Familie Wagenaer", "Skroothonde", "Sielsiek" en "Harmse" waargeneem. Hy woon tans in Johannesburg en is 'n vryskutskrywer.

In 2015 is die Hertzogprys vir Drama aan hom toegeken vir sy werke "Rooiland" en "Oorsee".

Tertius Kapp matrikuleer in 1997 met ses onderskeidings aan die Hoërskool Jan van Riebeeck in Kaapstad. Hy studeer verder aan die Universiteit van Stellenbosch, waar hy ’n B.A.-graad, ’n B.Sc.-graad in aktuariële wetenskap en as nagraadse student in Fisika sy B.Sc. Honneurs-graad behaal. Hierna skryf hy hom in vir ’n M.A.-graad in kreatiewe skryfwerk wat hy onder leiding van Marlene van Niekerk behaal. Hy is saam met Neels van Jaarsveld en Vicky Davids stigter van die teatergroep Tart ’n Koggel-produksies. Hy bly daarna in Johannesburg, waar hy ’n vryskutskrywer vir onder meer dokumentêre programme op televisie is, en word dan van 2009 tot 2013 besoekende dosent in Afrikaans en South African Studies in die Departement Engels aan die Adam Mickiewicz Universiteit in Poznan in Pole. By sy terugkeer na Suid-Afrika is hy vanaf Julie 2013 dosent in drama, prosa en die skryfkuns aan die Universiteit van Fort Hare. In 2015 lewer hy die jaarlikse N.P. van Wyk Louw-gedenklesing aan die Universiteit van Johannesburg onder die titel “"Met bier en bloed en dans en trom – Afrikaanse kunstefeeste en N.P. van Wyk Louw se kultuurkritiek"”.

Sy dramas word by verskeie kunstefeeste opgevoer, onder andere die Klein Karoo Nasionale Kunstefees en Aardklop. Hy het al tekste geskryf, geregisseer en self toneel gespeel. As vervaardiger was hy onder andere verantwoordelik vir die produksie van sy eie dramas “"As jy blind is, hoe weet jy waar om jou sigaret te ash?"”, “"Terre’Blanch"e”, “"Harmse"”, “"De Familie Wagenaer", “"Al dobberend"” en Willem Anker se “"Skroothonde"”. Hy speel die hoofrol in “"Terre’Blanche"” en tree ook in verskeie ander dramas op, soos “"Wit Sneeutjie en die Dwergreus"” en “"Wieditgedoen?"” Vir televisie skryf hy onder andere die dokumentêre film “Johnny en die Maaiers”, waarin die musiekbedryf oor die voorafgaande veertig jaar in Suid-Afrika onder die loep geneem word. Die geestige benadering sorg vir ’n humoristiese blik op ’n ernstige onderwerp.

In “Terre’Blanche” word die geskiedenis van die Afrikaner Weerstandsbeweging (AWB) onder die loep geneem sedert hul ontstaan in die vroeë sewentigerjare, met die sentrale fokus op die leier Eugène Terre’Blanche. “Sielsiek”, wat in 2006 by Aardklop debuteer, skryf hy saam met Willem Anker. Dit is ’n drama oor die tehuis Môreskyn en die mense wat daar bly, in die vorm van ’n toer deur die huis, gelei deur ’n pasiënt. Elke karakter se sielkundige afwyking word ondersoek en elke verhaal laat sy eie vrae ontstaan. Die gevolgtrekking is dat die grense tussen normaliteit en abnormaliteit baie dun is en dat die samelewing ’n geweldige negatiewe impak op mense uitoefen. “Harmse” handel oor ’n private speurder wat die pad byster raak wanneer ’n verleidelike blondine sy kantoor binnestap. Die stuk wend deurentyd die oorbekende clichés van die speurverhaal en tipiese film noir-genres op satiriese wyse aan. “"Harmse"” verower in 2006 die tweede plek in die Nagtegaal-tekskompetisie en word in hierdie jaar by die KKNK opgevoer. Die eenmanstuk “Al dobberend” is ’n komedie oor ’n man wat so alledaags is dat hy fassinerend word. Dis die man wat jy elke dag in die ry sien, die burokraat in die kantoor, die grapmaker om die braaivleisvuur, die man wat jy al ’n duisend kere ontmoet het maar nooit sal herken nie, wat al dobberend deur die lewe gaan. Hierdie stuk belig ’n karaktertipe wat ons goed ken, maar eintlik glad nie ken nie. “As jy blind is, hoe weet jy waar om jou sigaret te ash?” bestaan uit ’n reeks gefragmenteerde lewensuittreksels wat die gehoor ervaar deur klank, reuk en gevoel en daardeur word alledaagse gebeure opnuut ondersoek. “De Familie Wagenaer” "is" ’n vreesaanjaende improvisasiestuk oor ’n spookhuis, wat in 2004 by die KKNK opgevoer is in ’n verlate plaashuis buite Oudtshoorn. Die busbestuurder los die gehoor hier alleen in die spookagtige atmosfeer, waarna ’n lantern verskyn wat hulle op ’n begeleide toer deur die huis neem. Onderweg kom hulle etlike spoke teë, wat hulle tragiese geskiedenisse uitspeel.

“Rooiland” word aanvanklik in 2008 tot 2009 geskryf as deel van die Aardklop Kunstefees se teksontwikkelingsprogram, waar dit onder leiding van Rosa Keet grondig hersien en verwerk word. Die titel verwys na die gesteelde bees van ’n wit boer wat deel geword het van die tronkmitologie, met Rooiland die bees waarvan die vel gebruik is om die bendes se wette op te skryf. Die drama maak sy debuut in 2011 by die Aardklop Kunstefees op Potchefstroom en plaas die kollig op bendestrukture in Suid-Afrikaanse tronke. Vier gevangenes bevind hulle in die ingekrimpte ruimte en beklemming van ’n tronksel en hulle verteenwoordig ’n mikrokosmos van taal, kultuur en ouderdom. Die bendelid Adidas probeer die nuwe gevangene Frans deur intimidasie te werf vir die bende die 27’s. In die sel is ook die wedergebore Christen Chris en Pastoor, ’n tronk veteraan, wat as jongman reeds opgesluit is en na ’n tyd in die dodesel nou ’n leiersfiguur in die tronk is. Ten spyte van die oënskynlik fragmentariese struktuur met skynbare rigtinglose praatjies en konfrontasies loop daar ’n sterk spanningslyn deur die stuk, tot by die bloedige einde. Temas sluit in die soeke na tuishoort, mag en intimidasie, met die wrede tronklewe wat ongesensureer uitgebeeld word. As navorsing vir die stuk werk hy saam met ’n evangeliese rolprentmaker in die Pollsmoor-gevangenis, waar van die gevangenes hom help om van sy oorspronklike dialoog in die tronktaal Salambom te vertaal.“"Rooiland"” wen in 2011 die AngloGold Ashanti Aardklop-Smeltkroesprys vir die beste nuwe teks wat by Aardklop debuteer. By die KKNK van 2012 word dit vir vier kategorieë benoem, insluitende beste teater-aanbieding. In dieselfde jaar word dit benoem vir ses Fiesta-toekennings, waarvan dit vier verower, insluitende beste regie, beste akteur en beste nuut geskepte Afrikaanse aanbieding. Kapp verower hiervoor ook ’n Fiesta-toekenning as die beste opkomende kunstenaar. Die drama word in 2014 ook met vyf Fleur du Cap-teaterpryse bekroon. In 2015 word die Hertzogprys aan “"Rooiland"” en “"Oorsee"” toegeken.

“Oorsee” debuteer in 2013 by Aardklop. Vyf uiteenlopende karakters wat elkeen ’n argetipiese karakter binne die disfunksionele mikrokosmos van eietydse Suid-Afrika verteenwoordig, dryf rond op ’n skuit, op pad na ’n beloofde land in die noorde. Die vaarders is reeds dertien jaar op reis. Hulle is die volksvader Mossie Waterboer en sy slim maar nimfomaniese dogter Canola en die Verfkan gesin van Josua (die burokraat), Eeufesia (die volksmoeder) en hulle dowwe seun Abraham. Die Asem het aan hulle ’n beloofde land gegee, maar hulle het afgedwaal van sy wette en verordeninge. Dit is egter hulle taak om die kennis en geskrifte van die volk te bewaar. In hulle oorlewingstryd word daar ingegaan op die verstrengelde verhale van hulle herkoms en hulle beplanning vir die toekoms. Die Bybelse uittog na die Beloofde Land en die Groot Trek dien onder andere as metatekste vir hierdie drama, terwyl die paradysverhaal in die epiloog herskep word. Hierdie satiriese drama vra ernstige vrae oor nasionalisme, eksklusiwiteit en die vasklou aan die eie en bekende binne ’n vinnig veranderende omgewing. In 2013 is “"Oorsee"” op die kortlys vir die toekenning van die ATKV se prys vir ’n dramateks en dit wen die AngloGold Ashanti Aardklop-Smeltkroesprys as beste nuwe Afrikaanse teks wat by Aardklop debuteer.In 2015 word die Hertzogprys aan “"Oorsee"” en “"Rooiland"” toegeken, terwyl “"Oorsee"” in dieselfde jaar op die kortlys is vir die toekenning van die Universiteit van Johannesburg-prys.

Benewens sy verhoogstukke lewer hy ook werk in ander vorms van die drama. Sy radiodrama “Die Flambojante L” word deur Radiosondergrense uitgesaai. Hierin kikker ’n jong poskantoorklerk sy saai plattelandse bestaan op met vurige verbeeldingsvlugte, wat uitkring tot by die naburige dorp se mense, wie se lewens dramaties hierdeur geraak word. “Poskantoor” is ’n komiese Afrikaanse opera waarvoor hy die libretto skryf en Braam du Toit die musiek komponeer. “"Die Flambojante L"” sou aanvanklik as basis dien vir hierdie opera, maar eindelik is die enigste ooreenkoms dat beide in ’n poskantoor afspeel. Drie vroue (Grethe, Ronel en Saartjie) werk in die poskantoor van die fiktiewe Noord-Kaapse dorpie Karkaskraal onder die ysterhand van die posmeester, Smit. Die verhaal speel in die hede af. Grethe is ’n jong weduwee wat, as gevolg van al die skinderstories oor haar, op die punt staan om haar tuisdorp vir ewig te verlaat. Die karwag Napoleon, wat voor haar woonstel slaap, sien haar egter, verklaar sy liefde en oortuig haar om te bly. Hierdie opera debuteer in 2014 by Aardklop in Potchefstroom en wen hier die Clover Soveel Beter-prys vir die beste algehele aanbieding. Dit word daarna benoem vir sewe Fiesta-toekennings. Die dramateks “Iemand anders” word in ’n kortrolprent verwerk. Hierin ontdek ’n man dat hy ’n karakter in ’n rekenaarspeletjie is. Die rolprent word onder andere by 2015 se Silwerskermfees vertoon. Hy skryf die draaiboek vir die verfilming van Anchien Troskie se romans “"Dis ek, Anna"” en die vervolg daarop, “"Die staat teen Anna Bruwer"”, wat as “Dis ek, Anna” op verskeie internasionale rolprentfeeste vertoon word, onder andere in Edinburg in Skotland, Londen, Amsterdam en Palm Springs in die Verenigde State. Hierdie rolprent is die wenner van die beste rolprent-toekenning by 2015 se Silwerskermfees. In 2016 word dit bekroon met ses Safta-toekennings, onder andere vir beste vollengte rolprent, die eerste keer wat ’n Afrikaanse rolprent hierdie prestasie behaal. Verder verwerk hy Wilma Stockenström se roman “"Die kremetart-ekspedisie"” vir die verhoog. Die Franse dramaturg Bernard-Marie Koltés se drama “"Buite blaf die honde swart"” vertaal hy in Afrikaans en dit debuteer in 2015 by die KKNK.

Hy skryf ook in Engels. In 2015 is hy medeskrywer van “”, wat op die Grahamstad Kunstefees debuteer. Hierdie stuk handel oor die sewe doodsondes en Kapp dra ’n verhaal oor jaloesie by tot die opvoering. Sy verhaal heet “"Meine Schnuckiputzi Schatzi-Spatzi Süsses Schneckchen Ntombikayis"”. Dit handel oor Werther, ’n verliefde maar jaloerse uitruilstudent.

Benewens dramas skryf hy ook gedigte, veertien waarvan in die versamelbundel “Uit die stof die see die skald se handevuurvoet tracks en die verstuite trein van wat verlange” opgeneem word saam met gedigte van Gert Vlok Nel, Robert Bolton en Jac Kritzinger. Hy het ook al liedjies op die CD “"Roes van die eeu"” opgeneem. Sy verse word in verskeie tydskrifte gepubliseer (insluitende "Tydskrif vir Letterkunde") en opgeneem in “"Nuwe stemme 2"” en daarna in “"Groot verseboek"”. Hy tree ook by Versindaba op Stellenbosch op, waar hy in 2005 en 2009 van sy gedigte voorlees.




</doc>
<doc id="98826" url="https://af.wikipedia.org/wiki?curid=98826" title="Eurowings">
Eurowings

Eurowings is 'n Duitse lugredery en dogteronderneming van Lufthansa wat sy hoofkwartier in Düsseldorf het. Naas die lughawe in Düsseldorf dien ook Hamburg en Wene (vanaf 2015) as spilpunte. Eurowings het oorspronklik veral vlugte namens Germanwings onderneem, maar sedert die najaar van 2015 word Germanwings deur Eurowings bestuur. So vlieg Germanwings tans in opdrag van Eurowings. 

As laekostelugredery bied Eurowings veral vlugte na oorsese vakansiebestemmings aan, waaronder Varadero in Kuba, Bangkok en Phuket in Thailand en Doebai in die Verenigde Arabiese Emirate. Eurowings se langafstandvlugte word met Airbus A330-200-stralers onderneem vanaf die lughawe Keulen-Bonn. 


</doc>
<doc id="98842" url="https://af.wikipedia.org/wiki?curid=98842" title="M.T. Steynmedalje vir Natuurwetenskaplike en Tegniese Prestasie">
M.T. Steynmedalje vir Natuurwetenskaplike en Tegniese Prestasie

Die M.T. Steynmedalje vir Natuurwetenskaplike en Tegnies Prestasie is ’n prys wat toegeken word aan ’n kandidaat vir skeppende bydraes tot die ontginning, organisasie en volgehoue uitbouing van ’n vertakking(s) van die natuurwetenskap of die tegnologie. Dit moet as ’n wesenlike en belangrike bydrae tot die bevordering van die natuurwetenskap of die tegnologie beskou word, en moet suksesvol toegepas word in landsbelang. Die prys word beskou as die kroon op ’n lewenstaak en kan daarom slegs een maal aan ’n persoon toegeken word. Die prys is in 1964 goedgekeur om naas die Havengaprys ’n toekenning in die natuurwetenskappe te bied en sedert 1977 word dit jaarliks toegeken. Dit is een van die belangrikste eerbewyse van die Akademie vir leierskap op die hoogste vlak op die gebiede van die natuurwetenskap en die tegniek.

Die prys is vernoem na die oud-president M.T. Steyn van die Oranje-Vrystaat en eerste voorsitter van die Akademie.


Verwerk vanaf akademie.co.za.


</doc>
<doc id="98846" url="https://af.wikipedia.org/wiki?curid=98846" title="Hoofbegraafplaas van Frankfurt am Main">
Hoofbegraafplaas van Frankfurt am Main

Die Hoofbegraafplaas van Frankfurt am Main (Duits: "Hauptfriedhof von Frankfurt am Main"), wat in 1828 geopen is, vorm saam met aangrensende Joodse begraafplase een van die grootste begraafplaasterreine in Duitsland. Danksy sy monumentele portaalgeboue, die gesofistikeerde tuinboukuns, grafmonumente uit byna twee eeue en die laaste rusplekke van talle vooraanstaande persoonlikhede is dit een van die belangrikste kulturele en argitektoniese besienswaardighede in die Mainmetropool.

Vanaf die vroeë 16de eeu is die meeste oorledenes op die begraafplaas Peterskirchhof in Frankfurt se Neustadt begrawe. Dié begraafplaas is ná die Protestantse Hervorming uitsluitlik vir die begrafnisse van Protestantse Frankfurters uit die ou stad en die nuwe woonbuurte gebruik, terwyl Sachsenhausen oor sy eie kerkhof beskik het. Die ou Joodse begraafplaas het deel uitgemaak van Frankfurt se Joodse ghetto, die "Judengasse", terwyl die klein aantal Rooms-Katolieke oorledenes op die kerkhof vlakby die domkerk begrawe is.

Die Peterskirchhof was meer as 300 jaar lank in gebruik en is verskeie kere uitgebrei. Nogtans was die plek binne Frankfurt se stadsmuur beperk, en reeds in die 18de eeu het dié kerkhof te klein geraak. Weens die groot aantal begrafnisse moes grafte dikwels binne die bestek van tien tot vyftien jaar hergebruik word. Die situasie het vanaf 1812 nog vererger nadat ook Rooms-Katolieke begrafnisse op die kerkhof plaasgevind het. Weens die snelgroeiende aantal Rooms-Katolieke inwoners was die klein domkerkhof in dié tyd reeds vol.

Die stadsvaders het dus besluit om 'n nuwe uitgestrekte begrafnisterrein met reekse grafte vir ryk én arm buite die stad aan te lê, ondanks die weerstand van die plaaslike bevolking. Baie invloedryke Patrisiërgesinne was nie bereid om hul statige grafkelders op die Peterskirchhof in te ruil vir eenvoudige reekse grafte nie.

Frankfurt se geneeskundiges was in elk geval ten gunste van 'n nuwe dodeakker, veral weens die onhigiëniese toestande op die ou Peterskirchhof. In 1821 is die terrein vir die nuwe begraafplaas gekies en vier jaar later 'n kommissie onder leiding van senator Johann Adam Beil aangestel wat die projek sou bestuur. Om die toestemming van welvarende gesinne vir die beplande begraafplaas te verseker, het die boukommissie planne vir die gelyke behandeling van alle oorledenes laat vaar. Langs die beplande buitemure is daar nou voorsiening gemaak vir groter familiegrafte en monumente. Die argitek Friedrich Rumpf (1795–1867) en die stadstuinier Sebastian Rinz (1782–1861) het die opdrag gekry om die nuwe hoofbegraafplaas te ontwerp.

Rinz het die nuwe dodeakker, wat met sowat ses hektaar drie keer so groot was as die ou Peterkirchhof, in die styl van Engelse landskapstuine aangelê. Die begraafplaas, wat sowat 340 meter in oos-westelike en 200 meter in noord-suidelike rigting gestrek het, is deur 'n muur omring. Net oos daarvan het 'n Joodse begraafplaas ontstaan. 'n Klassisistiese portaal met twee syvleuels, wat op die fondamente van 'n Romeinse landgoed ontstaan het, het as westelike hoofingang tot die nuwe begraafplaas gedien.

Een van die besondere aantreklikhede van die nuwe dodeakker, wat in destydse publikasies deur die stadsraad aangeprys is, was die heropwekkingsaal wat in die portaalgebou ingerig is – 'n instelling wat dikwels op 19de eeuse begraafplase aangetref is. Hier kon skyndooies weer tot lewe gewek word. So het die owerheid seker gemaak dat geen burger lewendig begrawe sou word nie – en kon tegelykertyd Frankfurters op 'n doeltreffende manier van die voordele van die nuwe begraafplaas oortuig.

Die laaste teraardebestelling op die ou Peterskirchhof het op 30 Junie 1828 plaasgevind. Een dag later, op 1 Julie, is die eerste begrafnisdiens op die nuwe dodehof gehou. Maria Catherine Alewyn, 'n boorling van Amsterdam wat in die ouderdom van 52 jaar in die "Hotel zum Schwan" oorlede is, was die eerste burger wat hier haar laaste rusplek gevind het. Haar graf is lankal verwyder, maar daar is steeds 'n gedenksteen.

Die begraafplaas se uitleg het in 1828 op dieselfde beginsels berus soos destydse ontwerpe vir landskapstuine. Opvallend is die boogvormige wandelpaaie langs die buitekant wat lyk asof hulle 'n natuurlike rigting van beweging deur die terrein aandui. Die plaaslike fauna het bewaar gebly om deel van die ontwerp te word. 'n Kenmerkende voorbeeld is die 300 jaar oue beukeboom op die foto regs. Die oorspronklike ontwerp het voorsiening vir 'n klein vywer, maar die grond op die terrein het geblyk om hiervoor ongeskik te wees.

Die grootste deel van die vredehof het aanvanklik egter ongestruktureer gebly. Volgens destydse higiëniese standaarde en die ervarings met die ou Peterkirchhof het die beplanners dit raadsaam geag om liewer intensiewe gebruik van die gegewe terrein te maak en die lugsirkulasie, wat natuurlike ontbindingsprosesse ondersteun, nie te belemmer nie. Eers later is die terrein in afdelings met verskillende tuinontwerpe onderverdeel.

Die wandelpaadjies in die oudste gedeelte van die vredehof was nog relatief nou. In latere nuut aangelegde afdelings het breë lane en pleine ontstaan. Nóg 'n belangrike tuinbouelement was struikheinings. Teen die middel van die 19de eeu is met die aanplanting van hoog groeiende boomspesies soos beuke- en eikebome, platane, kastaiing- en iepebome begin. Die meeste van die laasgenoemdes het 'n boomsiekte in die laat 20ste eeu nie oorleef nie.

Die tuinboukuns van afdelings, wat ná 1927 ontstaan het, is deur die minimalistiese vormtaal van die "Neues Frankfurt"-skool beïnvloed. Aangesien die terrein 'n effense helling in rigting van Eckenheim het, is nuwe afdelings hier terrasvormig aangelê.



</doc>
<doc id="98848" url="https://af.wikipedia.org/wiki?curid=98848" title="Three Mile Island">
Three Mile Island

Three Mile Island is 'n kernkragsentrale in Harrisburg, Pennsylvania in die Verenigde State van Amerika. Die sentrale lê op 'n eiland in die Susquehanna-rivier en beskik oor twee drukwaterreaktors genaamd TMI-1 en TMI-2. Op 28 Maart 1979 het Amerika se ernstigste siviele kernongeluk hier plaasgevind. Reaktor TMI-2 se verkoelingstelsel het gefaal wat tot 'n gedeeltelike smelting van die reaktor gelei het en 'n aansienlike hoeveelheid straling in die atmosfeer vrygestel het.

Die voorval van 28 Maart 1979 begin met 'n betreklik geringe storing in die sentrale se sekondêre verkoelingstelsel. Die storing veroorsaak dat die temperatuur in die primêre koelwater begin styg. Die reaktor het, soos verwag, homself outomaties afgeskakel. Dit het alles in ongeveer 'n sekonde gebeur.

As 'n reaktor afgeskakel is, stop die kernreaksie en kernsplyting vind nie meer plaas nie. Die produksie van hitte word grotendeels gestop, maar 'n afgeskakelde reaktor produseer (as gevolg van die radioaktiewe materiaal se vervalprosesse) steeds hitte wat gedreineer moet word.
In Three Mile Island begin die druk in die primêre verkoelingstelsel op te bou, wat veroorsaak dat 'n veiligheidsklep oopgaan om die druk te verlaag. Die klep het egter nie weer dig gesluit nadat die druk voldoende verlig is nie. As gevolg van die sentrale se ontwerp kon die operateurs nie die probleem op hulle kontrolepaneel sien nie, en was hulle nie daarvan bewus nie. 'n Groot deel van die primêre koelmiddel het so verlore gegaan en stoomballe het in die reaktor se pype ontstaan. Dit veroorsaak dat die reaktor nie meer voldoende afgekoel kon word nie en die temperatuur het bly styg. In die proses is die reaktor ernstig beskadig en is radioaktiewe gasse in die atmosfeer vrygestel.

Die operateurs in die kontrolekamer was nie in staat om die situasie waar te neem en daarop te reageer nie. Tydens die ondersoek is bevind dat onvoldoende instrumentasie en weinig opleiding oor hoe om noodsituasies te hanteer vir die ongeluk verantwoordelik was.


</doc>
<doc id="98849" url="https://af.wikipedia.org/wiki?curid=98849" title="Audi 80">
Audi 80

Die Audi 80 is 'n kompakte uitvoerende motor deur die Duitse vervaardiger Audi (aanvanklik bekend as Auto Union en Audi NSU Auto Union) vervaardig van 1966 tot 1996. Dit deel sy platform met die Volkswagen Passat van 1973-1986 en was beskikbaar as 'n sedan en 'n "avant" (Audi se naam vir 'n stasiewa). Die koepee en omskepbare modelle was nie deel van die reeks nie, maar het dieselfde platform en baie onderdele gedeel.

In Noord-Amerika en Australië, is die 80 as die Audi Fox verkoop vir modeljaar 1973-1979, en as die Audi 4000 vir modeljaar 1980-1987 in die VSA. Die Audi 90 was 'n luukse ontwerperweergawe van die Audi 80. Die oorspronklike Audi Cabriolet het sy eie kenteken sonder 'n nommer gedra, maar was nou verwant aan die 80/90.

Daar was verskillende weergawes met binnebrandenjins, waarvan die petrolenjins die brandstofinspuiting "E" (Einspritzung), en vergasser "S", en die dieselenjins die "D" (Diesel), "TD" (turbodiesel) en "TDI" (Turboaangejaagde direkte inspuiting) ingesluit het.


</doc>
<doc id="98850" url="https://af.wikipedia.org/wiki?curid=98850" title="Ruimtewandeling">
Ruimtewandeling

'n Ruimtewandeling is enige aktiwiteit wat deur 'n ruimtevaarder buite 'n ruimtetuig uitgevoer word buite die Aarde se merkbare atmosfeer. Die term is mees algemeen van toepassing op 'n ruimtewandeling wat uitgevoer word buite 'n vaartuig wat om die aarde wentel (soos die Internasionale Ruimtestasie), maar word ook gebruik in terme van verkenning op die maan se oppervlak soos uitgevoer deur ses pare van die Amerikaanse ruimtevaarders in die Apollo-program tussen 1969 en 1972.

Net soos met die eerste satelliet en die eerste mens in die ruimte, het die Sowjetunie weer die wêreld verstom op 18 Maart 1965 met die eerste ruimtewandeling wat uitgevoer is deur Aleksei Leonof uit die Voskhod 2-ruimtetuig, hy het 12 minute buite die ruimtetuig spandeer.

Die eerste Amerikaanse ruimtewandeling is uitgevoer op 3 Junie 1965, deur Ed H. White van die tweede bemande Gemini vlug, Gemini 4. Dit het vir 21 minute geduur.


</doc>
<doc id="98852" url="https://af.wikipedia.org/wiki?curid=98852" title="Audi 50">
Audi 50

Die Audi 50 (intern bekend as die "Typ 86") was 'n supermini ekonomiese motor vervaardig in 1974-1978 deur die Duitse vervaardiger Audi en is net in Europa verkoop. Dit is twee of drie jaar na die Italiaanse Fiat 127 en die Franse Renault 5 bekendgestel, en was Duitsland se eerste bydrae tot die opkomende Europese "supermini" klas. 

Die Audi 50 is deur Audi NSU Auto Union AG by die voormalige NSU fabriek in Neckarsulm, Duitsland gebou en by die reuse Wolfsburgaanleg deur Volkswagen. Die motor is ses maande later deur Volkswagen geherkenteken en as die Volkswagen Polo Mk1 bemark, met 'n groter verskeidenheid enjins en ander opsies. Die Volkswagen Polo is in September 1974 plaaslik in Duitsland van stapel gestuur en 'n paar maande later in uitvoermarkte, insluitend die Verenigde Koninkryk.


</doc>
<doc id="98853" url="https://af.wikipedia.org/wiki?curid=98853" title="Audi Quattro">
Audi Quattro

Die Audi Quattro is 'n pad- en tydrenmotor, vervaardig deur die Duitse motorvervaardiger Audi, deel van die Volkswagengroep. Dit is die eerste keer by die Geneefse Motorskou op 3 Maart 1980 tentoongestel. Produksie van die oorspronklike weergawe is tot in 1991 voortgesit.


</doc>
<doc id="98856" url="https://af.wikipedia.org/wiki?curid=98856" title="Audi V8">
Audi V8

Die Audi V8 ("Typ 4C") is 'n vierdeur, volgrootte, luukse sedan, wat van 1988-1993 deur Audi in Duitsland gebou is, as die maatskappy se vlagskipmodel. Dit was die eerste motor van Audi wat met 'n V8-enjin toegerus was, en ook die eerste Audi om 'n quattro-stelsel te kombineer met 'n outomatiese ratkas. Vroeë motors het 'n 3.6-liter V8 gebruik, terwyl latere motors 'n 4.2 liter-weergawe van die enjin gehad het. Die Audi V8 is deur die Audi A8 vervang in 1994, hoewel die A8 nie in Noord-Amerika verkoop is voor 1997 nie.

Die kompetisiemodel van die Audi V8 het opeenvolgende "Deutsche Tourenwagen" kampioenskapstitels vir bestuurders in 1990 en 1991 gewen, deur Hans-Joachim Stuck en Frank Biela onderskeidelik. Audi was die eerste maatskappy om opeenvolgende DTM titels te wen.


</doc>
<doc id="98857" url="https://af.wikipedia.org/wiki?curid=98857" title="Hotel zum Schwan">
Hotel zum Schwan

Die Hotel zum Schwan ("Swaan-hotel") was 'n befaamde hotel in Frankfurt am Main wat tussen 1592 en 1919 bestaan het. Die laaste in 1792 nuut opgerigte hotelgebou is in 1944 tydens geallieerde lugaanvalle vernietig. Later het op die perseel 'n rolprentteater en 'n filiaal van die boekwinkelketting "Hugendubel" ontstaan. Die laasgenoemde bestaan steeds.

Die "Schwan" was veral in die 19de eeu een van Europa se mees vooraanstaande luukse hotelle. Dit het historiese betekenis gekry met die Vredesooreenkoms van Frankfurt wat hier op 10 Mei 1871 onderteken is en waarmee die Frans-Duitse Oorlog beëindig is. Die meubilering van die sogenaamde "Vredeskamer", waar die vredesverdrag deur die Duitse rykskanselier Otto von Bismarck en die Franse minister van buitelandse sake, Jules Favre, onderteken is, het bewaar gebly en word tans in Frankfurt se Historiese Museum vertoon.


</doc>
<doc id="98859" url="https://af.wikipedia.org/wiki?curid=98859" title="Kronberg-kasteel">
Kronberg-kasteel

Die Kronberg-kasteel (Duits: "Burg Kronberg") is 'n rotskasteel uit die hoë Middeleeue in Kronberg im Taunus, 'n stad in die distrik Hochtaunuskreis van die Duitse deelstaat Hesse.

Die kasteelterrein is op 'n rotsplato bo die historiese middestad van Kronberg geleë en beslaan 'n totale oppervlakte van 18 000 vierkante meter, met geboue wat tussen die 12de en 19de eeu ontstaan het. Die Here van Kronberg, 'n familie van vrye adellikes, het in hul manlike linie reeds in 1704 uitgesterf. Die kasteel word tans deur twee liggame bestuur, die "Stiftung Burg Kronberg im Taunus" en die "Burgverein Kronberg e.V."

Die geskiedenis van die kasteel word in die plaaslike museum behandel. In die kasteel word gereeld konserte, markdae, referate en uitstallings gehou. 


</doc>
<doc id="98860" url="https://af.wikipedia.org/wiki?curid=98860" title="Carol Shields">
Carol Shields

Carol Ann Shields (Illinois, 2 Junie 1935 – Victoria B.C., 16 Julie 2003) was 'n Amerikaans-gebore Kanadese skrywer. Sy het bekendheid verwerf het vir haar 1993-roman "The Stone Diaries", wat beide die Amerikaanse Pulitzerprys vir Fiksie en die Kanadese Governor General's Award gewen het. Haar 1997-roman "Larry's Party" het verder die Orange Prize vir fiksie gewen. Sy is in 2003 oorlede aan borskanker.


</doc>
<doc id="98861" url="https://af.wikipedia.org/wiki?curid=98861" title="Hettie Smit">
Hettie Smit

Hettie Smit, pseudoniem van mev. S.J. van Vuuren (1908–1973), was 'n Afrikaanse skryfster wat veral bekend is vir haar roman "Sy kom met die sekelmaan" (1937) wat in 'n dagboek- en briefvorm geskryf is en oorspronklik in 1937 deur die Vereniging vir die Vrye Boek in Kaapstad uitgegee is. Dit staan bekend as die eerste bieg- of belydenisroman in Afrikaans en is gegrond op die briefwisseling tussen Smit en die skywer en digter WEG Louw. Dié boek het meer as 10 herdrukke beleef en is in 2001 opgevoer met Nicole Holm en spelleiding deur Juanita Swanepoel. Hiernaas volg daar ook 'n aantal jeugstukke, artikels en resensies uit haar pen.

Smit het op die dorpie Koffiefontein in die Vrystaat grootgeword en later op Brandfort skoolgegaan, waar haar vader prokureur was. Haar gesin was lidmate van die Gereformeerde Kerk. Haar verdere opleiding het sy aan die Universiteit van Kaapstad ontvang, waar sy die grade M.A. en B.Educ. behaal het. Sy het op talle plekke skoolgehou: Wellington, Prins Albert, Hennenman, Bloemfontein, Kimberley en Pretoria, en is later met S.J. van Vuuren van die departement van landbou en bosbou in die hoofstad getroud. Die egpaar het in 'n stadium in Waterkloof gewoon en het twee seuns gehad. Smit het ná haar huwelik by die Sentrale Vertaalburo van die staatsdiens gewerk.



</doc>
<doc id="98864" url="https://af.wikipedia.org/wiki?curid=98864" title="Delawarebaai">
Delawarebaai

Die Delawarebaai (Engels: "Delaware Bay") is 'n estuarium ('n breë, tregtervormige riviermonding) aan die noordooskus van die Verenigde State van Amerika waar die Delawarerivier in die Atlantiese Oseaan uitmond. Die baai word binnelands deur die deelstate New Jersey en Delaware begrens. Dit beslaan 'n oppervlak van 2 030 vierkante kilometer.

Die hawens langs die baai word deur die "Delaware River and Bay Authority" bestuur. Cape Henlopen en Cape May is aan weerskante van die estuarium se bek langs die Atlantiese Oseaan geleë. Die Cape May-Lewes Veerboot oorkruis die baai vanaf Cape May in New Jersey na Lewes in Delaware.

Die oewers van die baai bestaan grootliks uit soutmoerasse en moddervlaktes. Slegs klein gemeenskappe bewoon die oewers van die laer baai. Naas die gelyknamige Delawarerivier vloei die volgende riviere in die baai in:

Vanuit die deelstaat Delaware:

Vanuit die deelstaat New Jersey:

Die baai, waar soet rivierwater oor etlike myle met seewater meng, fungeer as broeiplek vir verskeie akwatiese spesies, met inbegrip van die Atlantiese hoefysterkrap ("Limulus polyphemus"). Die gebied is op 20 Mei 1992 as 'n RAMSAR-beskermde vleiland geproklameer. Dit was ook die eerste gebied wat in die netwerk van die Westelike Halfrond se Strandvoël Reservate geregistreer is. Oesters word op groot skaal hier verbou.


</doc>
<doc id="98868" url="https://af.wikipedia.org/wiki?curid=98868" title="Apollo 1">
Apollo 1

Apollo 1 (aanvanklik AS-204) was die eerste bemande sending van die Amerikaanse Apollo-program. Die beplande lae aardewentelbaantoets van die Apollo-bevelmodule het nooit plaasgevind op die beplande datum van 21 Februarie 1967 nie, omdat 'n kajuitbrand tydens 'n repetisie vir die lansering die bevelmodule op 27 Januarie by Cape Canaveral vernietig het. Al drie bemanningslede: Virgil I. "Gus" Grissom, Edward Higgins White, en Roger B. Chaffee het in die brand omgekom.


</doc>
<doc id="98869" url="https://af.wikipedia.org/wiki?curid=98869" title="Havengaprys">
Havengaprys

Die Havengaprys is ’n prys wat sedert 1945 jaarliks toegeken word aan ’n kandidaat(e) vir oorspronklike navorsing op natuurwetenskaplike en/of tegniese gebied. Kandidate word op navorsingspublikasies en die bewys van die bevordering van Afrikaans beoordeel. Die Havengaprys kan net een maal aan ’n persoon toegeken word.

In 1943 is ’n poging aangewend om ’n gedeelte van die Hertzogprys as ’n teenhanger daarvoor vir die Fakulteit Natuurwetenskap en Tegniek toe te ken. Daar is egter besluit dat die fakulteit sy eie prys moet kry wat in 1944 ingestel is.

Die prys is vernoem na die oudminister Klasie Havenga wat hom in 1946 bereid verklaar het om £50 jaarliks aan die Akademie te skenk. Havenga het in sy boedel R4 000 aan die Akademie bemaak en in 1969 ontvang die Akademie ’n verdere R14 000 uit die boedel van sy vrou, Olive. Sedert 1979 word die prys in die vorm van ’n goue medalje toegeken.




Verwerk vanaf www.akademie.co.za (argief).


</doc>
<doc id="98873" url="https://af.wikipedia.org/wiki?curid=98873" title="DKW Munga">
DKW Munga

Die DKW Munga was 'n DKW-handelsmerk veldvoertuig gebou deur "Auto Union GmbH" in Ingolstadt, Duitsland. Die naam Munga kom terloops van die Duitse frase "Mehrzweck Universal Geländewagen mit Allradantrieb", wat vertaal word as "veeldoelige universele veldmotor met vierwielaandrywing".

Produksie het in Oktober 1956 'n aanvang geneem en is in Desember 1968 gestaak. In hierdie tydperk is 46 750 motors gebou. Die 38ste Internasionale Motorskou van 1957 in Frankfurt am Main was 'n groot sukses vir Auto Union, toe die Munga van stapel gestuur is. Die voertuig, met buitengewone stamina, was nie net deur die Wes-Duitse Bundeswehr aanvaar as 'n voertuig uniek in sy klas nie, maar is ook in groot getalle aangekoop vir die Duitse grenspolisie en verskeie buitelandse militêre formasies binne NAVO.

Die burgerlike weergawe van die Munga is wyd gebruik in Wes-Duitsland vir landbou- en bosbouwerk in die besonder, maar het ook oorsee gewild geword, veral in lande waar "iewers heen te gaan" vervoer nodig is as gevolg van swak paaie, soos groot dele van Suid-Amerika en Suid-Afrika. Ongeveer 2000 van die voertuie is aan die Koninklike Nederlandse Leër gelewer, waarvan vele verskeep is na die Verenigde Koninkryk in die laat 1970's.


</doc>
<doc id="98874" url="https://af.wikipedia.org/wiki?curid=98874" title="Auto Union">
Auto Union

Auto Union AG, Chemnitz, was 'n samesmelting van vier Duitse motorvervaardigers, gestig in 1932 en in 1936 opgerig in Chemnitz, Sakse, tydens die Groot Depressie. Die maatskappy het ontwikkel in die hedendaagse Audi en is nou 'n filiaal van die Volkswagengroep.

Auto Union is wyd bekend vir sy renmotors. Die Silver Arrows van twee Duitse spanne (Mercedes-Benz en Auto Union) oorheers nie net GP motorrenne van 1934 af nie, maar stel ook rekords op wat dekades neem om te verbeter, soos die vinnigste spoed ooit bereik op 'n openbare pad, teen 432.7 km/h (268.9mph).


</doc>
<doc id="98876" url="https://af.wikipedia.org/wiki?curid=98876" title="Lamborghini">
Lamborghini

Automobili Lamborghini SpA is 'n Italiaanse merk en vervaardiger van luukse sportmotors, en voorheen sportnutsvoertuie, wat besit word deur die Volkswagengroep deur middel van sy Audifiliaal. Lamborghini se produksiefasiliteit en hoofkantoor is in Sant'Agata Bolognese, Italië geleë. In 2011 het Lamborghini se 831 werknemers 1711 voertuie geproduseer.

Ferruccio Lamborghini, 'n Italiaanse produksiemagnaat, het Automobili Ferruccio Lamborghini SpA in 1963 gestig om te kompeteer met gevestigde merke, insluitend Ferrari. Die maatskappy het in 1966 wye lof ontvang vir sy Miura sportkoepee, wat agterste mid-enjin en agterwielaandrywing as die standaarduitleg vir hoë-prestasie motors van die era gevestig het.

Lamborghini het vinnig gegroei gedurende die eerste dekade, maar hul verkope tuimel in die nasleep van die 1973 wêreldwye finansiële afswaai en die oliekrisis. Die firma se eienaarskap het drie keer verander na 1973, insluitend 'n bankrotskap in 1978. Die Amerikaanse Chrysler Corporation het die beheer van Lamborghini in 1987 bekom, maar verkoop dit daarna aan die Maleisiese beleggingsgroep MyCom Setdco en Indonesiese groep V'Power Corporation in 1994. In 1998 word Lamborghini verkoop aan die Volkswagengroep waar dit onder beheer van die groep se Audi-afdeling geplaas is.

Nuwe produkte en modellyne is bekendgestel in die handelsmerk se portefeulje en veroorsaak verhoogde produktiwiteit vir die Lamborghini-merk. In die laat 2000's, tydens die wêreldwye finansiële krisis en die gevolglike ekonomiese krisis, ondervind Lamborghini se verkope 'n daling van byna 50 persent.

Lamborghini produseer sportmotors en V12-enjins vir oorsese motorbootresies. Lamborghini produseer tans die V12-aangedrewe Aventador en die V10-aangedrewe Huracán.


</doc>
<doc id="98877" url="https://af.wikipedia.org/wiki?curid=98877" title="Braun">
Braun

Braun GmbH is 'n Duitse vervaardiger van elektriese huishoudelike toestelle wat sy tegniese hoofkwartier in Kronberg im Taunus in die deelstaat Hesse het. As handelsmerk word Braun veral verbind met sy baanbrekende, hoogs moderne industriële ontwerpkuns en tegnologiese vernuwing - twee velde waarin die onderneming 'n leidende rol op die wêreldmark gespeel het. 

Dit was Braun se ontwerperspan wat aan baie elektriese toestelle eers hul moderne vorm gegee het. So was hulle rigtingwysend vir 'n hele bedryf met hul eie vormtaal van funksionele en eenvoudige, dog estetiese, gesofistikeerde en perfekte produkontwerpe wat van hoëtroustelle tot haardroërs en skeerapparate gestrek het.

Die Duitse aandelemaatskappy Braun AG is in 1967 aan die Amerikaanse onderneming The Gillette Company verkoop wat op sy beurt in 2005 deur die Amerikaanse maatskappy Procter & Gamble oorgeneem is. Die Italiaanse onderneming De'Longhi Appliances S.r.l is lisensiehouer van die Braun-handelsmerk. Die Suid-Afrikaanse Braun-filiaal Braun Household Limited is in Maraisburg, Florida, Gauteng gesetel.

Braun GmbH spits sy bedrywighede tans op kombuistoestelle en produkte vir liggaamsversorging (waaronder elektriese haarverwyderaars, elektriese tandeborsels, skeerapparate en haardroërs) toe wat in vyf aanlegte in Duitsland, Ierland en die Volksrepubliek China vervaardig word.


</doc>
<doc id="98878" url="https://af.wikipedia.org/wiki?curid=98878" title="Wolfgang Schmittel">
Wolfgang Schmittel

Wolfgang Schmittel (* 1930 in Frankfurt am Main; † 24 Januarie 2013 in Kronberg im Taunus) was 'n Duitse grafikus, advertensiespesialis en fotograaf. Sy werk as ontwerper, onder meer vir Braun GmbH, was rigtingwysend vir 'n hele bedryf. Na hom word dikwels verwys as die oervader van korporatiewe identiteit en korporatiewe ontwerpkuns.


</doc>
<doc id="98880" url="https://af.wikipedia.org/wiki?curid=98880" title="Nieu-Swede">
Nieu-Swede

Nieu-Swede (Sweeds: "Nya Sverige", Fins: "Uusi Ruotsi", Latyns: "Nova Svecia") is 'n voormalige Sweedse kolonie wat van 1638 tot 1655 in Noord-Amerika bestaan het. Die gebied is vandag deel van die Amerikaanse deelstate van Delaware, New Jersey en Pennsilvanië. Die kolonie se hoofstad was Fort Christina, die hedendaagse Wilmington.

Nieu-Swede is op 29 Maart 1638 deur Sweedse setlaars naby Delawarebaai gestig. Dit was Swede se eerste kolonie in die Amerikas en 'n strategies belangrike handelspos en nedersetting aan die benedeloop van die Delawarerivier. Dit is naas Swede en Finne ook deur Noord-Duitsers en Nederlanders bewoon.

Die kolonie is in 1655, ná 'n gewapende konflik, deur die Nederlander Peter Stuywesant geannekseer en by Nieu-Nederland ingelyf. Die Sweedse inwoners is toegelaat om hulle eie kultuur en taal uit te leef.

Die goewerneurs van die kolonie was:



</doc>
<doc id="98882" url="https://af.wikipedia.org/wiki?curid=98882" title="Kompakte motor">
Kompakte motor

'n Kompakte motor (Amerikaans), of 'n klein gesinsmotor (Brits), is 'n klas motorvoertuig wat groter is as 'n subkompakte motor maar kleiner as 'n mediumgrootte motor, rofweg gelyk aan die C-segment in Europa.

Die huidige kompakte motorgrootte, soos gedefinieer deur die VSA Environmental Protection Agency (EPA), vir die VSA en vir die internasionale modelle onderskeidelik, is ongeveer 4100 mm en 4450 mm lank vir luikrugmotors, of 4400 mm en 4750 mm lank vir cabrio, sedans of stasiewaens. Veeldoelige voertuie en sportnutsvoertuie gebaseer op klein gesinsmotor het soortgelyke groottes wat wissel van 4200-4500 mm in die VSA, en van 4400-4700 mm vir die internasionale modelle.

In Japan word 'n voertuig wat oor die 3.4 m lank, 1.48 m breed en 2 m hoog is en met 'n enjin groter as 660 cc, maar minder as 4.7 m lank, 1.7 m breed en 2 m hoog en met enjins tot 2000 cc groot beskou as 'n kompakte voertuig. Die meetstandaarde is absoluut, wat beteken dat spesiale voorsiening nie vir SNVs, miniwaens, stasiewaens of luikrugmotors gemaak word nie.


</doc>
<doc id="98884" url="https://af.wikipedia.org/wiki?curid=98884" title="Santa Monica, Kalifornië">
Santa Monica, Kalifornië

Santa Monica is 'n stad in die deelstaat Kalifornië geleë aan die voet van die Santa Monica-berge aan die Stille Oseaan. Dit is ongeveer 24km wes van Los Angeles. Die nedersetting het dorpstatus verkry in 1827 en stadstatus in 1886. Toerisme is 'n groot bron van inkomste en die stad is bekend vir roofvishengel en hulle strande.

In Kalifornië word na Santa Monica soms verwys as "Little Britain" weens die betreklik groot Britse gemeenskap van tydelik tussen 4 000 en 5 000 siele wat hulle hier sedert die vroeë 1960's gevestig het. Intussen het die gemeenskap weens hoë eiendomspryse en strenger immigrasievereistes gekrimp tot 807 burgers (soos in 2011). Die enigste weekblad in die Verenigde State met Britse immigrante as teikengroep, "The British Weekly", word eweneens hier gepubliseer. 

Vroeë Britse inwoners het bekende literêre persoonlikhede soos Christopher Isherwood en W. H. Auden ingesluit. Isherwood, wat hom in Kalifornië kom vestig het nadat hy in die tyd van die Republiek van Weimar enkele jare saam met sy lewensmaat W. H. Auden in Berlyn deurgebring het, is in 1986 in sy huis in Santa Monica aan kanker oorlede. Vandag is dit hoofsaalik bekendes uit die vermaaklikheidsbedryf wat hulle hier kom vestig om sukses op die Amerikaanse mark te behaal.

Die Stad Santa Monica is die eienaar van die oudste lughawe in Los Angeles County wat steeds in bedryf en sowat tien kilometer noord van Los Angeles se internasionale lughawe (LAX) geleë is. Die Federale Lugvaartadministrasie FAA het die lughawe in sy Nasionale Plan vir Geïntegreerde Lughawestelsels vir die tydperk tussen 2009 en 2013 as 'n sogenaamde "reliever airport" gekategoriseer - 'n lughawe dus waarna vliegtuie kan uitwyk as groter lughawens in die omgewing hul kapasiteitsgrense bereik.

Volgens amptelike planne sal Santa Monica-lughawe (SMO) teen 2028 gesluit word. In Junie 2019 is met die verkorting van die bestaande aanloopbaan met 'n lengte van tans 5 000 tot 3 500 voet begin. Die lughawe se oppervlakte van 227 akkers sal as park herontwikkel word. Met die oog op Santa Monica se betreklik groot getal werksgeleenthede wat daagliks tienduisende pendelaars die stad laat binnestroom en die heersende behuisingstekort, word daar tans 'n openbare debat gevoer oor 'n alternatiewe herontwikkeling van die terrein as woonbuurt, gegewe die beskikbaarheid van werksgeleenthede, vervoergeriewe en skole in die lughawe se onmiddellike omgewing - die Westside van Los Angeles.

KCRW, een van twee radiostasies in die Groter Los Angeles-gebied met volle lidmaatskap in NPR, die VSA se openbare radionetwerk, saai sy programme vanuit die kampus van Santa Monica-kollege op 89,9 MHz FM uit.


</doc>
<doc id="98885" url="https://af.wikipedia.org/wiki?curid=98885" title="Heinrich Wilhelm Olbers">
Heinrich Wilhelm Olbers

Heinrich Wilhelm Matthäus Olbers (1758–1840) was 'n Duitse sterrekundige, geneesheer en fisikus. Hy het twee asteroïdes en ses komete ontdek en het 'n metode ontwikkel om die baan van 'n komeet met slegs drie waarnemings te bepaal. Olbers se Paradoks, wat deur hom geformuleer is, redeneer dat die heelal nie oneindig groot kan wees nie.

Olbers is op 11 Oktober 1758 in Bremen gebore. Hy studeer tussen 1777 en 1780 medisyne aan die universiteit van Göttingen. Na 'n jaar se hospitaalopleiding in Wene vestig hy homself as 'n arts in Bremen. Sy passie lê egter by die sterrekunde en hy bou vir homself 'n privaat sterrewag. Nadat hy in 1820 om gesondheidsredes sy praktyk moes opgee, kon hy homself volledig op die sterrekunde toespits.

In 1797 word Olbers bekend, nadat 'n metode wat hy ontwikkel het om die baan van 'n komeet met net drie waarnemings vas te stel, gepubliseer word. Die metode is sonder sy medewete gepubliseer, maar het tydens die hele 19de eeu in gebruik gebly.

Op 1 Januarie 1802, presies een jaar na die ontdekking daarvan deur Giuseppe Piazzi, neem hy die planetoïde Ceres waar. Later daai jaar ontdek hy die tweede planetoïde, Pallas. Nadat Juno ontdek is, stel hy vas dat al drie in dieselfde gebied in die hemel bymekaarkom, wat hom help met die ontdekking van Vesta in 1807. Hiernaas het Olbers ook ses komete ontdek.

In 1820 beskryf hy die Paradoks van Olbers, 'n logiese redenering wat aantoon dat die heelal nie oneindig groot is nie. Volgens die paradoks weerspreek die donkerte van die naghemel die aanname dat die heelal oneindig en staties is.

Hy is op 2 Maart 1840 op 81-jarige ouderdom in Bremen oorlede. Hy was twee keer getroud en is deur een seun oorleef.


</doc>
<doc id="98886" url="https://af.wikipedia.org/wiki?curid=98886" title="NG gemeente Frankfort">
NG gemeente Frankfort

Die NG gemeente Frankfort is 'n gemeente van die Nederduitse Gereformeerde Kerk met sy setel op die Oos-Vrystaatse dorp Frankfort. Dit is in 1873 gestig as die 18de gemeente in die Vrystaatse Sinode, maar is nou (2015) die 17de oudste gemeente nadat Bethlehem by gemeente Bethlehem-Wes ingelyf is.

Die gemeente is gestig op die plaas Roodepoort, 4 000 morge teen £1 000 van A. Allenberg gekoop. Die naam sou Cassel wees, maar ene Albert von Gordon, landmeter, afkomstig uit Frankfurt, Duitsland, het gratis opmeting aangebied mits die naam na sy geboorteplek Frankfurt ("Frankedrif") sou wees. 'n Grasdakkerkie met misvloer moes voorlopig as plek van aanbidding dien. 

Die behoefte aan 'n beter bedehuis was groot en op 5 November 1883 lê pres. Jan Brand die hoeksteen van die eerste kerk. Eindelik neem ds. G. Thom in 1884 'n beroep aan en word deur Johannes (Hans) Fourie (later die eerste burgemeester van Frankfort) op Colesberg met wa en osse gehaal. Mev. Thom is later deur D.W. Steyn en N. van. Rensburg met 'n verewa op Kimberley gehaal.

Onder die Vrystaatse Republiek het die gemeente gebloei en armoede was iets onbekends, maar in Oktober 1899 pak donker oorlogswolke saam en word die mooi republiek vernietig; die gemeente Frankfort ly swaar en sy kerkgebou word in puin gelê. Die laaste kerkraadsvergadering voor die oorlog is teen die einde van 1899 gehou. Die Britse troepe het die dorp heeltemal vernietig – al die huise, met alles daarin, asook die kerk en pastorie is verbrand. Saam met die pastorie is alle kerklike boeke en registers met die boekery van die predikant vernietig, asook die brandkas met alles daarin. Die predikant, ds. G. Thom, en enige kerkraadslede is as krygsgevangenes na Ceylon verban. Hulle, sowel as die ander wat tot die einde toe gestry het, het ná die oorlog teruggekom, hoewel sommige op die slagveld gewond is. Die oorlog was verby.

Op 14 Februarie 1903 het die predikant met lede van sy ou kerkraad in 'n tent vergader om planne vir die toekoms te beraam. Die medewerker van "Ons gemeentelike feesalbum" skryf in 1952: "Aandoenlik is die notule van hierdie eerste vergadering van gespaardes, waar sovele in die oorlog gesneuwel het. Met 'geen kerk, geen pastorie, geen kerklike besittings' is die predikant en kerkraad vasbeslote om uit die puin van die dwingelandy op te staan en die geloofsoog op die toekoms te rig."

Ds. Thom is op 6 September 1908 oorlede, en op 3 Julie 1909 is ds. J.P. van der Walt beroep en later bevestig. 

Op 25 Maart 1911 het oudpres. M.T. Steyn die hoeksteen van die nuwe kerk gelê. Die inwyding het plaasgevind op 19 Julie 1912 plaasgevind. 

Reeds in 1884 is al 'n begin gemaak met sendingwerk onder die plaaslike swart mense.






</doc>
<doc id="98887" url="https://af.wikipedia.org/wiki?curid=98887" title="Santa Ana, Kalifornië">
Santa Ana, Kalifornië

Santa Ana is 'n stad in die deelstaat Kalifornië in 'n vrugbare vallei wes van die Santa Ana-berge. Naby die stad is daar verskeie canyons, rotsformasies, strande en olievelde. Die administratiewe setel van Orange County is ook hier geleë. Die stad is ongeveer 70 km suidoos van Los Angeles. Die Spanjaarde het reeds in 1769 hier gekampeer en sendelinge was besig in die area tot 1830. Dit het in 1886 stadstatus verkry.

Die Toastmasters Internasionaal het van 1962 tot 1990 hulle hoofkantoor hier gehad.



</doc>
<doc id="98893" url="https://af.wikipedia.org/wiki?curid=98893" title="NG gemeente Heilbron">
NG gemeente Heilbron

Die NG gemeente Heilbron is 'n gemeente van die Nederduitse Gereformeerde Kerk op die Vrystaatse dorp Heilbron, waar naas die moedergemeente ook sedert 1929 die NG gemeente Heilbron-Suid bestaan. Heilbron is, sedert die inlywing van die moedergemeente op Bethlehem by Bethlehem-Wes, die 18de oudste gemeente in die Vrystaatse Sinode van die NG Kerk. Dit is egter die 19de gemeente wat in die Vrystaatse Republiek gestig is.

Heilbron is in Mei 1873 in sy geheel van die gemeente Kroonstad afgestig met 'n sieletal van nagenoeg 3 000. Ds. H.W. van der Merwe van Kroonstad was die eerste konsulent. Die naam Heilbron staan in verband met die fontein wat destyds baie sterk was ("Bron van Heil"). Eers op 28 Junie 1879 is prop. D.J. Minnaar as predikant bevestigdeur ds. G.W.B. van der Lingen van Kroonstad. Ds. Minnaar het die gemeente 36 jaar lank met die grootste ywer en toewyding bedien. Hy moes weens swak gesondheid aftree en neem op Sondag 26 September 1915 afskeid van die gemeente nadat hy sy emeritaat aanvaar het. Hy is in latere jare deur die hulppredikers A.J. Troskie, M.W. Odendaal en J. le Roux Hauptfleisch bygestaan. 

Op onderwysgebied het ds. Minnaar dit so ver gebring dat ná die Tweede Vryheidsoorlog Heilbron die meeste buiteskole in die Vrystaat gehad het sodat elke kind binne bereik van 'n skool was. In die gemeente was daar 55 buite-Sondagskole met meer as 800 leerlinge. Deur sy onvermoeide ywer, bygestaan deur sy onvergeetlike eggenote, het 'n jongenskoshuis tot stand gekom en is die vooruitsig van 'n meisieskoshuis geskep, wat enige jare ná sy dood tot stand gekom het; uit dankbare herinnering is laasgenoemde na hulle genoem Helena-Minnaar-Hof. 

Die gemeente was wyd uitgestrek en die ledetal het toegeneem, dog elke jaar het ds. Minnaar elke huisgesin met kar en perde besoek. In 1882 is Parys van Heilbron afgestig en in latere jare dele onder Koppies, Edenville, Petrus Steyn (gestig met die naam Concordia) en Oranjeville. Pres. Jan Brand het die hoeksteen van die kerk op 27 November 1880 gelê. Die gebou het £12 000 gekos. Die inwydingsrede is gehou tot 'n blye en dankbare skare deur die begaafde en onvergeetlike ds. P. Winter, destyds predikant van Bultfontein, aldus "Ons Kerk Album" van 1917.

In ds. Minaar se 36 jaar lange dienstyd het die lidmate baie toegeneem. In 1879 het hulle 800 lede getel; in 1884 het die getal so toegeneem dat 'n nuwe gemeente op Parys gestig moes word, geheel en al uit Heilbron. In 1908 is 'n groot deel aan die NG gemeente Koppies afgestaan, in 1913 'n stuk aan Edenville en in 1914 nog 'n gedeelte afgesny aan Concordia (later Petrus Steyn genoem). Nogtans het die gemeente steeds sowat 2 200 lidmate getel met tussen 4 en 5 000 siele.

Ds. S.J. Perold het die gemeente vanaf 1916 tot 1930 met groot toewyding bearbei (van 1918 tot 1919 was hy leraar van Robertson en ds. A.J.L. Hofmeyr van 1925 tot 1928 as hulpprediker gehad. Ds. A.H. Stander was die volgende leraar van af 1931 tot 1933. Daarna het ds. Louis L. Nel die herderstaf in 1935 opgeneem en die werk van sy voorgangers met ywer voortsit tot 1957 toe hy aangestel word as algemene sendingsekretaris in die Oranje-Vrystaat. Ds. W.J.M. Jansön het hom in 1957 opgevolg. 

In 1929 was die ledetal ruim 2000 en moes elke keer twee Nagmale gehou word om in die geestelike behoeftes van die gemeente te voorsien. Hierdie reëling het nie bevrediging gegee nie en deur ooreenkoms is toe besluit om die gemeente in twee te verdeel. Op 25 September 1929 is die suidelike deel toe onder die naam Heilbron-Suid afgestig. Die eiendomme is eweredig verdeel, en tot nog toe bestaan daar die allerhartlikste samewerking tussen leraars, kerkrade en gemeentelede.





</doc>
<doc id="98895" url="https://af.wikipedia.org/wiki?curid=98895" title="Santa Ana, El Salvador">
Santa Ana, El Salvador

Santa Ana is die tweede grootste stad in die republiek van El Salvador naas San Salvador en is 73 km noordwes van San Salvador. Die klimaat is warm en stowwerig, maar die mere van El Salvador het 'n afkoelings effek. Suikerriet, koffie, boontjies, mielies, lemmetjies en rys word verbou in die omgewing.



</doc>
<doc id="98897" url="https://af.wikipedia.org/wiki?curid=98897" title="Santa Ana">
Santa Ana

Santa Ana kan verwys na:



</doc>
<doc id="98899" url="https://af.wikipedia.org/wiki?curid=98899" title="Huberte Rupertprys vir Klassieke Musiek">
Huberte Rupertprys vir Klassieke Musiek

Die Huberte Rupertprys vir Klassieke Musiek is ’n prys wat sedert 2007 jaarliks toegeken word aan ’n kandidaat(e) in die klassieke musiek. Die prys word deur Die Rupert Musiekstigting geborg

Die prys is vernoem na mev. Huberte Rupert, vrou van dr. Anton Rupert, wat bekend was vir die bevordering van die kunste.


Verwerk vanaf akademie.co.za.


</doc>
<doc id="98907" url="https://af.wikipedia.org/wiki?curid=98907" title="NG gemeente Bultfontein">
NG gemeente Bultfontein

Die NG gemeente Bultfontein is 'n gemeente van die Nederduitse Gereformeerde Kerk op die Vrystaatse dorp Bultfontein. Met sy stigting was dit die 19ste gemeente in die Vrystaat, maar nadat Bethlehem se moedergemeente by Bethlehem-Wes ingelyf is, het dit die 18de oudste gemeente in die Vrystaatse Sinode geword. Bultfontein het in 2015 517 belydende en 152 dooplidmate gehad, vergeleke met 790 en 330 in 1985. In dieselfde tydperk het Bultfontein-Oos, wat in 1954 van die moedergemeente afgestig het, se dooplidmate afgeneem van 299 tot 136 en sy belydende lidmate van 670 tot 534.

Bultfontein se ontstaangeskiedenis hou verband met dié van Hoopstad, 60 km noordwes van hier. Die Vrystaatse Volksraad het in 1862 sy goedkeuring geheg aan die stigting van 'n dorp in daardie geweste, maar daar was langdurige onenigheid omtrent die plek waar die dorp uitgelê sou word. In 1873 is die Volksraad weer genader om die stigting van 'n dorp goed te keur. Die Raad het die aansoekers eenvoudig na die besluit van 1862 verwys waarkragtens die stigting van 'n dorp gemagtig is. Dit het egter duidelik geword dat die stigting van slegs een dorp die mense nie tevrede sou stel nie, en daarom is 'n dorp gestig op Bultfontein en een op Hoopstad. 

'n Aantal persone (onder andere J. Theunissen, P. van Vrede, M. Prinsloo, G. P. Kotzé) het in 1873 die plaas Bultfontein in die distrik Winburg van A. McCallum vir £2 000 gekoop met die doel om daar 'n dorp uit te lê. Hierdie kopers was tot 1885 die eienaars van die dorp toe hulle dit aan die kerkraad van die plaaslike NG gemeente, wat toe sowat 11 jaar oud was, verkoop het. Die kopers het 'n komitee saamgestel om sake in verband met die dorp te behartig. Die kopers wou die naam Fairplay aan die nuwe dorp gee, maar toe die Volksraad Bultfontein in 1874 as dorp erken, wou hulle niks daarvan hoor nie. Nog dieselfde jaar is P.H. van Rooyen as vrederegter van Bultfontein aangestel. 

In 1880 is die dorpsregulasies bekragtig wat bepaal dat die dorpsbestuur aan 'n komitee bestaande uit die vrederegter en vier ander opgedra moes word. In die stryd tussen Bultfontein en Hoopstad oor die distriksverklaring het Hoopstad gewen toe die voorkeur in 1882 aan Hoopstad gegee is. Bultfontein het maar stadig gegroei: In 1890 was daar nog net 23 woonhuise en 'n wit bevolking van 97. Volgens die sensus van 2011 was dit 1 269.

In November 1873 het die Ring tot die stigting van 'n gemeente op Bultfontein besluit. Die eerste doopsbediening het op 11 Januarie 1874 onder 'n bokseiltent plaasgevind. Omdat die kerkargief feitlik geheel en al gedurende die Anglo-Boereoorlog vernietig is, is nadere bepaling van die stigtingsdatum onmoontlik. Die gemeente het 200 lidmate getel. Die gemeente is genoem na 'n sterkvloeiende fontein uit 'n nabygeleë bult. Die eerste erwe op die kerkplaas was dan ook waterlei-erwe. Op 6 Februarie 1876 is die eerste kerkie, op £11 na, kontant ingewy. Die prediker was ds. Van Heyningen en sy teks was 2 Kron. 3:7 en 8. 

Die gemeente was herderloos tot 6 Desember 1879 toe ds. P.A. Winter hier bevestig is. Op 11 Januarie 1896 is die hoeksteen van 'n nuwe kerkgebou gelê wat op 22 Januarie 1897 ingewy is. Die prediker was ds. Robertson; sy teks was Gen. 28:19. Op 14 Maart 1897 het ds. Winter van die gemeente afskeid geneem. Prop. J.A. Pienaar is op 29 Januarie 1898 hier georden en bevestig. Kort hierna breek die oorlog uit en word die pastorie as 'n fort en die kerk as 'n hospitaal gebruik. 

Ds. Pienaar het die gemeente 44 jaar lank bedien en onder sy leiding is die huidige pastorie, sendingkerk en kerkkoshuis opgerig. Ná hierdie buitengewone lang en vrugbare bediening tree hy op 1 Maart 1942 af. Die volgende leraar, ds. J.D. Cilliers, is op 1 Augustus 1942 hier bevestig; dit was sy voorreg om die teenswoordige kerk te sien verrys wat ingewy is op 13 Mei 1950. Die koshuis is onder sy leiding verder uitgebrei. Van 1949 tot 1951 het die gemeente £29,300 vir hulle kerklike fondse byeengebring. In die eerste 77 jaar is die gemeente deur slegs drie leraars bedien, en in die tyd is 'n tiental gemeentes geheel of gedeeltelik van die wyd uitgestrekte gemeente afgestig. Die sendinggemeente is in 1888 gestig. Ook die eerste sendingkerkie is in die Tweede Anglo-Boereoorlog deur die vyand verwoes. 

Op 23 Junie 1951 is die nuwe orrel ingewy. In 1952 kon "Ons gemeentelike feesalbum" berig: "Die distrik het ontwikkel tot 'n florerende landbougebied en die gemeente munt uit in sy milddadigheid. Daarvoor is ons die Here dankbaar." Twee jaar later, in 1954, kon Bultfontein-Oos van die moedergemeente afstig. In 2015 het die moedergemeente 131 doop- en 457 belydende lidmate gehad en die Oos-gemeente onderskeidelik 148 en 575.





</doc>
<doc id="98908" url="https://af.wikipedia.org/wiki?curid=98908" title="Kromme Rhee">
Kromme Rhee

Die opstal van die historiese plaas Kromme Rhee huisves die provinsie Wes-Kaap se opleidingsinstituut vir provinsiale en munisipale amptenare.

Kromme Rhee lê naby Stellenbosch tussen Koelenhof en Elsenburg. Die toegangspad tot die plaas is in Kromme Rheeweg, 'n verbindingspad tussen die paaie R304 en R44. Aan die oostekant van die plaas vloei die Klippiesrivier, 'n sytak van die Plankenburgrivier.

Die plaas en die geboue daarop is van kulturele, historiese en argitektoniese belang. In 1698 is die plaas toegeken aan Hans P. Melchior. Van 1733 tot 1752 was Arnoldus Maasdorp, 'n heemraad van Stellenbosch, die eienaar. Dirk de Vos bou in 1759 die H-vormige huis. Dit is twee maal ernstig deur brand beskadig en beide kere goed herstel. Dit het een van die oudste gewels in die Boland. Van 1807 tot 1811 was Piet Retief die eienaar. Gideon Joubert plaas in 1825 'n gewel op 'n gebou langs die huis van 1759. In 1950 is dit gerestoureer. Vanaf 1964 is die plaas gebruik as opleidingsentrum vir plaasarbeiders. Kursusse in wingerd- en akkerbou, sagtevrugte- en veeboerdery, die instandhouding van plaasgeboue, -gereedskap en kulturele ontwikkeling van die landelike bevolking is aangebied. In 1999 het dr. Richard E. van der Ross die bestaande kollege geopen.



</doc>
<doc id="98910" url="https://af.wikipedia.org/wiki?curid=98910" title="Madeleine van Biljon">
Madeleine van Biljon

Madeleine Leonore van Biljon (14 Mei 1928 Lichtenburg – 23 Februarie 2010) is in die Wes-Transvaal gebore. Sy was 'n skryfster en joernalis. Sy matrikuleer op Montagu en begin na skool as leerlingverpleegster by Groote Schuur-hospitaal in Kaapstad. Sy besef gou dit is nie die beroep vir haar nie, en begin in 1948 by Die Vaderland as joernalis werk. Sy was later vroueredaktrise en het daarna al meer rubrieke vir verskillende Afrikaanse en Engelse koerante en tydskrifte begin te skryf. Sommige van haar rubrieke en sketse is later in boekvorm uitgegee, soos "Mevrou jy’s lastig" (1967), "Kwellings en kwinkslae" (1974) en "Afdraai na bedroef" (1996).

Madeleine was in 1983 en 1984 die president van die Kaapstadse Persklub, en sy het ook jare lank ’n kosrubriek vir die Sunday Times geskryf. Sy was vir meer as 50 jaar 'n joernalis. Cecile Cilliers is haar suster.

Sketse:

Kinderboeke:

Essays:

Vertaalde werke:



</doc>
<doc id="98914" url="https://af.wikipedia.org/wiki?curid=98914" title="Einhard">
Einhard

Einhard (volgens sy eie skryfwyse "Einhart", soms ook "Einhardt"; in Romaanse tale kom spellings soos "Eginhard", "Eginardo" en ander met nie-gepalatiseerde g voor; * omstreeks 770 in die Maingau-streek, † 14 Maart 840 in die klooster van Seligenstadt) was 'n Frankiese geleerde, kunsdeskundige en skrywer wat as een van die mees vooraanstaande persoonlikhede van die Karolingiese Renaissance beskou word. Sy belangrikste en bekendste werk is die "Vita Karoli Magni", die biografie van Karel die Grote.

Einhard het sy leraar Alcuinus as hoof van Karel die Grote se hofskool opgevolg, was 'n raadgewer van Karel se seun en opvolger Lodewyk die Vrome en ab van die Sint Pieter- en Sint Bavo-kloosters te Gent, die Sint Servatius-klooster te Maastricht, die Saint Cloud-klooster naby Parys, Saint Wandrille in Normandië, Sint Johannes die Doper in Pavia, Sankt Peter in Fritzlar asook Steinbach naby Michelstadt in die Odenwald en Seligenstadt. Vanweë sy tegniese vernuf het hy in die hofskool die bynaam Bezaleël gekry - volgens die boumeester van die Joodse tabernakel (Eksodus 35, 30).


</doc>
<doc id="98915" url="https://af.wikipedia.org/wiki?curid=98915" title="Dacia Sandero">
Dacia Sandero

Die Dacia Sandero is 'n superminimotor wat sedert 2007 gesamentlik deur die Franse vervaardiger Renault en sy Roemeense filiaal Dacia gebou word, tans in sy tweede geslag. Dit word ook bemark as die Renault Sandero in sekere markte, soos Rusland, Suid-Afrika, Meksiko en Suid-Amerika. Dit is in September 2007 bekendgestel en is gebaseer op die Loganplatform.


</doc>
<doc id="98916" url="https://af.wikipedia.org/wiki?curid=98916" title="Opel Astra">
Opel Astra

Die Opel Astra is 'n klein gesinsmotor (C-segment in Europa) wat ontwerp en sedert 1991 deur die Duitse motorvervaardiger Opel vervaardig word.

Dit dra die embleem Opel Astra in die Verenigde Koninkryk en Buick Excelle XT in China. Die Holden Astra is gestaak in Australië en Nieu-Seeland in 2009 as gevolg van 'n wisselkoers wat die motor onmededingend gemaak het in uitvoermarkte, en is vervang deur die Holden Cruze. Op 1 Mei 2014 het Opel aangekondig dat die Astra GTC en Astra OPC met Holdenkentekens na Australië en Nieu-Seeland uitgevoer sou word.

Die Astra word steeds in Duitsland, die Verenigde Koninkryk, Rusland en Pole gebou.


</doc>
<doc id="98917" url="https://af.wikipedia.org/wiki?curid=98917" title="Mitsubishi Lancer">
Mitsubishi Lancer

Die Mitsubishi Lancer is 'n kompakte motor wat sedert 1973 deur die Japannese vervaardiger Mitsubishi Motors vervaardig word. Dit staan ook bekend as die Colt Lancer, Dodge/Plymouth Colt, Chrysler Valiant Lancer, Chrysler Lancer, Eagle Summit, Hindustan Lancer, Soueast Lioncel en Mitsubishi Mirage in verskeie lande op verskillende tye, en word as die Mitsubishi Galant Fortis bemark in Japan sedert 2007. Dit is ook in Taiwan beskikbaar as die Mitsubishi Lancer Fortis, met 'n verskillende opkikkering as die Galant Fortis. Dit word deur 'n spesifieke kleinhandelketting, genaamd Car Plaza, in Japan bemark.

Meer as ses miljoen eenhede is sedert sy bekendstelling in 1973 en tot 2008 verkoop. Volgens Mitsubishi was daar reeds nege geslagte ontwikkel.


</doc>
<doc id="98922" url="https://af.wikipedia.org/wiki?curid=98922" title="NG gemeente Lindley">
NG gemeente Lindley

Die NG gemeente Lindley is 'n gemeente van die Nederduitse Gereformeerde Kerk op die Oos-Vrystaatse dorp Lindley. Die gemeente is die 21ste wat in die provinsie gestig is (destyds nog die modelrepubliek van die Oranje-Vrystaat), maar vandat die moedergemeente Bethlehem by Bethlehem-Wes ingelyf is, is dit die 20ste oudste gemeente in die Vrystaatse Sinode.

In 1952 het "Ons gemeentelike feesalbum" oor die dorp Lindley berig: "So amper weggesteek tussen 'n paar hoë koppies, is die dorpie Lindley aan die boomryke oewers van die Vaalrivier geleë. Genoem na eerw. Lindley, die Amerikaanse sendeling wat so baie gedoen het vir die Voortrekkers toe hulle geen geordende predikant gehad het nie, is hierdie Voortrekkerdorpie nog deurgaans 'n sentrum van godsdienstige bedrywighede." Destyds het die gemeente meer as 1 500 lidmate en 'n sieletal van meer as 2 300 siele gehad. Dit het reeds in 1958 afgeneem tot 1 250 lidmate en 1 900 siele. In 2015 was hier 45 dooplidmate en 220 belydende lidmate en was ds. P.J. Taljaard die tentmaker-leraar.

Voor 1876 het die gebied wat die distrik Lindley geword het, kerklik onder Bethlehem en Kroonstad geressorteer. Op 27 Julie 1876 is besluit om die nuwe gemeente Lindley te stig en die grenslyne te bepaal. Later is ses gemeentes met gedeeltes uit die gemeente Lindley gestig, naamlik Senekal, Reitz, Petrus Steyn (aanvanklik Concordia genoem), Steynsrust, Paul Roux en Edenville.

'n Dorpskommissie het 'n kerk laat bou, deels met geld verkry uit die verkoop van erwe. Op 25 November 1876 het die kerkraad die kerk van die dorpskommissie oorgeneem. Op 12 April 1879 is besluit om 'n konsistorie aan te bou en op 24 April 1889 word besluit om die kerk te vergroot. Gedurende die Engelse oorlog (1899-1902) is die kerk sowel as alle geboue op die dorp afgebrand. 'n Besluit om die kerk weer op te bou word deur 'n kerkraadsveragdering op 25 April 1903 geneem. Die plegtige inwyding het op Sondag 21 Augustus 1904 plaasgevind. Die huidige kerkgebou is gedurende die dienstermyn van ds. P.H.H. van Huyssteen ingewy en wel in Augustus 1927.

Predikante wat hier diens gedoen het tot omstreeks 1950, is die volgende: Di. A.J.B. Albertyn (1884-'94), H. du Plessis (1894-1902), Michiel Smuts (1903-'06, 1917-'22), A. Troskie (1907-'13), Van de Weg (1913-'17), P.H.H. van Huyssteen (1922-'42) en C.H.L. Mouton (1943-'51). Ds. P. Steyl is in April 1951 hier bevestig en het gebly tot 1959. 

Gedagtig aan die naam van die dorp, was die saak van die Sending nog altyd baie na aan die hart van die moedergemeente, volgens "Ons gemeentelike feesalbum". Reeds in 1885 is 'n begin gemaak met die bou van 'n kerk vir die swart inwoners. Eerw. Veltman, beroep in 1906, was die eerste sendeling. Sy opvolgers (tot omstreeks 1950) was: Eerww. C.F. de Jager, W. Wessels, J. du Plessis en A.J. Bothma, wat in April 1951 hier bevestig is. Die sendinggemeentte het destyds oor die 600 lede en meer as 1 600 siele getel. 

Voor die stigting van die gemeente het die Voortrekkerleier en kerkvader Sarel Cilliers hier op sy plaas Doornkloof gewoon. Die kerkraad is ook eienaars van en verantwoordelik vir instandhouding van 'n kerkhof op die plaas Groenvlei, waar Anna Steenkamp, dogter van François Retief, 'n broer van Piet Retief, begrawe lê. 






</doc>
<doc id="98928" url="https://af.wikipedia.org/wiki?curid=98928" title="General Catalogue of Variable Stars">
General Catalogue of Variable Stars

Die General Catalogue of Variable Stars (GCVS) is ’n lys veranderlike sterre. Die eerste uitgawe, met 10 820 sterre, is in 1948 deur die Wetenskapakademie van die USSR gepubliseer met B.V. Koekarkin en P.P. Parenago as redakteurs. Die tweede en derde uitgawe is in 1958 en 1968 gepubliseer, en die vierde, in drie bande, in 1985–1987. Dit bevat 28 435 sterre. ’n Vierde band van die vierde uitgawe met verwysingstabelle is later gepubliseer, asook ’n vyfde band met veranderlikes buite die Melkweg.

Die mees onlangse weergawe van die GCVS is op die GCVS-webtuiste beskikbaar. Dit bevat bygewerkte koördinate vir die veranderlike sterre in die gedrukte vierde uitgawe, asook veranderlikes wat te onlangs ontdek is om in die gedrukte weergawe te verskyn. ’n Ouer weergawe van die GCVS uit 2004 is beskikbaar by die VizieR-diens by die Centre de Données astronomiques de Strasbourg onder die naam Combined General Catalog of Variable Stars (GCVS4.2; VizieR-databasis, nommer II/250).



</doc>
<doc id="98930" url="https://af.wikipedia.org/wiki?curid=98930" title="Centre de Données astronomiques de Strasbourg">
Centre de Données astronomiques de Strasbourg

Die Centre de Données astronomiques de Strasbourg (CDS; Afrikaanse vertaling: Straatsburgse Sterrekundige Datasentrum) is ’n datasentrum wat sterrekundige inligting versamel en versprei. Dit is in 1972 gestig onder die naam "Centre de Données Stellaires". Die aanlyn dienste wat die CDS tans bied, is:



</doc>
<doc id="98932" url="https://af.wikipedia.org/wiki?curid=98932" title="VizieR">
VizieR

Die katalogusdiens VizieR is ’n sterrekundige diens wat deur die Centre de Données astronomiques de Strasbourg gebied word. Die begin van die diens dateer van 1993, toe dit bekend was as die "Europese Ruimte-inligtingstelsel" (ESIS). Dit het dus ontstaan voordat die internet toegang tot ’n wye netwerk uiteenlopende katalogusse en data gebied het en was aanvanklik bedoel as ’n diens vir die sterrekundegemeenskap.

Die sterrekundige datasentrum in Straatsburg het sterrekundedata jare lank versamel en versprei, en die ESIS-inligting is dus later na dié sentrum oorgedra. VizieR het sedert sy ontstaan ’n verwysingspunt geword vir sterrekundiges wêreldwyd wat dit gebruik vir navorsing oor data wat in sterrekundepublikasies verskyn. Die nuwe VizieR is in 1997 ingestel met beter soekgeriewe en meer data. In Maart 2012 het dit reeds meer as 9 800 katalogusse bevat.




</doc>
<doc id="98933" url="https://af.wikipedia.org/wiki?curid=98933" title="Lawrence Scarpa">
Lawrence Scarpa

Lawrence Scarpa (* 28 Oktober 1959 in Queens, New York) is 'n argitek wat in Los Angeles, Kalifornië werksaam is. Scarpa geniet internasionale erkenning as 'n baanbreker vir volhoubare ontwerp waarby hy op 'n kreatiewe en onverwagte manier gebruik maak van konvensionele boumateriale. Die werksaamhede van sy ateljee met 25 medewerkers strek van landskapsargitektuur, beplanning en omgewingsontwerp tot meubel-, grafiese en binnenshuise ontwerp.

Een van die sentrale kwessies, waarmee die ateljee Brooks + Scarpa hom besig hou, is die verskaffing van bekostigbare behuising. Projekte in dié verband sluit "Step Up" in, 'n behuisingsprojek vir dakloses en geestelik gestremdes, met 46 studio-woonstelle in die middestad van Santa Monica, en "The SIX", 'n behuisingsprojek met 52 wooneenhede vir voorheen daklose gestremde oudsoldate wat in opdrag van die "Skid Row Housing Trust" in Los Angeles se MacArthur Park-buurt ontstaan het. Die laasgenoemde projek is bekroon met die "American Institute of Architects (AIA)" se prys van 2017 vir argitektuur ("2017 AIA Awards Architecture").

Scarpa is in die New Yorkse stadsdeel Queens in 'n Joods-Italiaanse gesin gebore. Sy vader, 'n posman, het 'n newe-inkomste verdien met klein bouprojekte en sodoende Lawrence se belangstelling en passie vir argitektuur gewek. So het hy as kind sy eerste klein geboue ontwerp wat hy van allerlei soorte bouafval en hout gebou het. Na die ontydige afsterwe van sy moeder, wat in 1967 aan kanker oorlede is, het die gesin na Miami in Florida verhuis. 

Lawrence Scarpa is getroud met die Amerikaanse argitek Angela Brooks, 'n vennoot van die AIA.

Lawrence Scarpa is die medestigter van "Livable Places, Inc.", 'n nie-winsgewende organisasie wat in die eiendomsontwikkelingsbedryf werksaam is en sy invloed laat geld op die openbare beleid ten opsigte van behuising - onder meer deur die bou van geboue vir gemengde gebruik op onderbenutte of andersins moeilike grond. Meer onlangs het hy opgetree as medestigter van die "Affordable Housing Design Leadership Institute (AHDLI)" wat betrokke is by die ontwikkeling van meer volhoubare en bewoonbare leefruimtes vir gemeenskappe.

Tibby Rothman: "Ordinary and Extraordinary. Brooks + Scarpa". Los Angeles: Gulf Pacific Press 2018


</doc>
<doc id="98934" url="https://af.wikipedia.org/wiki?curid=98934" title="Aladin Sky Atlas">
Aladin Sky Atlas

Aladin is ’n interaktiewe sagteware-ruimte-atlas wat digitale sterrekundebeelde vertoon, inskrywings van sterrekundekatalogusse of superimponeer, en verwante inligting van die Simbad-databasis, die VizieR-diens en ander argiewe op ’n interaktiewe manier wys.

Dit is in 1999 geskep en word wyd gebruik as ’n virtuele sterrewag (VS) met besonderse funksies soos om spesifieke data op te spoor, datastelsels te verken en multilengtegolfdata visueel voor te stel. Van die eienskappe wat dit ’n kragtige werktuig maak, is dat dit gebruik kan word saam met bestaande of nuut ontwikkelde VS-standaarde en ander ontledingsmeganismes, en ’n vermoë het om heterogene data maklik te vergelyk.

Aladin is deur die Centre de Données astronomiques de Strasbourg ontwikkel en word deur dié sentrum bedryf. Dit is uitgereik onder GNU GPL v3.



</doc>
<doc id="98937" url="https://af.wikipedia.org/wiki?curid=98937" title="Algol">
Algol

Algol (ook Beta Persei, β Per of die Duiwelster genoem) is ’n helder ster in die sterrebeeld Perseus. Dit is een van die bekendste verduisterende dubbelsterre en die eerste een wat ontdek is. Dit is ook een van die eerste veranderlike sterre wat nie ’n nova is nie wat ontdek is.

Algol is eintlik ’n driedubbele sterstelsel (Beta Persei A, B en C), waarin die groot, helder Beta Persei A gereeld deur die dowwer Beta Persei B verduister word. Dus is Algol se skynbare magnitude byna konstant 2,1, maar dit verdof elke 2 dae, 20 uur en 49 minute tot 3,4 tydens die rofweg 10 uur lange gedeeltelike verduisterings. Daar is ook ’n sekondêre verduistering (die "tweede minimum") wanneer die helder ster voor die dowwe ster verbybeweeg. Hierdie tweede verduistering kan net foto-elektries waargeneem word. Die klas veranderlike sterre bekend as Algol-veranderlikes is na dié ster genoem.

Van die Aarde af gesien, vorm Algol A en Algol B ’n verduisterende dubbelster vanweë hul wentelvlak. Algol is egter eintlik ’n driedubbele stelsel: die verduisterende paar word deur net 0,062 AE geskei (1 AE is die afstand tussen die Aarde en die Son), terwyl die derde ster in die stelsel (Algol C) sowat 2,69 AE van hulle af is. Die wentelperiode van die drie sterre is 681 dae. Hul totale massa is sowat 5,8 sonmassas, en die massaverhouding tussen A, B en C is sowat 4,5:1:2.

Die bestudering van Algol het gelei tot die Algol-paradoks in ster-evolusie: hoewel twee sterre in ’n dubbelstelsel op dieselfde tyd vorm en sterre met ’n groot massa se evolusie vinniger is as dié met ’n kleiner massa, is opgemerk dat Algol A, wat ’n groter massa het, nog in sy hoofreeksfase is terwyl Algol B, wat ’n kleiner massa het, ’n subreusester en dus in ’n latere evolusiefase is. Die paradoks kan opgelos word met massaoordrag: B het aanvanklik die grootste massa gehad en dus het dit ’n subreus geword. Die ster het sy Roche-lob oorskrei en die meeste van sy massa is oorgedra aan die kleiner A, wat nog in die hoofreeks is. Dit het tot gevolg gehad dat A nou die grootste massa het. In sommige dubbelstelsels soortgelyk aan Algol kan ’n gasvloei gesien word.

Die stelsel toon ook veranderlike aktiwiteite in die vorm van X-strale en radiogolf-uitbarstings. Eersgenoemde word vermoedelik veroorsaak deur die ’n wisselwerking tussen die magneetvelde van A en B en die massaoordrag. Die radiogolf-uitstralings word dalk veroorsaak deur magnetiese siklusse soortgelyk aan dié van sonvlekke, maar omdat die magneetvelde van hierdie sterre tot 10 keer so sterk is as dié van die Son, is die uitstralings kragtiger en meer gereeld.

Algol is sowat 92,8 ligjare van die Son af geleë, maar sowat 7,3 miljoen jaar gelede het dit binne 9,8 ligjare van die Sonnestelsel af verbybeweeg. Hul skynbare magnitude was toe -2,5, wat heelwat helderder is as dié van Sirius vandag. Vanweë die groot totale massa van die Algol-stelsel (5,8 sonmassas) kon die swaartekrag groot genoeg gewees het om die Oort-wolk van die Sonnestelsel te versteur en die getal komete na die binneste deel van die Sonnestelsel te laat toeneem. Dit sou egter in ’n klein mate gewees het.

Die ster het histories in verskeie kulture ’n sterk verbintenis met duiwels en geweld.

Die naam Algol is afgelei van die Arabiese رأس الغول "ra's al-ghūl": kop (ra's) van die lykverslinder (al-ghūl). Die naam "Duiwelster" is ’n direkte vertaling daarvan.

In Hebreeuse folklore is Algol "Rōsh ha Sāṭān" of "Satan se Kop" genoem. Hipparcos en Plinius die ouere het dit ’n aparte sterrebeeld gemaak, maar wat aan Perseus verbind was.

Ptolemeus het na Algol verwys as "die Gorgo van Perseus" en dit verbind met die dood deur onthoofding: ’n tema wat die Griekse mite weerspieël van die held Perseus se oorwinning oor die Gorgo Medusa toe hy haar kop afgekap het.




</doc>
<doc id="98939" url="https://af.wikipedia.org/wiki?curid=98939" title="Santa Barbara, Kalifornië">
Santa Barbara, Kalifornië

Santa Barbara is 'n stad in die deelstaat Kalifornië, geleë tussen die steil bergpieke van die Santa Ynez-berge en die Stille Oseaan, sowat 90 minute per motor noord van Los Angeles in 'n streek waarna as die Amerikaanse Riviera verwys word. Die administratiewe kantoor van die Santa Barbara County (Verenigde State) is ook hier gesetel. Die Spanjaarde het hier reeds in 1782 'n nedersetting gestig wat ná Kalifornië se toetreding tot die Unie in 1874 geïnkorporeer is. 

Die meeste geboue in die stad, insluitende hotelle, het 'n Spaanse motief - met rooi teëldakke, wit gepleisterde mure, gesofistikeerde gietysterversierings en kleurryke teëls. Santa Barbara se ikoniese boukuns in die Spaanse koloniale styl het sy oorsprong in die middel van die 1920's toe stadsvaders soos Pearl Chase 'n poging onderneem het om die stad se argitektoniese verlede op 'n romantiese manier te laat herleef. Jaarliks word in Augustus 'n groot Spaanse fees gevier, die "Old Spanish Days Fiesta".

In 1969 was die hawe en strande vir kilometers besoedel deur olie nadat 'n ondersese boorgat begin lek het. In Januarie 2018 het 'n modderstorting in die stadsbuurt Montecito menselewens geëis en groot skade berokken.

Daagliks vertrek 21 regstreekse vlugte van Santa Barbara se lughawe (SBA) na sewe groot Amerikaanse metropole - Dallas, Denver, Los Angeles, Phoenix, Portland, San Francisco en Seattle.



</doc>
<doc id="98940" url="https://af.wikipedia.org/wiki?curid=98940" title="Kaliforniese Kanaaleilande">
Kaliforniese Kanaaleilande

Die Kaliforniese Kanaaleilande is 'n groep van agt eilande in die Stille Oseaan ongeveer 257 km vanaf die kus van Suid-Kalifornië. Van noord na suid staan die eilande bekend as:

Die vier noordelike Kanaaleilande vorm 'n ketting wat die Santa Barbarakanaal in die suide begrens. Die eiland Santa Catalina is bekend vir sy diepsee-hengel.

Die unieke kombinasie van geografiese formasies, windpatrone en waterstromings het 'n veelsydige en buitengewoon produktiewe ekostelsel in die Santa Barbarakanaal laat ontstaan. Naby Point Conception op die vasteland draai die koue Kaliforniastroom, wat in noord-suidelike rigting vloei, suidwes, terwyl die warm Suid-Kaliforniese Teenstroom ("Southern California Countercurrent") noordwaarts nader by die kuslyn vloei.

Dié sirkulasiepatroon van Stille Oseaanstrome en die gepaardgaande verandering in watertemperature maak van die gebied 'n oorgangsone waar sowel seespesies van die noordelike asook die suidelike oseaan aangetref word.


</doc>
<doc id="98941" url="https://af.wikipedia.org/wiki?curid=98941" title="Santa Rosa-eiland">
Santa Rosa-eiland

Die Santa Rosa-eiland is 'n lang, nou eiland naby die noordwes kus van Florida, digby Pensacola. Die eiland is 80 km lank en 1,6 km breed. Dit lê parallel met die kus. 'n Aantal brûe verbind die eiland met die hoofland. Fort Pickens, gebou in 1834, is op die westelike deel van die eiland geleë. Die fort was gedurende die Amerikaanse Burgeroorlog die hele tyd onder beheer van die Unie-soldate. Dit het later gedien as 'n militêre tronk.



</doc>
<doc id="98943" url="https://af.wikipedia.org/wiki?curid=98943" title="Maingau">
Maingau

Die Maingau ("landskap aan die Mainrivier") is 'n historiese landskap wat in 'n buiging van die Main se rivierloop oos van Frankfurt am Main en in die noordelike Odenwald-streek rondom die Main se takriviere Rodau, Gersprenz en Mümling, asook aan die Main se regteroewer rondom Aschaffenburg geleë is. 

Die naam dateer uit die tyd van die Frankiese Ryk toe die term "gau" na 'n bewoonde streek met vas-omlynde grense verwys het. Die Maingau was oorspronklik in die Hertogdom Franke, later in die hertogdom Wes-Franke (ook Rynfranke genoem) geleë en word onder meer verbind met Einhard, een van die mees befaamde middeleeuse geleerdes, wat hier ("in pago Moingewi") omstreeks 770 gebore is. As geografiese naam is die term steeds in gebruik.


</doc>
<doc id="98944" url="https://af.wikipedia.org/wiki?curid=98944" title="NG gemeente Senekal">
NG gemeente Senekal

Die NG gemeente Senekal is die moedergemeente van die Nederduitse Gereformeerde Kerk op die Oos-Vrystaatse dorp Senekal. Dit is die 23ste gemeente wat in die destydse Republiek van die Oranje-Vrystaat gestig is, maar vandat die moedergemeente Bethlehem by Bethlehem-Wes ingelyf is, is dit die 22ste oudste gemeente in die Vrystaatse Sinode.

Die gemeente Senekal is op 3 Julie 1879 gestig. Die naam van die plek waar die gemeente gestig is, was vroeër De Put, maar is later verander na "Senekal" ter herinnering aan die dapper komt. F.P. Senekal.

Die eerste kerkgebou vir die gemeente is in 1875-'76 opgerig en het tot Mei 1895 diens gedoen. Die eerste kerkraadslede vir die gemeente is op 9 Augustus 1879 voorgestel en die eerste leraar vir die gemeente, ds. P.H. van der Wall, is op 19 Augustus 1882 bevestig. Op 30 Mei 1896 het hy sy bediening neergelê. In sy tyd is die eerste pastorie gebou wat in 1884 voltooi is en is besluit om die ou kerk, wat reeds te klein geword het, af te breek en 'n nuwe te bou.

Die nuwe kerk, wat vandag nog in gebruik is, is op 17 Desember 1896 ingewy. Ds. Paul Roux, die volgende leraar van Senekal, is op 14 Maart 1897 bevestig. Ongelukkig het die Anglo-Boereoorlog kort hierna uitgebreek en deurdat ds. Roux self as veggeneraal opgetree het, is hy ná sy gevangeneming vir 'n tyd lank verban na Ceylon. Op 23 September 1905 het hy demissie ontvang. 

Gedurende die Driejarige Oorlog is 'n deel van die kerkbanke en die orrel deur Engelse soldate verbrand en die horlosie in die toring beskadig. Op 16 Junie 1906 is ds. H.B. Klopper as derde leraar van Senekal bevestig. 'n Nuwe Norman Beard-orrel is in sy tyd verkry. 

Ds. H.J. Pienaar is op 16 Oktober 1914 bevestig. Kort hierna het die Rebellie uitgebreek, wat groot verdeeldheid ook op kerklike gebied laat ontstaan het; dit was hoofsaaklik te danke aan die taktvolle optrede van ds. Pienaar dat broederlikheid en eensgesindheid herstel is.

Dr. S.H. Rossouw is op 10 Desember 1921 op Senekal bevestig. In sy tyd is die kerk aanmerklik vergroot deur addisionele galerye; 'n mooi ruim kerksaal is in 1925 daargestel. 

Ná 'n kort dog seer geseënde bediening in sy eerste gemeente, het dr. Servaas Rossouw 'n beroep na Senekal in die Vrystaat aanvaar. Van sy bevestiging hier lees het ’n onbekende Hollandse dagblad onder meer soos volg berig: “Die bevestiging van dr. Rossouw Saterdag en Sondag 10 en 11 Desember 1921 sal gedenkwaardige dae bly in die geskiedenis van die gemeente van die NG. Kerk te Senekal. Met die aanneming van die beroep na Malmesbury deur ds. H. Pienaar het die gemeente vakant geraak, en wie kon droom dat die vakature so spoedig en so gelukkig sou opgevul word. Dr. S.H. Rossouw van die Nuwe Kerk, Kaapstad, het hom die beroep hierheen laat welgeval, en werd verwelkom op Saterdag deur 'n groot en geesdriftige menigte, nieteenstaande die stortreëns wat byna die hele week geval het. 

“Op Ventersburgweg (die latere Hennenman) is die nuwe leraar met sy gade en geselskap afgehaal per motor deur die heer Jan Pretorius en Nicholas Oosthuizen, en het toe op Schaapplaats die nag geslaap. 'n Kommando perderuiters, onder leiding van mnr. Carl Triegardt van Gordonia, het die geselskap 'n paar myl buite die dorp ontmoet. Vanaf Ventersburgweg was dit net reën en water en modder, gevolglik was die aankoms te Senekal 'n goeie drie uur ná die bepaalde tyd. By die bepaalde plek buitekant die dorp het 'n vloot van motors gewag, maar weens die reën het die mense langsamerhand teruggekeer dorp toe en daar gewag totdat die kerkklok die aankoms aangekondig het. 

“Gelukkig by die aankoms te Senekal het die weer opgeklaar sodat die verrigtings in die opelug voor die pastorie kon plaasvind. Dr. Rossouw en gade is binnegelei deur ouderling John Bell na verwelkoming van die diaken-burgemeester, C.M. van der Merwe, en onder toesing van 'n lied deur die kinders van die Sondagskool. Daar die bevestiging om drie uur moes plaasvind en dit reeds laat was, het dr. Rossouw slegs 'n kort toespraak gehou en veral 'n woord van dank gerig aan die perdekommando, wat hulle so laat moed skep het op die gebeurtenisvolle reis deur water en modder. In die namiddag om drieuur was die NG kerk stampend vol. Daar was teenwoordig di. Steyn (Rosendal), Reyneke (Vrede), H. Pienaar (Malmesbury), Kloppers (Rietfontein), Esterhuizen (De la Rey) en P. de Klerk (Mosselbaai). 

“ 'n Ruime aantal telegramme is ontvang van leraars van elders, gelukwensing uitsprekende en ook hul spyt om nie te kan teenwoordig wees nie (weens die reën). Die bevestigingsrede is gehou deur ds. P. de Klerk van Mosselbaai, wat spesiaal oorgekom het vir die geleentheid, daar 'n hegte hand van vriendskap bestaan tussen hom en dr. Rossouw, wat gelê is gedurende hul studiejare in Amerika. Sy weleerw. het tot teks geneem Esegiël 33:7. ‘Gij nu, o mensenkind! Ik heb u tot een wachter gesteld over het huis Israëls; zo zult gij het woord uit Mijn mond horen, en hen van Mijnentwege waarschuwen," en die verdeling was as volg (1) Die betekenis van die benaming ‘wachter’. (2) Die roeping van die evangeliedienaar. (3) Die uitwerking van sy bediening. Die preek was 'n meesterstuk van welsprekendheid, gelewer in deftige Nederlands, ernstig, boeiend en paslik. 

“Onmiddellik ná die diens het die resepsie plaasgevind voor die stadshuis, waar die volgende adresse aangebied is: van die kerkraad, die Vrouesendingbond, die Vroue-Helpmekaar, kinders van die Sondagskool, die kinders van die dagskool, die stadsraad en Senekal Free Church. Verskillende toesprake is gelewer en intussen het die Senekal-blaasorkes onder die leiding van ds. H. Pienaar pragtige musiek gemaak. In seer gepaste woorde het die nuwe leraar die groot skaar toegespreek en sy dank en waardering namens homself en sy gade betuig. Deur die dogtertjie van mnr. Danie Kirchner is mev. Rossouw 'n pragtige ruiker aangebied. 

“Op Sondagmôre het dr. Rossouw sy intreepreek gelewer. Sy weleerw. het tot teks geneem 1 Kor. 4:1 en 2: ‘Alzo houde ons een ieder mens, als dienaars van Christus, en uitdelers der verborgenheden Gods. En voorts wordt in de uitdelers vereist, dat elk getrouw bevonden worde,’ waarvan die hoofgedagte was (1) die predikant as dienaar van Christus en uitdeler van die verborgenhede Gods, (2) die vereiste van die amp. Die preek het 'n geweldige indruk gemaak. 

“Dr. Rossouw is besiel met die erns van sy roeping, en sy prediking word gekenmerk deur vurige ywer. Sy blanke opregtheid straal uit 'n jeugdige gelaat at die indruk gee van innige vroomheid. Ofskoon so jonk is, is hy reeds skitterend as kanselredenaar. Senekal kan sig dubbel en dwars gelukkig ag en ongetwyfeld is die gemeente baie in sy skik met die nuwe Ieraar. 

“Sondagmiddag het ds. H. Pienaar 'n woord van vertroosting tot die gemeente gerig. Menig traan werd in die stilte gestort. Die liefderyke band tussen hom en die gemeente is nog ewe warm as voorheen. Na afloop van die diens het ds. Steyn van Rosendal 'n woord van vermaning tot die kinders gespreek. Op Saterdagaand het ds. Esterhuizen, swaer van dr. Rossouw, 'n ernstige boodskap tot die gemeente oorgebring. Die preek het gegaan oor ‘storms op die see van die lewe’. Sondagaand het ds. Kloppers van Rietfontein, as konsulent afskeid geneem van die gemeente en hulle seer gestig deur sy ernstige woord. Ds. Kloppers het hom baie verdienstelik gemaak gedurende die vakature en die gemeente is hom grote dank verskuldig."

Dr. Rossouw se vyfjarige bediening te Senekal was van die begin 'n ryklik geseënde, waarvan beide die stoflike en geestelike bloei en welvaart van die gemeente getuie is. Onder sy voorsitterskap van die Skoolkommissie en Skoolraad is die publieke skool vergroot met nege klaskamers en het die eerwaarde kerkraad die meisieskoshuis twee maal laat vergroot tot die sierlike en doeltreffende gebou wat dit later was. Die kerk self is ook ruimskoots vergroot met addisionele galerye. Tydens sy bediening het die susters van die gemeente die stoele voor en op die preekstoel aangekoop en is die bekleedsel op die kansel vernuut. Die geld daarvoor is versamel deur 'n besonder suksesvolle konsert (oumense) onder leiding van mev. dr. Rossouw. Aan die orrel is 'n belangrike verbetering deur die Kerkraad aangebring en op die kansel en ’n Bybel en gesangboek van historiese betekenis geplaas. 

Hiervan maak die volgende berig in die "Kerkbode" melding: “By die môrediens het dr. Rossouw bekend gemaak dat die Kanselbybel – wat deur wyle mev. Van de Venter gegee is – onder voorwaarde gegee is dat dit ná haar dood aan haar seun sou terugval, en dat die seun dit nou opgeëis het. Reeds by die middagdiens was daar 12 aanbiedings vir 'n Kanselbybel, en aangesien mnr. en mev. Frederik Goosens die eerste was om namens die familie Goosens 'n Bybel en gesangboek te gee is, dit met dank aangeneem." 

Wat die tydelike welvaart en uitbreiding van gemeentelike werksaamhede betref het, was die groot werk in daardie tydperk van sy geskiedenis, die aankoop van die grond en die bou van die doeltreffende kerksaal. Hieromtrent lees berig die Kerkbode: “Senekal – Op 31 Oktober is 'n lang verwagte mylpaal bereik in die geskiedenis van hierdie gemeente. Op dié dag is die kerksaal ingewy. Baie wat daar voor geywer het rus in die moederaarde. By die opening is daarvan melding gemaak dat ds. Pienaar nie kon teenwoordig wees nie, en dat hy die eerste fondse versamel het vir die bou van 'n saal. Dit was na sy bevestiging die eerste werk wat dr. Rossouw aangepak het om klaar te maak, en die fondse daarvoor het vinnig aangegroei, sodat die werk klaar is byna sonder skuld. Die here Ferguson en Cook, die kontrakteurs, kom lof toe vir die sierlike, doelmatige gebou. Om 11 uur vm. het die plaaslike leraar die deur oopgesluit in die naam van die Heer, en eerw. De Villiers, die plaaslike sendeling, het die wydingsgebed gedoen. Daarop het dr. Rossouw treffend gepraat oor Hand. 1:13, 14. Verder was evangelis Japie Eksteen teenwoordig, wat hier is om die plaaslike leraar te help, waar nodig, met bidure, en mededelinge omtrent sy werk onder arm mense. Toe is daar 'n beroep gemaak vir delging van die £1 400 tekort. Staande die vergadering is £600 bymekaar gemaak, waarvan £60 deur die susters versamel is onder leiding van ons ywerige predikantsvrou. Die boukommissie kom alle lof toe vir die opoffering wat hulle gemaak het om die werk deur te sien. Die aangename gemoedstemming is bewys van die dank van die gemeente aan leraar, kerkraad, boukommissie en kontrakteurs vir hulle werk. Die koor, onder leiding van prof. De Lange het pragtig gesing. Sondag is Hervormingsdag plegtig herdenk onder 'n treffende rede deur die leraar oor die woorde: ‘Man Gods, die dood is in die pot.’ Iedereen is goedsmoeds en versterk huis toe gekeer." 

Na die voltooiing van die saal het die gemeente op sosiaal gebied ook flink gevorder en is daar 'n flukse debatsvereniging gestig deur dr. Rossouw. Gedurende die tydperk 1921-‘26 van sy bediening is daar 484 kinders gedoop, presies 500 aangeneem en voorgestel en het die ledetal van 1 125 gestyg tot 1 812, en is 151 pare in die huwelik bevestig. Voorts is menige dierbare na die graf gedra, waaronder nie minder dan vyf diensdoende kerkraadslede. Op Sendinggebied het die Gemeente ook kragtig opgetree. Die bydrae vir die plaaslike en buitelandse sendingwerk was elke jaar ruim en het steeds hoër geklim. Die Vrouesendingbond was altyd 'n belangrike faktor om die sendingywer en belangstelling aan te wakker en het steeds in getalle toegeneem onder die leiding van mev. Rossouw. Die bussies is in die tyd aangekoop en saam met die basaars het dit uitstekend beantwoord. Die gemeentelike dankoffers het in dié jare 'n merkwaardige hoë peil bereik. 

Die vooruitgang van Senekal-gemeente was egter nie net die tydelike belange, want dit het ook gedeel in heerlike geestelike seëninge. Ná elke huisbesoek was daar gewoonlik verskeie bekeerlinge en met Pinkster altyd 'n ryke insameling, soos onder meer blyk uit een van die voorgaande aanhalings uit die Kerkbode. Die opkomste tot die openbare eredienste en veral Nagmaalsgeleenthede was in die reël goed. In een jaar het die gewone kollektes die mooie som van £527 opgebring, wat grootliks toe te skrywe was aan die goeie bywoning van die dienste. Senekal het in al die tyd by die Ringsvergaderinge in sy godsdienstige verslag onder meer hierin uitgeblink dat kon gerapporteer word dat die weeklikse bidstonde so heel goed bygewoon is. 

In die jaar 1925 is Senekal afgesny van die Sentrale Ring en bygevoeg by die Ring van Bethlehem. Dadelik het 'n ruim aantal lidmate van die gemeente van die £45-skema aandele geneem in die Bethlehem-weeshuis. In dié dae was Senekal reeds baie vrygewig, soos vir die Helpmekaar, Rhodesië, Namakwaland, die Bybelvertaling, ens. Ook is 'n armsorgvereniging gestig.

Juis net in dié tyd het een roepstem ná die andere tot die pastorie gekom. Dat die band tussen pastorie en gemeente heg en innig was, is duidelik te sien uit die volgende aanhaling van 'n ongekunstelde bydrae in die "Vriend des Volks", deur sy Senekalse medewerker: “19 September sal seker nie maklik deur die gemeente van Senekal vergeet word nie. Drie weke gelede het die gemeente van Albertinia die onvriendelikheid gehad om ons leraar en vriend, dr. Rossouw, daarheen te beroep. Ons het dadelik onrustig gevoel dat hy sal aanneem, maar koester nog die hoop dat hy langer in ons gemeente sal bly. Hy was nog maar vyf jaar hier en die laaste ag maande het hy vier beroepe gehad. Dus was ons altyd in 'n onrus dat hulle sal weggaan, want dis nie aangenaam om jou leraar en vriende te verloor nie. Hulle het deur hul vriendelikheid en gasvryheid die hart van die gemeente gewin. Die pastorie was altyd oop vir enigeen; mens was altyd seker van 'n vriendelike ontvangs. Gistermôre was dr. Rossouw se preek oor ‘Vrede, vrede, en tog is daar geen vrede’. Dit was voorwaar 'n baie ernstige preek en werd om oor na te dink. Hy eindig met te sê daar moet vrede wees met God, vrede met ons medemens en vrede met onsself (ge-wete). Net voor hy die seën uitspreek, sê hy dat hy nou vir die vierde keer weggeroep is en voel dit die keer sy plig om hom los te skeur van die gemeente en weg te gaan." 

Die afskeid was besonder hartlik dog innig teer en seer aandoenlik. In die "Kerkbode" van die 10 November 1926 het die volgende verslag verskyn: “Senekal is weer vakant. Dr. S.H. Rossouw, wat ongeveer vyf jaar hier gearbei het, het op 31 Oktober afskeid van die gemeente geneem. In die afwesigheid van die konsulent, ds. P.H. van Huyssteen, het die predikant van Bethlehem die offisiële pligte vervul. Onder 'n diep besef van die heiligheid van die oomblik het die kerkraad Saterdag aan die vertrekkende leraar eervol ontslag gegee. Die stilte, wat daar geheers het, het die erns van die oomblik vertolk. 

“Saterdagaand was die kerksaal stampvol by geleentheid van 'n geselligheid. Sondagmôre het dr. Rossouw sy laaste boodskap afgegee naar aanleiding van Joh. 2 18a: ‘Kinderkens, het is de laatste ure.’ Die laaste uur is 'n uur van herinnering, erns, skeiding, oordeel en ontmoeting. Onder diepe aandoening het die gemeente hierdie ernstige boodskap aangehoor. Na afloop van die diens het die kerkraad en gemeente aan hom 'n baie mooi gefilumineerde adres gegee, asook 'n beurs, terwyl die susters 'n soortgelyke adres aan mev. Rossouw gegee het. Ook die kinders van die Sondagskool het hulle 'n mooi adres gegee. In die namiddag was kinderdiens, en in die aand is 93 jong lidmate aan die gemeente voorgestel deur die leraar, sy laaste stukkie werk in die gemeente. Die stemming in die gemeente was baie ernstig en droefgeestig. Op Maandagmôre het dr. Rossouw vertrek na sy nuwe werkkring, Albertinia. Ouderling G. Joubert vergesel hom daarheen. Mag die Heer sy werk daar ryklik seën en vir Senekal gou weer 'n leraar gee. (Senekal, OVS, 31 Oktober 1926).”

Ds. D.P.M. Olivier is op 31 Maart 1928 bevestig en het ná die lang dienstyd van byna 19 jaar op 15 Maart 1947 weer afskeid geneem. Onder sy leiding is die kerkplein verfraai en versier met 'n ringmuur van versteende boomstamme en die vyftigjarige bestaan van die gemeente is gevier. 

Die volgende hulppredikers was agtereenvolgens hier behulpsaam: Di. D.C.H. Human (1934), D.M.C. Smit (1940-'41) en F.J.C. van Loggerenberg (1942-'44). Ds. C.A. du Plessis is op 12 Mei 1945 as eerste medeleraar bevestig en ná die vertrek van ds. Olivier is ds. B. J. van der Merwe op 14 Junie as medeleraar in sy plek bevestig. Tydens hulle bediening het die ledetal die 2 300-merk bereik en is besluit op groot onderneminge vir die toekoms; die gemeente sou naamlik in drie afsonderlike gemeentes verdeel word. Wat toe wel gebeur het, is dat Senekal-De Rust in 1951 van die moedergemeente afgestig het en Senekal-Noord eers in 1958. In daardie jaar het die moedergemeente 700 lidmate gehad, De Rust 700 en Noord 630. In 1990 was dit onderskeidelik 513, 486 en 643. Omstreeks 1993 is De Rust by die moedergemeente ingelyf. In 2000 was die moedergemeente se lidmaattal 667 en Noord s’n 593. In 2015 het dié twee gemeentes onderskeidelik 518 en 491 belydende lidmate.





</doc>
<doc id="98945" url="https://af.wikipedia.org/wiki?curid=98945" title="Algol-paradoks">
Algol-paradoks

Die Algol-paradoks is in sterrekunde die oënskynlike paradoks wanneer die twee sterre in ’n dubbelsterstelsel lyk of hulle anders optree as volgens die gevestigde teorieë van ster-evolusie. ’n Basiese beginsel van dié teorieë is dat die tempo van evolusie afhang van ’n ster se massa: hoe groter die massa, hoe vinniger vorder die evolusie en hoe gouer verlaat die ster die hoofreeks en word dit ’n reusester of ’n subreus.

In die geval van dubbelsterre soos Algol lyk dit soms of evolusie anders werk: die ster met die kleinste massa is reeds ’n reus of subreus, terwyl die ster met die grootste massa steeds in die hoofreeks is. Omdat die twee sterre in so ’n stelsel op dieselfde tyd moes gevorm het en dus ewe oud moet wees, lyk dit soos ’n paradoks. Die ster met die grootste massa moes eerste die hoofreeks verlaat het. So is die ster Algol A, wat ’n groter massa het, nog in sy hoofreeksfase terwyl Algol B, wat ’n kleiner massa het, ’n subreus en dus in ’n latere evolusiefase is.

Die paradoks kan opgelos word deur die feit dat daar in baie dubbelstelsels ’n oordrag van massa kan wees tussen die twee sterre. In Algol se geval het B aanvanklik die grootste massa gehad en dus het dit ’n subreus geword. Die ster het sy Roche-lob (die gebied om ’n ster in ’n dubbelstelsel waarbinne gas aan die ster gebonde is as gevolg van swaartekrag) oorskrei en die meeste van sy massa afgestaan aan die kleiner A, wat nog in die hoofreeks is. Dit het tot gevolg gehad dat A nou die grootste massa het. In sommige dubbelstelsels soortgelyk aan Algol kan ’n gasvloei gesien word.




</doc>
<doc id="98947" url="https://af.wikipedia.org/wiki?curid=98947" title="Federale Republiek van Sentraal-Amerika">
Federale Republiek van Sentraal-Amerika

Die Federale Republiek van Sentraal-Amerika (Spaans: "República Federal de Centro América"), of Verenigde Provinsies van Sentraal-Amerika ("Provincias Unidas del Centro de América") in die eerste jaar van sy bestaan, het vanaf 1823 tot 1838 op die gebied van die huidige Sentraal-Amerikaanse republieke Costa Rica, El Salvador, Guatemala, Honduras en Nicaragua, asook die Meksikaanse deelstaat Chiapas bestaan. (Belize was destyds 'n Britse kolonie en Panama het deel uitgemaak van Simón Bolívar se Republiek van Groot-Colombia.) Ná Nieu-Spanje se onafhanklikheidsverklaring en die daaropvolgende Meksikaanse Onafhanklikheidsoorlog (1810–1821) het die Spaanse kolonie onafhanklik geword en Sentraal-Amerika het by die kortstondige Eerste Meksikaanse Keiserryk aangesluit. Nadat keiser Agustín de Iturbide (1822–1823) omvergewerp en later tereg gestel is, het die Sentraal-Amerikaanse gebiede op 1 Julie 1823 hul onafhanklikheid van Meksiko verklaar en die Verenigde Provinsies van Sentraal-Amerika gestig.

Reeds kort na die stigting van die Federale Republiek van Sentraal-Amerika het interne magstryd dié land geskeur, sodat die Federasie tussen 1838 en 1841 volgens 'n burgeroorlog weer uitmekaar geval het. Die verbrokkeling het met Nicaragua se afskeiding op 5 November 1838 (ander bronne gee Nicaragua se afstigtingsdatum op 30 April) begin, gevolg deur Honduras en Costa Rica. As gevolg van die chaotiese karakter van hierdie tydperk is presiese datums afskeidings nie bekend nie, maar op 31 Mei 1838 het die kongres ontmoet om te verklaar dat die provinsies vry was om hul eie onafhanklike republieke te stig. In werklikheid het dit net die proses van verbrokkeling wat reeds begin het, wettig erken. Die unie het in 1840 fakties geëindig, nadat reeds vier van sy vyf deelstate hul onafhanklikheid verklaar het. Die amptelike einde het gekom met El Salvador se self-proklamasie van 'n onafhanklike republiek in Februarie 1841.

Bevolking volgens deelstaat in 1839:
Vanuit die Federale Republiek se tydperk het die gebruik van die Sentraal-Amerikaanse kleure blou en wit in die vlae asook van vrymesselaar-simbole in die wapens oorleef. Selfs die Nasionale Dag op 15 September word in die vyf huidige republieke tot vandag gevier.




</doc>
<doc id="98953" url="https://af.wikipedia.org/wiki?curid=98953" title="Cartagena, Spanje">
Cartagena, Spanje

Cartagena is 'n hawestad en vlootbasis aan die Mediterreense kus in die provinsie Murcia van Spanje. Die geskiedenis van die stad dateer terug tot 243 v.C. Die stad is geleë in 'n natuurlike hawe wat omring word deur hoë grond. Die klimaat is gematig met koue winde uit die noorde gedurende die winter. Die ekonomie is gebaseer op die hawe en al die aktiwiteite daar rondom.



</doc>
<doc id="98957" url="https://af.wikipedia.org/wiki?curid=98957" title="NG gemeente Dewetsdorp">
NG gemeente Dewetsdorp

Die NG gemeente Dewetsdorp is ’n gemeente van die Nederduitse Gereformeerde Kerk op die Vrystaatse dorp Dewetsdorp. Met sy stigting was dit die 24ste gemeente in die Vrystaatse Sinode, maar dis nou (2015) die 23ste oudste gemeente nadat die moedergemeente Bethlehem by Bethlehem-Wes ingelyf is.

Reeds in 1875 het die gedagte ontstaan om 'n eie gemeente te stig. Op 10 Februarie 1875 is 'n memorandum deur 172 burgers onderteken, aan veldkornet J.I. de Wet oorhandig om dit aan die Volksraad voor te lê. Hierin is die Volksraad versoek om 'n dorp op die plaas Karreefontein te stig. Nadat hierdie versoek geweier is, is die plaas vir £1 500 gekoop deur 'n komitee bestaande uit die here O. Carroll, G.E. Stegman, C. van der Wath en J.I. (Kootjie) de Wet, vader van die gevierde generaal C.R. de Wet. Onmiddellik daarna is erwe beskikbaargestel, asook 'n stuk grond vir 'n kerk aangewys. Hierna is 'n kerk gebou en elke maand het die leraars van Bloemfontein, Smithfield, Edenburg en Wepener hier diens gehou. 

Op versoek van ds. Johannes Wynand Louw van Wepener, het hierdie buitepos vanaf 1879 geressorteer onder Wepener; sedertdien is die sakramente plaaslik bedien, lidmate is aangeneem en voorgestel, en huwelike bevestig. Na herhaalde versoeke is die dorp eindelik in 1880 gestig en na oom Kootjie de Wet genoem.

Nadat in 1882 'n versoek gerig is aan die Suidelike Ring, wat in September 1882 op Philippolis sitting gehou het, is 'n Ringskommissie, bestaande uit di. Fraser (Philippolis), Olivier (Bethulie) en ouderling C.C.W. Klopper (Rouxville), afgevaardig om 'n gemeente hier te stig, en dit geskied op 15 Desember 1882. Die gemeente sou uit 551 lidmate en 1 422 siele bestaan. 

Eerw. J.H. Otto, skoolhoof, dien die gemeente vanaf 1879 tot 1920 as eerste scriba, kassier en orrelis. Ná herhaalde vrugtelose beroepe is die eerste leraar, prop. Wynand Andries du Toit, op 7 Februarie 1885 bevestig. Ná 'n geseënde bediening is hy op 16 Augustus 1898 saam met sy vrou en dogtertjie aan die gemeente ontruk, toe al drie die lewe in 'n treinongeluk naby Laingsburg in die Karoo ingeskiet het. 

Sy opvolger, ds. A.J. Malherbe (1903-1913), bou weer die gemeente op uit die puinhope van die verwoestende Anglo-Boereoorlog. Ds. P.J. Pienaar, later Armesorgsekretaris in die 0VS, bedien die gemeente van 1913 tot 1925. Ds. J.H. Badenhorst, later Organiserende Sendingsekretaris in die 0VS, het van 1926 tot 1949 hier gearbei, toe hy op 22 April 1950 deur die volgende leraar, ds. F.A. Dreyer, opgevolg is. 

In 2015 het die gemeente 120 doop- en 530 belydende lidmate gehad.




</doc>
<doc id="98959" url="https://af.wikipedia.org/wiki?curid=98959" title="Mira">
Mira

Mira (ook bekend as Omicron Ceti of ο Cet) is ’n dubbelster sowat 200-400 ligjare van die Aarde af in die sterrebeeld Walvis (Cetus). Dit bestaan uit ’n rooireusester, Mira A, en die witdwerg Mira B. Mira is ook ’n veranderlike ster en is die eerste van dié soort sterre wat ontdek is wat nie ’n supernova was nie, behalwe dalk Algol. Mira is die helderste periodieke veranderlike ster wat vir ’n deel van sy siklus nie met die blote oog sigbaar is nie. Sy afstand is onseker; ramings voor Hipparcos is sowat 220 ligjare, maar latere ramings in 2007 dui op 299 ligjare, met ’n foutmarge van 11%.

Die ster se Bayer-naam is "Omicron Ceti" en sy Flamsteed-naam "68 Ceti". Johannes Hevelius het dit die naam "Mira" (Latyn vir "wonderlik", "ongelooflik") gegee in sy "Historiola Mirae Stellae" (1662). 

In 2016 het die Internasionale Astronomiese Unie se sternaamwerkgroep (WGSN) die naam "Mira" vir die ster goedgekeur.

Mira is ’n dubbelsterstelsel wat bestaan uit die rooireus Mira A, wat ’n massaverlies ondergaan, en ’n witdwerg met ’n hoë temperatuur (Mira B) wat materie van die primêre ster aantrek. So ’n patroon word ’n simbiotiese stelsel genoem en Mira is die naaste simbiotiese stelsel van sy soort aan die Son. Die bestudering van die stelsel deur die Chandra-X-straalsterrewag toon ’n regstreekse massaoordrag van die primêre ster na die witdwerg toe met ’n sterbrug langs. Die twee sterre is tans sowat 70 AE van mekaar (1 AE is die afstand tussen die Aarde en die Son).

Mira A is ’n asimptotiese-reusestertak-ster (AGB-ster) in die termies pulserende AGB-fase.

Dit lyk of die vorm van Mira A verander – dit word waarskynlik veroorsaak deur helder vlekke op die oppervlak wat elke 3 tot 14 maande van vorm verander. Waarnemings van Mira A in die ultravioletband deur die Hubble-ruimteteleskoop toon ’n pluimagtige verskynsel in die ander ster se rigting.

Mira A is ’n bekende voorbeeld van veranderlike sterre wat Mira-veranderlikes genoem word en na Mira genoem is. Die bekende sterre van dié klas is almal rooireuse waarvan die oppervlak sulke skommelings toon dat hul helderheid vermeerder en verminder oor periodes van sowat 80 tot meer as 1 000 dae.

In Mira se spesifieke geval is die omvang van die helderheidswisseling gemiddeld sowat 3,5 magnitude, en dit maak dit een van die hederste sterre in die sterrebeeld Walvis. Individuele siklusse wissel ook; maksimums bereik van 2 tot 4,9 magnitude, ’n omvang van amper 15 keer die helderheid, en daar is historiese aanduidings dat dit tot drie keer soveel of meer kan wees. Die minimums verskil minder en is histories tussen 8,6 en 10,1, ’n faktor van 4 keer die helderheid. Die totale wisseling in helderheid van absolute maksimum tot absolute minimum (twee gebeure wat nie in dieselfde siklus plaasvind nie) is 1 700 keer.

Dit is interessant dat terwyl Mira se meeste straling in die infrarooi is, sy veranderlikheid in dié band net sowat 2 magnitude is. Die vorm van sy ligkurwe is van ’n toename oor sowat 100 dae, en ’n terugkeer van twee keer so lank.

Ultraviolet-studies van Mira toon dat dit ’n streep materie verloor wat oor tienduisende jare ’n stert van sowat 13 ligjare lank gevorm het. Daar word geglo ’n warm boogskok van saamgepersde plasma/gas is die oorsaak van die stert; die boogskok is vanweë die wisselwerking van die sterwind van Mira A met gas in die interstellêre medium, waardeur Mira teen ’n uiters hoë spoed van 130 km/s beweeg. Mira se bookskok sal eindelik verander in ’n planetêre newel, waarvan die vorm aansienlik beïnvloed sal word deur die beweging deur die interstellêre medium.

Die metgesel-ster is in 1995 deur die Hubble-ruimteteleskoop onderskei toe dit 70 AE van die primêre ster af was; die ontdekking is in 1997 aangekondig. Die ultraviolet-beelde van die teleskoop en latere X-straalbeelde deur die Chandra-X-straalsterrewag toon ’n spiraal van gas van Mira af in die rigting van Mira B. Die metgesel se wentelperiode om Mira A is sowat 400 jaar.

In 2007 het waarnemings ’n protoplanetêre skyf om Mira B getoon. Die skyf is gevorm uit materiaal in Mira se sterwind en kan eindelik nuwe planete vorm. Uit die waarnemings is ook afgelei die metgesel is ’n hoofreeksster met ’n massa van sowat 0,7 sonmassas en spektraaltipe K, eerder as ’n witdwerg soos vroeër geglo is. In 2010 het navorsing weer getoon Mira B is inderdaad 'n witdwerg.




</doc>
<doc id="98961" url="https://af.wikipedia.org/wiki?curid=98961" title="Kiedrich">
Kiedrich

Kiedrich is 'n nedersetting temidde van 'n wynboustreek in die administratiewe distrik Rheingau-Taunus-Kreis van die Duitse deelstaat Hesse.
Vanweë sy goed bewaarde middeleeuse boukuns word na die dorp dikwels verwys as 'n "skatkissie van Gotiese boukuns". Ook in die Rooms-Katolieke bedevaartskerk St. Valentinus, wat uit die 14de eeu dateer, het die Gotiese interieur volledig bewaar gebly, waaronder 'n kerkorrel van omstreeks 1500 wat steeds bespeel word.

'n Besondere aantreklikheid is kerkdienste op Sondae waartydens die plaaslike seunskoor, die "Kiedricher Chorbuben", 'n rariteit aanbied, Latynse Gregoriaanse gesange in die Germaanse dialek met hoefnaelnotasie. Dié streeksvariant van Gregoriaanse gesange is in Lotaringiese (Metz) en Duitse manuskripte oorgelewer.

Interessant genoeg het 'n Engelse adellike, Sir John Sutton, 3de Baronet of Norwood Park (1820-1873), 'n boorling van Lincolnshire, as borg 'n beslissende rol by die bewaring van Kiedrich se kulturele erfenis gespeel. Sutton, 'n deskundige vir Gotiese boukuns en orrelbou, het vanaf 1854 op die Europese vasteland gebly en in België en Duitsland gewoon. Een jaar later het hy die Rooms-Katolieke geloof aangeneem.

In 1857 het hy vir die eerste keer 'n besoek aan Kiedrich gebring en vervolgens die dorp se orrel en Gotiese kerkgebou laat restoureer. Daarnaas het hy fondse beskikbaar gestel vir die bewaring van Kiedrich se unieke variant van Gregoriaanse gesange. 101 jaar ná sy afsterwe in Brugge, België is sy sterflike oorskot in Kiedrich in 'n eregraf herbegrawe.

Ander besienswaardighede sluit Kiedrich se Renaissance-raadsaal en talle historiese geboue in wat oorspronklik deur burgers en adellikes bewoon is. Die bouvalle van die Scharfenstein-kasteel, wat temidde van wingerde geleë is, bied 'n uitsig oor die dorp en sy omgewing.


</doc>
<doc id="98962" url="https://af.wikipedia.org/wiki?curid=98962" title="NG gemeente Fouriesburg">
NG gemeente Fouriesburg

Die NG gemeente Fouriesburg is ’n gemeente van die Nederduitse Gereformeerde Kerk op die Vrystaatse dorp Fouriesburg. Dis die 36ste gemeente wat in die destydse Vrystaatse Republiek tot stand gekom het. Weens die inlywing van Bethlehem by Bethlehem-Wes is dit nou (2015) die 35ste oudste gemeente in die Vrystaatse Sinode.

Fouriesburg is 'n pragtig geleë dorpie aan die grens van Lesotho. Dit is aangelê op 'n gedeelte van die plaas Groenfontein, wat destyds die eiendom was van 'n sekere "Roos" Stoffel Fourie. Wat die natuurskoon betref, aldus die medewerker van "Ons gemeentelike feesalbum", is "hy ongetwyfeld een van die mooiste plekkies in die Vrystaat. Geleë op 'n heuwel, word hy omring deur pragtige berge, veral die Maluti-gebergte". 

Tot en met die oorgawe van die dorpie gedurende die Anglo-Boereoorlog was dit die laaste setel van die Republikeinse regering. Die laaste appèlhof het ook hier sitting gehad, met genl. J.B.M. Hertzog, adv. F.R. Cronjé en adv. Hugo as regters en die latere hoofregter Jaap de Villiers as staatsprokureur. Met die oorgawe van genl. Prinsloo omtrent 22 km hiervandaan, in die rigting van die dorpie Clarens, is die regeringslede gevange geneem en mev. pres. Steyn, wat indertyd hier gewoon het, na Bloemfontein vervoer. 

Die gemeente self is op 10 Februarie 1894 deur die Oostelike Ring gestig, met ds. H. van Broekhuizen van Ficksburg as konsulent. Ds. Michiel Heyns was die eerste leraar van die gemeente. Hy was 'n diep geestelike man en het 'n hegte fondament vir die gemeente gele. Met groot seën het hy van Oktober 1894 hier gearbei tot hy in 21 Februarie 1906 weens verswakte gesondheid sy demissie moes aanvaar. Op 5 Mei 1907 is hy dan ook oorlede en hier begrawe. 

Sy opvolger was ds. T.A.T. Louw, 'n man van ywer en werklus, wat die gemeente maar vir ’n korte tyd bedien het, van 28 Julie 1906 tot 24 Junie 1908, toe ook hy na 'n ernstige siekbed oorlede is. In sy dienstyd is 'n aanvang gemaak met die vernuwing en vergroting van die kerkgebou, 'n werk wat eers ná sy dood voltooi is. Hierdie kerkgebou is op 4 September 1909 ingewy tydens die bevestiging van die derde leraar van die gemeente, die innig vrome ds. M.J. de Kock. Ná 'n geseënde bediening van 16 jaar het ds. De Kock 'n beroep na Riebeek-Kasteel aanvaar en het hy op 16 Augustus 1925 van die gemeente afskeid geneem. 

Die vierde leraar was ds. W.A. Roux, wat as jong predikant van Cradock gekom het en op 22 Januarie 1926 hier bevestig is. In sy dienstyd is 'n groot nuwe kerksaal opgerig en ingewy, asook 'n sierlike kerkkoshuis. Later is die pastorie vergroot en die kerkgebou hernuwe; ook 'n nuwe moderne ligte installasie is vir die kerkgebou aangebring. Vroeg in die vyftigerjare is 'n tweede kerkkoshuis opgerig. 

Gedurende die naweek van 11 tot 13 Februarie 1944 het die gemeente sy vyftigjarige bestaan gevier en het hy die voorreg gehad om sy oudleraar, ds. M. J. de Kock, en twee predikanteseuns van sy eerste leraar, naamlik di. Irene en Louis Heyns, teenwoordig te hê. Teen omstreeks 1951 het die gemeente bestaan uit 790 lidmate en 1 253 siele. In 2014 het dié getalle afgeneem tot onderskeidelik 37 en 234.




</doc>
<doc id="98971" url="https://af.wikipedia.org/wiki?curid=98971" title="Chi Cygni">
Chi Cygni

Chi Cygni, of χ Cyg, is ’n veranderlike ster van die Mira-klas in die sterrebeeld Swaan (Cygnus).

Chi Cygni het sover bekend een van die grootste wisselings in skynbare magnitude van alle sterre. Dit verhelder en verdof gewoonlik tussen die 5de en die 13de magnitude. Uiterste magtinides wat al waargeneem is, is onderskeidelik 3,3 en 14,3. Die gemiddelde periode van die wisselings is 407 dae.

Chi Cygni is by sy minimum net met ’n teleskoop groter as 30 cm sigbaar, terwyl dit by sy maksimum maklik met die blote oog gesien kan word. Dit is sowat 345 ligjare van die Aarde af.

Die sterrekundige Gottfried Kirch het in 1686 sy veranderlikheid ontdek.




</doc>
<doc id="98972" url="https://af.wikipedia.org/wiki?curid=98972" title="Delta Cephei">
Delta Cephei

Delta Cephei, of δ Cep, is die Bayer-naam van ’n dubbelster (δ Cep A en B) sowat 887 ligjare van die Aarde af in die sterrebeeld Kefeus (Cepheus). Op hierdie afstand neem die ster se skynbare magnitude af met 0,23 weens gas en stof in die gesigslyn. Dit is die prototipe-ster van die Cepheïed-veranderlikes wat periodieke helderheidswisselings ondergaan.

Delta Cephei is een van die naaste van hierdie soort veranderlike sterre aan die Son – net Polaris is nader. Sy veranderlikheid word veroorsaak deur gereelde pulserings in die buitenste lae van die ster. Dit wissel van magnitude 3,48 tot 4,37, en sy sterreklassifikasie wissel ook van spektraaltipe F5 tot G3. Die pulseringsperiode is 5,366341 dae, met die verheldering wat vinniger geskied as die verdowwing.
Omdat die periode van dié klas veranderlikes afhang van die ster se helderheid, is Delta Cephei van besondere belang vanweë sy periode-helderheidsverhouding omdat hy een van die Cepheïede is waarvan die afstand die akkuraatste bepaal is. Dié akkuraatheid is deels daaraan te danke dat hy in ’n sterreswerm lê en aan die beskikbaarheid van presiese Hubble-ruimteteleskoop/Hipparcos-parallakse. Dus kon Hubble in 2002 Delta Cephei se afstand bepaal binne ’n foutmarge van 4%: 890 ligjare.

Hierdie soort sterre het waarskynlik aanvanklike massas van 3-30 keer dié van die Son; daarna beweeg hulle deur die hoofreeks as B-tipe sterre. Met die waterstof in hul kerns opgebruik, gaan hierdie onstabiele sterre nou deur die latere fases van kernfusie. Die geraamde massa van Delta Cephei is keer dié van die Son. In hierdie stadium van sy evolusie het die buitenste lae van die ster uitgesit tot gemiddeld 44,5 keer die omtrek van die Son.
Delta Cephei straal 2 000 keer soveel lig uit as die Son vanuit sy buitenste atmosfeer. Dit skep ’n sterk sterwind wat, tesame met die pulserings en skokke in die ster se atmosfeer, massa uitskiet teen ’n tempo van sonmassas per jaar, of die ekwivalent van die massa van die Son elke miljoen jaar. Hierdie materie beweeg teen sowat 35 km/s na buite. Die resultaat van dié gas is ’n newel van sowat 3,3 ligjare breed wat om Delta Cephei gesentreer is en 0,07-0,21 sonmassas neutrale waterstof bevat. ’n Boogskok ontwikkel waar die sterwind met die omringende interstellêre medium bots.

Naby Delta Cephei is ’n metgesel-ster met ’n magnitude van 7,5 met die naam HD 213317 (δ Cep B), wat deur klein teleskope sigbaar is. Dit is self ’n dubbelster met ’n gesamentlike sterreklassifikasie van B7-8 III-IV. Dit verhit die materie wat die sterwind uitskiet en as gevolg daarvan straal die omringende materiaal infrarooistrale uit.



</doc>
<doc id="98974" url="https://af.wikipedia.org/wiki?curid=98974" title="Beta Cephei">
Beta Cephei

Beta Cephei (afgekort as β Cep), met die tradisionele naam Alfirk, is ’n ster van die 3de magnitude in die sterrebeeld Kefeus (Cepheus). Dit is die prototipe van die Beta Cephei-veranderlikes.

Beta Cephei is ’n driedubbele sterstelsel bestaande uit ’n spektroskopiese dubbelster en ’n metgesel met ’n skynbare magnitude van 8. Die sterre se gesamentlike skynbare magnitude wissel tussen 3,15 en 3,21 met ’n periode van 0,1904844 dae.

Beta Cephei A is ’n bloureus met ’n sterreklassifikasie van B2 IIIev. Die "ev" staan vir "spektraalemissies wat veranderlikheid toon". Dié reus het ’n radius van en ’n massa van . Soos die meeste klas B-sterre met ’n groot massa, is Beta Cephei ’n relatief jong ster met ’n geraamde ouderdom van 50 miljoen jaar. Beta Cephei A draai stadig om sy as, teen sowat 7 grade per dag – ’n volle rotasie duur sowat 51 dae.

"Beta Cephei" is die ster se Bayer-naam. Die tradisionele naam is "Alfirk" (Arabies: الفرقة "al-firqah"), wat "Die Trop" beteken; dit verwys na ’n trop skape. Dié ster, saam met Alpha en Eta Cephei, is deur Ulug Beg "Al Kawākib al Firḳ" (الكوكب الفرق) genoem: die "Sterre van Die Trop". 

In 2016 het die Internasionale Astronomiese Unie se sternaamwerkgroep (WGSN) die naam "Alfirk" vir die ster Beta Cephei Aa goedgekeur omdat hulle eiename aan individuele sterre toegeken het in plaas van aan stergroepe. 



</doc>
<doc id="98978" url="https://af.wikipedia.org/wiki?curid=98978" title="Chandrasekhar-limiet">
Chandrasekhar-limiet

Die Chandrasekhar-limiet () is die massagrens wat bepaal of ’n instortende ster ’n witdwerg word, of ’n meer eksotiese voorwerp soos ’n neutronster of swartkolk. Dit is genoem na Subrahmanyan Chandrasekhar, die Indiaans-Amerikaanse astrofisikus wat die limiet in 1930, op die ouderdom van 19, onafhanklik ontdek het. Dié limiet is aanvanklik deur die wetenskapgemeenskap geïgnoreer omdat so ’n limiet logies vereis dat swartkolke bestaan, en dit is destyds as ’n wetenskaplike onmoontlikheid beskou.

Sterre waarvan die kernbrandstof opgebrand is, sal weens swaartekrag instort. Wat die gevolg van die instorting sal wees, hang af van die massa van die oorblywende kern. As dit kleiner as die Chandrasekhar-limiet is, sal die ster ’n witdwerg word, maar as die massa hoër is, sal dit ’n neutronster of swartkolk word.

Die waarde van die Chandrasekhar-limiet "M" hang af van die proton-nukleon-verhouding in die ster en beloop ongeveer

waar "m" die Planck-massa is, "m" die massa van die proton en formula_2 die sonmassa.

Realistieser ramings, wat rekening hou met variasies in die digtheid, gee:

’n Noukeuriger benadering, wat rekening hou met die eienskappe van die ster, is:

waar "z" (= "Z/A") die verhouding voorstel van die aantal protone "Z" tot die aantal nukleone (protone + neutrone) "A" in die ster. Algemeen geld volgens die Oerknal-nukleosintese Z = 7, A = 8, dus z = 7/8.



</doc>
<doc id="98979" url="https://af.wikipedia.org/wiki?curid=98979" title="Casablanca Konferensie">
Casablanca Konferensie

Die Casablanca Konferensie het plaasgevind tydens die Tweede Wêreldoorlog van 14 Januarie tot 24 Januarie 1943 in Anfa, 'n voorstad van Casablanca. President Franklin D. Roosevelt en Winston Churchill het vergader om militêre en politieke sake te bespreek. Op die agenda was onder andere die leierskapsituasie van Frankryk. Die Sowjetunie en China was nie teenwoordig nie, maar generaals Henri Giraud en Charles de Gaulle is genooi om die Vrye Franse te verteenwoordig. Daar is ook besluit dat Sisilië ingeval sou word en dat 'n inval in Frankryk met nog 'n jaar uitgestel sou word. Ook op hierdie konferensie is daar vir die eerste keer gepraat oor onvoorwaardelike oorgawe deur die Spilmoondhede.



</doc>
<doc id="98980" url="https://af.wikipedia.org/wiki?curid=98980" title="Dover">
Dover

Dover kan verwys na:



</doc>
<doc id="98982" url="https://af.wikipedia.org/wiki?curid=98982" title="Dover, Engeland">
Dover, Engeland

Dover is 'n hawestad aan die Engelse Kanaal in Engeland. Dit is ongeveer 122 km suidoos van Londen en is geleë in die graafskap Kent. Die hawe is een van die besigste aan die ooskus van Engeland en die dorp was vir eeue lank die fokus vir aanvalle deur buitelanders. Calais is ongeveer 33 km aan die oorkant van die Engelse Kanaal aan die Franse kus.

Gedurende die Eerste Wêreldoorlog was die hoofkwartier van die Dover-patrollie hier gesetel. Dit was hulle taak om die Straat van Dover te beveilig en oop te hou vir skepe.

Gedurende die Tweede Wêreldoorlog was Dover gereeld onderhewig aan artillerie aanvalle vanaf Calais. Tussen 13 Augustus 1940 en 30 September 1944, tot Calais beset was deur die Geallieerdes, het daar 2 226 projektiele in die dorp ontplof wat 1 200 geboue beskadig het. 


</doc>
<doc id="98983" url="https://af.wikipedia.org/wiki?curid=98983" title="Hochtaunuskreis">
Hochtaunuskreis

Die Hochtaunuskreis is 'n administratiewe distrik in die Duitse deelstaat Hesse. Die administratiewe setel en grootste nedersetting is Bad Homburg vor der Höhe.

Vanweë sy ligging naby die metropolitaanse gebied van Frankfurt am Main, een van die belangrikste ekonomiese spilpunte van Duitsland, word die distrik deur besondere ekonomiese, demografiese en sosiologiese aanwysers soos die tweede hoogste per capita-koopkrag van alle Duitse distrikte (ná die Beierse distrik Landkreis Starnberg) en van die hoogste eiendomspryse in Duitsland gekenmerk. Sy landskap word onder die mees verruklike in die deelstaat gereken.


</doc>
<doc id="98987" url="https://af.wikipedia.org/wiki?curid=98987" title="Groen tee">
Groen tee

Groen tee is 'n warm drank wat uit die blare van die teestruik "Camellia sinensis" berei word. In vergelyking met swart tee, ondergaan groen tee minimale oksidasie. Groen tee is oorspronklik in Oos-Asië (veral Japan en China) verbruik maar word in die Westerse wêreld toenemend gewild. Omdat die blare nie geoksideer is nie, het groen tee meer polifenole (veral Epigallocatechin gallate of "EGCG"). 

Groot verskeidenheid groen tee bestaan, wat verskil op grond van die verskeidenheid van "C. sinensis" gebrui, groeitoestande, tuinboumetodes, produksieverwerking en tyd van oes. Alhoewel daar aansienlike navorsing gedoen is oor die moontlike gesondheidseffekte van die gebruik van groen tee gereeld, is daar min bewyse dat die drink van groen tee enige effek op gesondheid het. Gewone groen tee is 99,9% water, bied 1 kalorie per 100 ml bedien, het geen beduidende nutriëntinhoud nie en bevat kafeïen. Alhoewel talle eise vir die gesondheidsvoordele van groen tee gemaak is, het kliniese navorsing nie beslissende bewys van enige effekte nie.

Groen tee word op verskillende maniere verwerk en gegroei, afhangende van die tipe groen tee. As gevolg van verskillende metodes bepaal dit die aroma en smaak. Die groeitoestande kan afgebreek word in twee basiese tipes - dié wat in die son gegroei het en die wat onder die skaduwee gegroei het. Die groen teeplante word in rye gekweek wat gesnoei word op 'n gereelde wyse en word in die algemeen drie keer per jaar geoes. Die eerste oes vind plaas in die laat April tot vroeg in Mei. Die tweede oes vind gewoonlik van Junie tot Julie plaas en die derde pluk vind einde Julie tot vroeg in Augustus plaas. Soms sal daar ook 'n vierde oes wees. Dit is die eerste oes in die lente wat die beste gehalte blare bring, met hoër pryse wat ooreenstem.

Daar is geen beslissende bewyse dat groen tee help om kanker in mense te voorkom of te behandel nie. In oorsig van bestaande studies is die gevolgtrekking dat hoewel suggestiewe bewyse bestaan het, daar is nie 'n duidelike aanduiding van voordeel nie.

In 2013 was die wêreldwye produksie van groen tee ongeveer 1,7 miljoen ton, met 'n voorspelling om teen 2023 te verdubbel in volume. Sedert 2015 het China 80% van die wêreld se groen teemark voorsien, wat gelei het tot die groei van groen tee met 9% per jaar, terwyl 325,000 ton in 2015 uitgevoer word. In 2015 was die VSA die grootste invoerder van Chinese groen tee (6 800 ton), 'n toename van 10% in 2014 en Brittanje het 1,900 ton ingevoer, 15% meer as in 2014.



</doc>
<doc id="98988" url="https://af.wikipedia.org/wiki?curid=98988" title="Onstabiele strook">
Onstabiele strook

Die onstabiele strook is ’n byna vertikale strook op die Hertzsprung-Russell-diagram waar baie veranderlike sterre lê: die RR Lyrae-veranderlikes waar hulle kruis met die horisontale tak; die klassieke Cepheïede waar hulle kruis met die superreuse; die W Virginis-veranderlikes by effens laer ligsterktes; en die Delta Scuti-veranderlikes naby die hoofreeks, insluitende die SX Phoenicis-veranderlikes en kortperiode-Ap-sterre.

RV Tauri-veranderlikes word ook soms geplaas in die onstabiele strook, naby die Cepheïede. Hoewel hulle baie verskil, lyk dit of hul pulserings deur dieselfde meganisme veroorsaak word.

Die onstabiele strook kruis die hoofreeks in die omgewing van die klas A- en klas F-sterre (1–2 sonmassas) en strek tot klas G- en vroeë K-sterre. Die grootste meerderheid van die sterre bo die hoofreeks in die onstabiele strook is veranderlikes. Waar die strook met die hoofreeks kruis, is die meeste sterre stabiel; daar is egter ’n paar veranderlikes, soos die kortperiode-Ap-sterre.

Sterre in die onstabiele strook pulseer vanweë He-3 (He of dubbel geïoniseerde helium). In normale AFG-sterre is helium neutraal (He) in die fotosfeer van die ster. Diep onder die fotosfeer, by sowat 25 000 tot 30 000 kelvin (K), begin die He-2-laag (eerste He-ionisasie). Tweede ionisasie (He-3) begin by sowat 35 000 tot 50 000 K.

Wanneer die ster krimp, neem die digtheid en temperatuur van die He-2-laag toe. He-2 begin omsit in He-3 (tweede ionisasie). Dit maak die gas meer absorberend en straling word tydelik in die gas vasgevang. Dit verhit die gas en die ster begin uitsit. Namate dit uitsit, koel dit af, die He-3 sit om in He-2 en die gas raak meer uitsendend. Die buitenste lae van die ster krimp weer en die hele proses begin van voor af.

Die helderheidswisselings van die ster hang af van die afstand van die He-2-sone van die steroppervlak af.

Daar is verskeie soorte veranderlike sterre en baie van hulle kom nie in die onstabiele strook voor nie. Hul pulserings word deur ander metodes veroorsaak. By koeler temperature is daar die langperiode-veranderlikes (AGB-reuse). By warmer temperature is daar die Beta Cephei-veranderlikes en PV Telescopii-veranderlikes. Reg by die grens van die onstabiele strook, naby die hoofreeks, is die Gamma Doradus-veranderlikes. Die strook witdwerge het drie verskillende streke van veranderlikes: DOV, DBV en DAV (ZZ Ceti-veranderlikes).

Die meeste superreuse met ’n groot ligsterkte is in ’n mate veranderlik, insluitende Alpha Cygni-veranderlikes. In die gebied van helderder sterre bo die onstabiele strook kom die geelhiperreuse voor; hulle het onreëlmatige pulserings en opvlammings. Die warmer helder blou veranderlikes kan verwant wees en toon dieselfde kort- en langtermynwisselings van spektrum en ligsterkte met onreëlmatige opvlammings.



</doc>
<doc id="98989" url="https://af.wikipedia.org/wiki?curid=98989" title="Dover, New Hampshire">
Dover, New Hampshire

Dover is 'n stad in die deelstaat New Hampshire. Die administratiewe kantoor van Strafford County is ook hier gesetel. Die stad is geleë op die oewers van die Cochecorivier, ongeveer 17km noordwes van Portsmouth. Die eerste nedersetting is reeds in 1623 gevestig en was bekend as "Bristol". Daarna was dit toe bekend as "Northam" voor dit Dover genoem is in 1639. Die Cocheco-slagting het hier plaasgevind in 1689. Die dorp het stadstatus gekry in 1855 en die ekonomie is gevestig rondom vervaardiging.



</doc>
<doc id="98990" url="https://af.wikipedia.org/wiki?curid=98990" title="Dover, New Jersey">
Dover, New Jersey

Dover is 'n stad in die deelstaat New Jersey. Die stad is geleë op die oewers van die Rockawayrivier en is ongeveer 53km noordwes van Newark. Daar is groot bronne van ystererts in die omgewing. Die eerste nedersetting is in 1722 gevestig, het dorpstatus in 1826 en stadstatus 1869 verkry.



</doc>
<doc id="98992" url="https://af.wikipedia.org/wiki?curid=98992" title="Beta Lyrae">
Beta Lyrae

Beta Lyrae (afgekort as β Lyr) is ’n veelvoudige ster in die sterrebeeld Lier (Lyra). Volgens parallaksmetings is dit sowat 960 ligjare van die Son af. 

Die stelsel bestaan uit drie komponente: ’n driedubbele sterstelsel (Beta Lyrae A) en twee enkelstermetgeselle (Beta Lyrae B en C). Hulle is ook die A-, B- en C-komponente van ’n groter stelsel, wat WDS J18501+3322 genoem word. Dié het bykomende komponente bekend as WDS J18501+3322D, E en F. Beta Lyrae A self bestaan uit ’n verduisterende dubbelster (Beta Lyrae Aa) en ’n enkelster (Ab). Die dubbelster se komponente word Beta Lyrae Aa1 (amptelik bekend as Sheliak, die stelsel se tradisionele naam) en Aa2 genoem.

Die stelsel se Bayer-naam is "Beta Lyrae" en sy Flamsteed-naam "10 Lyrae". Die tradisionele naam, "Sheliak", kom van die Arabiese الشلياق "šiliyāq" of "Al Shilyāk", een van die name van die sterrebeeld Lier in Islamitiese sterrekunde. 

In 2016 het die Internasionale Astronomiese Unie se sternaamwerkgroep (WGSN) die naam "Sheliak" vir die ster Beta Lyrae Aa1 goedgekeur omdat hulle eiename aan individuele sterre toegeken het eerder as aan stergroepe. 

Beta Lyrae Aa bestaan uit ’n primêre ster van klas B7 II en ’n sekondêre metgesel wat ook waarskynlik van klas B is. Die primêre, dowwer ster was aanvanklik die ster met die grootste massa en dit het eerste uit die hoofreeks beweeg en ’n reusester geword. Dit het toe sy Roche-lob oorskry en baie van sy massa aan sy metgesel begin afstaan. Die sekondêre ster, wat nou ’n groter massa het, word omring deur ’n akkresieskyf vanweë dié materieoordrag. Die skyf blokkeer die sekondêre ster van die Aarde af gesien en verlaag so sy skynbare magnitude, en daarom is dit moeilik om die spektraaltipe daarvan te bepaal. Die hoeveelheid massa wat tussen die twee sterre oorgedra word, is sowat sonmassas per jaar, gelykstaande aan die Son se massa elke 50 000 jaar. Dit veroorsaak ’n toename in die wentelperiode van sowat 19 sekondes per jaar. Die spektrum van Beta Lyrae toon emissielyne wat deur die akkresieskyf geskep word. Die skyf sorg vir sowat 20% van die helderheid van die stelsel.

Die wentelvlak van die dubbelster is naby die gesigslyn van die Aarde af, en daarom verduister die twee sterre mekaar periodiek. Beta Lyrae se skynbare magnitude verander dus van 3,2 tot 4,4 oor ’n periode van 12,941 4 dae. Die sterre is so naby mekaar dat hulle nie deur optiese teleskope onderskei kan word nie en daarom vorm hulle ’n spektroskopiese dubbelster. In 2008 is die primêre ster en die akkresieskyf van die sekondêre ster vir die eerste keer apart waargeneem in die naby-infrarooi-H-band.

Benewens die gereelde verduisterings toon die stelsel al hoe kleiner en stadiger wisselings in helderheid. Dit word vermoedelik veroorsaak deur veranderings in die akkresieskyf en gaan gepaard met wisselings in spektraallyne, veral emissielyne. Die wisselings is nie gereeld nie, maar vind plaas met ’n periode van 282 dae.

Benewens die spektroskopiese dubbelster is verskeie ander metgeselle van Beta Lyrae aangeteken. Beta Lyrae B, op ’n hoekafstand van 45,7 boogsekondes, is van spektraalklas B7 V en het ’n skynbare magnitude van 7,2. Sy ligsterkte is sowat 80 keer dié van die Son en dit is ook ’n spektroskopiese dubbelster, met ’n periode van 4,348 dae. Beta Lyrae C het ’n skynbare magnitude van 9,9 en ’n skeiding van 86 boogsekondes. Die Washington Double Star Catalog noem nog drie dowwe metgeselle met ’n skeiding van 2 boogminute.

Komponente B en F is vermoedelik lede van ’n groep sterre om Beta Lyrae wat op dieselfde afstand is en saam beweeg. Die ander is toevallig in dieselfde gesigslyn. Komponente E en F is albei chemies uitsonderlike sterre; albei word in katalogusse as Ap-sterre aangedui, maar komponent F is vermoedelik ’n Am-ster. Komponent C se helderheid wissel volgens waarnemings met meer as ’n magnitude, maar die soort veranderlikheid is nie bekend nie.

Die Gaia-ruimtetuig het die volgende data vir verskeie metgeselle verskaf:



</doc>
<doc id="98993" url="https://af.wikipedia.org/wiki?curid=98993" title="Ford EcoSport">
Ford EcoSport

Die Ford EcoSport is 'n mini sportnutsvoertuig (SNV), oorspronklik sedert 2003 deur Ford in Brasilië gebou by die Camaçari-aanleg. 'n Tweede geslag konsepmodel is in 2012 vrygestel en dis ook beplan om in 'n nuwe fabriek in Chennai, Indië en in Viëtnam gemonteer te word.

Die EcoSport is deur die "Ford-US Truck Vehicle Center" ontwerp (programkode BV 226) en gebaseer op die Keulengeboude Europese Fiesta, om hierdie rede het die projek die Ford B3 platform gebruik.

Die EcoSport is een van Ford se besverkopermodelle in Brasilië (dit was deurentyd een van die 20 besverkopers), Argentinië, Venezuela en Meksiko. Sy vernaamste mededingers is die "Fiat Palio Weekend Adventure" en "Volkswagen CrossFox". Die EcoSport het goed verkoop en in 2011 het verkope reeds 700 000 bereik.


</doc>
<doc id="98994" url="https://af.wikipedia.org/wiki?curid=98994" title="Ford Explorer">
Ford Explorer

Die Ford Explorer is 'n groot sportnutsvoertuig wat sedert 1990 deur Ford vervaardig word. Die Ford Explorer het ontwikkel tot een van die gewildste SNVs op die paaie. Tot 2010 was dit 'n tradisionele bakwerk-op-raam, mediumgrootte SNV. Vir die 2011-model jaar, het Ford vir die Explorer 'n moderner eenheidsbak, volgrootte oorkruis SNVplatform gebruik, dieselfde Volvo-afgeleide platform wat vir die Ford Flex en Ford Taurus gebruik word. Dit pas in tussen die tradisionele bak-op-raam volgrootte Ford Expedition en die mediumgrootte CUV Ford Edge. Hoewel uiterlik soortgelyk, deel die vyfde geslag Explorer, Ford Edge en Ford Escape nie hul platforms nie.

Die Explorer was ook betrokke by omstredenheid, na 'n vlaag van dodelike rolongelukke in die 1990's met Explorers toegerus met Firestonebande. Beide die tweedeur Explorer Sport en vierdeur Explorer is verkoop. Deeltydse vierwielaandrywing is 'n beskikbare opsie, en sedert 1995 was dit as 'n skuif-in-die-ry stelsel, met volledige beskerming teen hoë spoed-koppeling. 'n Spesiaalaangepaste "Spesiale Diensvoertuig"-weergawe is ook beskikbaar by Fordvloot vir wetstoepassingsagentskappe, brandweerdepartemente, en EMS agentskappe.

Explorer is ook as naam gebruik op 'n afwerkingspakket wat op die Ford F-reeks vragmotors vanaf 1968 tot 1986 aangebied is. Die 2011 Ford Explorer is benoem as die Noord-Amerikaanse "Bakkie van die Jaar".


</doc>
<doc id="98995" url="https://af.wikipedia.org/wiki?curid=98995" title="Bernardus van Clairvaux">
Bernardus van Clairvaux

Bernardus van Clairvaux (Latyns: "Bernardus Claraevallensis", * omstreeks 1090 in die kasteel Fontaine-lès-Dijon naby Dijon, Frankryk; † 20 Augustus 1153 in Clairvaux naby Troyes) was 'n middeleeuse Franse ab, kruistogprediker en mistikus. As een van die mees vooraanstaande monnike van die Cisterciënser-orde het hy 'n beslissende rol by die uitbreiding van dié orde en sy hervormingsgedagtes in heel Europa gespeel.

Bernardus se talent as prediker was merkwaardig en kon in opdrag van pous Eugenius III maklik geïnstrumentaliseer word om mense vir deelname aan nuwe kruistogte te werf. Orals in Europa het toehoorders emosioneel opgesweep geraak deur sy Christelike retoriek en sy beweerde wonderdade. Bernardus het na Noord-Frankryk, Vlaandere en die Rynland gereis. In 1146 het hy in Vézelay tot die Tweede Kruistog opgeroep - 'n boodskap wat in heel Frankryk met golwe van religieuse geesdrif ontvang is. Naas medestryders uit sy eie land, Vlaandere en Duitsland was ook koning Lodewyk VII van Frankryk vasbeslote om na die Heilige Land te trek.

Om vir Christus in die stryd teen heidense magte te sneuwel is deur Bernardus tot ridderlike ideaal verhef. Volgens hom kon ridders in die diens van die Here teenstryders met 'n goeie gewete doodmaak - en ook self met 'n goeie gewete voor God sterf. Dit was nie net mense in die Nabye Ooste vir wie Bernardus se kruistog-retoriek rampsalige gevolge sou hê nie. Die eerste slagoffers van misleide religieuse yweraars was die middeleeuse Joodse gemeentes in Europa. Die mislukking van die kruistog het Bernardus hewig ontstel. Sy hernieude kruistog-inisiatief in 1150 het vrugteloos gebly.


</doc>
<doc id="98997" url="https://af.wikipedia.org/wiki?curid=98997" title="Pneumatika">
Pneumatika

Pneumatika is die studie en toepassing van saamgeperste gas om meganiese beweging te produseer en werk te verrig.

Pneumatiese stelsels wat op groot skaal gebruik word in die bedryf word algemeen aangedryf deur saamgeperste lug of saamgeperste edelgasse sodat chemiese reaksies nie plaasvind nie. Saamgeperste gas word dikwels verkry deur 'n masjien wat 'n kompressor genoem word. Beide pneumatika en hidroulika is die toepassings van vloei energie. Die verskil is dat in pneumatika word daar 'n maklik saamdrukbare gas soos lug of 'n geskikte suiwer gas gebruik terwyl hidroulika 'n relatief onsaamdrukbare vloeistof soos olie gebruik.



</doc>
<doc id="98999" url="https://af.wikipedia.org/wiki?curid=98999" title="Simon &amp; Garfunkel">
Simon &amp; Garfunkel

Simon & Garfunkel was 'n Amerikaans sanggroep wat uit Paul Simon en Art Garfunkel bestaan het. Hulle sing van hul kinderjare af saam en verwerf in die 1960's bekendheid. Van hulle liedjies, soos ""Mrs. Robinson"", ""So Long, Frank Lloyd Wright"", ""The Sound of Silence"" en ""Bridge Over Troubled Water"", wat almal deur Simon gekomponeer is, is tot vandag toe gewild.

In 1981 het hulle 'n konsert in New York Stad aangebied wat 500 000 mense gelok het. Dit was een van die grootste konserte in die geskiedenis.




</doc>
<doc id="99003" url="https://af.wikipedia.org/wiki?curid=99003" title="Sirene">
Sirene

'n Sirene is 'n toestel wat 'n harde en langdurige klank maak as 'n sein of waarskuwing. Sirenes word in verskeie toepassings gebruik van huishoudelike alarms tot lugaanval-waarskuwings.

Die eerste sirene is 'n geruime tyd voor 1799 deur die Skotse fisikus John Robison uitgevind. Robison se sirenes is as musiekinstrumente gebruik. Dit het die pype in 'n orrel aangedryf.

Elektriese sirenes maak gebruik van elektroniese komponente om 'n spesifieke sein te ontwikkel wat dan versterk word en na luidsprekers herlei word.

Tradisionele en oorspronklike pneumaties-aangedrewe sirenes het gebruik gemaak van lug wat onder druk geplaas word en dan deur 'n vernouing gestoot word. Dit werk op dieselfde beginsel as 'n fluit. Deesdae word meer gesofistikeerde metodes gebruik om presies die gewenste klank te verkry.

Stoomfluite word ook gebruik as 'n waarskuwingstoestel, gegewe dat daar stoom teenwoordig is, soos by saagmeule, fabrieke en stoomlokomotiewe



</doc>
<doc id="99004" url="https://af.wikipedia.org/wiki?curid=99004" title="Zugspitze">
Zugspitze

Die Zugspitze is die hoogste bergpiek van die Wetterstein-bergreeks in die oostelike Alpe en ook die hoogste punt van Duitsland met 2 962 meter bo seevlak. Die Zugspitz-massief is suidwes van Garmisch-Partenkirchen in die Duitse deelstaat Beiere en in die noorde van die Oostenrykse deelstaat Tirol geleë. Die grens tussen Duitsland en Oostenryk loop oor die westelike piek van die massief.

Suid van die bergpiek strek die Zugspitzplatt, 'n plato met talle grotte. Teen die berghange van die Zugspitze word drie gletsers aangetref, waaronder die twee grootstes in Duitsland – die Noordelike Schneeferner (met 'n oppervlakte van 30,7 hektaar) en die Höllentalferner met 24,7 hektaar. Die Suidelike Schneeferner is die kleinste van die drie gletsers met 8,4 hektaar.


</doc>
<doc id="99005" url="https://af.wikipedia.org/wiki?curid=99005" title="Dover, Ohio">
Dover, Ohio

Dover is 'n stad in die deelstaat Ohio. Dit is geleë in Tuscarawas County op die oewers van die Tuscarawasrivier en Ohio-kanaal. Die stad is ongeveer 162km noordoos van Columbus. Daar is baie natuurlike hulpbronne in die omgewing, onder andere steenkool, klei, aardgas, kalksteen, dolomiet en yster. Die stad se ekonomie berus op vervaardiging van staal.

Die eerste nedersetting is gestig in 1807, dit het dorpstatus in 1867 en stadstatus in 1903 verkry.



</doc>
<doc id="99007" url="https://af.wikipedia.org/wiki?curid=99007" title="Telegrafie">
Telegrafie

Telegrafie (afgelei van die Griekse woorde "τηλε" (ver) en "γραφειν" (skrywe) is die stuur van berigte (telegramme) oor 'n lang afstand. Dit verskil van gewone pos in dat telegrafie slegs die inligting stuur, nie die fisiese brief nie. Oor die loop van tyd is verskillende tegnieke gebruik om telegramme te stuur. 'n Toestel wat vir telegrafie gebruik word, word 'n telegraaf genoem. 'n Persoon wat 'n telegraaf bedien is 'n telegrafis.

Telegrafie vereis dat beide die sender en ontvanger moet weet hoe boodskappe gekodeer en gedekodeer word. Sulke metodes word ontwerp om binne die limiete van die medium van versending gebruik te word. Voorbeelde hiervan is die stuur van rookseine, oprig van bakens, weerkaatsing van lig en die gebruik van semafoor-seine. In die 19de eeu het die benutting van elektrisiteit tot die uitvinding van elektriese telegrafie gelei. Die koms van die radio in die vroeë 1900's het radiotelegrafie en ander vorme van draadlose telegrafie moontlik gemaak. In die Internet-era het telegrafie beduidend verbeter en word natuurlike taal-koppelvlakke gebruik om die onderliggende tegnologie te verberg. Dit het tegnologieë soos e-pos en kitsboodskap-stelsels moontlik gemaak.

Die eerste elektriese telegrawe is in die laat 1700's gemaak, maar dit was moeilik om te gebruik omdat dit te veel drade gehad het. Samuel Morse was die eerste persoon om 'n telegraaf met net een draad tussen die sender en ontvanger te bou. In 1844 het hy 'n telegraaflyn van Baltimore na Washington, D.C. aangelê, waarna telegraaflyne reg oor die Verenigde State van Amerika opgespring het. Sy uitvinding het dit vir mense moontlik gemaak om oor lang afstande in verbinding te bly, en het die uitbreiding na die Amerikaanse Weste bespoedig.

Guglielmo Marconi, die vader van langafstand radio, het die eerste radiotelegraaf gebou. Dit het draadlose kommunikasie tussen kontinente moontlik gemaak.

In moderne telegraafapparaat word kodes aan die hand van die binêre (tweetallige) syfers 0 en 1 saamgestel. 'n Enkele binêre syfer het 2 moontlikhede, en dit kan 0 of 1 wees en bied met ander woorde 2 moontlikhede. 

Twee binêre syfers bied dan 4 moontlikhede, want dit kan 00, 01, 10 of 11 wees (2 kombinasies). Met 7 binêre syfers kan 128 (2) kombinasies dus verkry word. Daarvan word die eerste 36 kombinasies gebruik om letters en syfers saam te stel. Die letter A kan byvoorbeeld voorgestel word as 1000001. Dit sal ook nie soos in morsekode in kort en lang seine oorgedra word nie (A= .-), maar in seine met 2 duidelik onderskeibare vlakke en A is dan -  ----- - ofte wel 1000001 (waar 1 = - en 0= -).

Die doeltreffendheid van ŉ telegraafstelsel word bepaal deur die aantal letters wat per sekonde oorgedra kan word en die korrektheid waarmee die oordrag geskied. By die oordrag is die beperkende faktor nie soseer die kanaal (kabel, dragolf, ensovoorts) nie, maar die kodering en die dekodering van die seine. Die foute wat kan insluip, is veral die verkeerde oordrag van die aan-af-seine (1 of - en 0 of-). Die seine word met 'n hoe snelheid oorgedra (soms tot 10 kHz of 10 000 pulse per sekonde) en dit kan gebeur dat byvoorbeeld 'n skakelaar of transistor êrens te stadig reageer en 'n O in plaas van 'n 1 deurstuur.



</doc>
<doc id="99009" url="https://af.wikipedia.org/wiki?curid=99009" title="Hoofprofete">
Hoofprofete

Die Hoofprofete verwys na die vier profete in die Bybel naamlik: Jesaja, Jeremia, Esegiël en Daniël. Hulle word onderskei van die Sekondêre profete omrede hulle lang boeke geskryf het wat in die Bybel opgeneem is. Die Sekondêre profete het kort boeke geskryf. Elia en Elisa is ook twee grootprofete maar hulle het nie boeke geskryf wat in die Bybel opgeneem is nie.



</doc>
<doc id="99010" url="https://af.wikipedia.org/wiki?curid=99010" title="Sekondêre profete">
Sekondêre profete

Die Sekondêre profete verwys na die twaalf profete in die Bybel naamlik: Hosea, Joël, Amos, Obadja, Jona, Miga, Nahum, Habakuk, Sefanja, Haggai, Sagaria en Maleagi. Hulle word onderskei van die Hoofprofete omrede hulle kort boeke geskryf het wat in die Bybel opgeneem is. Die Hoofprofete het lang boeke geskryf. Elia en Elisa is ook twee grootprofete maar hulle het nie boeke geskryf wat in die Bybel opgeneem is nie.



</doc>
<doc id="99012" url="https://af.wikipedia.org/wiki?curid=99012" title="Ligkurwe">
Ligkurwe

In sterrekunde is ’n ligkurwe ’n grafika van die ligsterkte van ’n hemelliggaam of streek as ’n funksie van tyd. Ligkurwes kan periodiek wees, soos in die geval van ’n verduisterende dubbelster, Cepheïed, ander periodieke veranderlike ster en eksoplaneet wat voor hul sterre verbybeweeg; of nieperiodiek, soos dié van ’n nova, supernova of gravitasielens-voorval. Die bestudering van die ligkurwe kan saam met ander waarnemings lig werp op die fisiese proses wat ligskommelings veroorsaak.

Die ligkurwe van ’n supernova kan byvoorbeeld gebruik word om vas te stel watter soort supernova dit is. As die ligkurwe ’n skerp stygende maksimum het en daarna stadig afneem, is dit ’n tipe I-supernova. As die kurwe ’n minder skerp maksimum het, vinnig afneem en dan afplat, is dit ’n tipe II-supernova.

In planeetkunde kan ’n ligkurwe gebruik word om die rotasieperiode van ’n kleinplaneet, maan of komeetkern te bepaal. Van die Aarde af is dit dikwels onmoontlik om die eienskappe van ’n klein voorwerp waar te neem, selfs met die kragtigste teleskope, en dan word die hoeveelheid lig wat die voorwerp uitstraal, gemeet as ’n funksie van tyd. Die tydverskille tussen maksimums in die kurwe gee ’n aanduiding van die rotasiespoed van die voorwerp.

Verskille in die maksimum en minimum helderheid van ’n voorwerp kan die gevolg wees van die vorm van die voorwerp, of van helder en dowwer gebiede op die oppervlak daarvan. Die ligkurwe van ’n asimmetriese asteroïde het byvoorbeeld duideliker verskille, terwyl dié van ’n gladder asteroïde platter sal wees.

Ligkurwes kan ook in plantkunde gebruik word om ’n plant se reaksie op ligintensiteit te meet. Die kurwe wys die fotosintetiese reaksie van blaarweefsel of alggemeenskappe op veranderende ligintensiteit. Omdat fotosintese ook deur koolstofdioksied beïnvloed word, word ligkurwes gewoonlik herhaal teen verskillende konsentrasies van CO.



</doc>
<doc id="99013" url="https://af.wikipedia.org/wiki?curid=99013" title="Eta Aquilae">
Eta Aquilae

Eta Aquilae, of η Aql, is die Bayer-naam van ’n ster in die sterrebeeld Arend (Aquila). Die ster het ’n gemiddelde skynbare magnitude van 3,87, en is dus een van die helderste sterre in die Arend. Gebaseer op parallaksmetings wat tydens die Hipparcos-sending gedoen is, is die ster sowat 1 382 ligjare van die Aarde af, hoewel daar ’n foutmarge van 44% is.

Dit is ’n klassieke Cepheïed met ’n wisseling in magnitude van 3,5 tot 4,4 met ’n periode van 7,176641 dae. Saam met Delta Cephei, Zeta Geminorum en Beta Doradus, is dit een van die duidelikste Cepheïede wat met die blote oog gesien kan word; die ster self en die helderheidswisselings is sonder ’n teleskoop sigbaar.

In sy relatief jong bestaan van 26 miljoen jaar het die ster sy waterstof opgebruik en ontwikkel in ’n superreus van spektraaltipe F6 Ibv. Die ster se periodieke pulserings laat dit eintlik wissel tussen klas F6,5 en G2 Ib tydens ’n siklus.

Eta Aquilae se massa is sowat 9 keer dié van die Son, sy radius is 66 keer en sy ligsterkte 11 474 soveel.



</doc>
<doc id="99015" url="https://af.wikipedia.org/wiki?curid=99015" title="Ur">
Ur

Ur was 'n antieke stad wat geleë was op die oewers van die Eufraatrivier in die streek Mesopotamië, in die gedeelte wat bekend was as Sumerië. Die Bybelfiguur Abraham het sy kinderjare in hierdie stad deurgebring voordat hy na Haran getrek het.

Die eerste dinastie in Ur het gestrek van ongeveer 2600 v.C. tot 2450 v.C. en daar is bewyse dat die dinastie oor kulturele rykdom beskik het. Van die tweede dinastie 2450 v.C. tot 2113 v.C. is nie veel bekend nie. Die derde dinastie van 2113 v.C. tot 1991 v.C. word deur die koning van Mari, Isbi-irra beëindig. Kurigalzu I van Babel het die stad tot 'n stad met politieke heerskappy uitgebou in 1427 v.C. tot 1409 v.C.

Die stad was omring deur 'n ingewikkelde stel mensgemaakte kanale en 'n ovaalvormige veiligheidsmuur. Die deursnee huis was 'n klein, eenverdieping moddergebou sonder vensters. Die strate was nie geplavei nie en was dus modderig wanneer dit gereën het. Die stad het oor geen riolering of vullisverwyderingstelsels beskik nie.

Die stad is van 1922 tot 1934 opgegrawe deur die Britse argeoloog Sir Charles Leonard Woolley. Hy het verskeie vondste daar gemaak. Koninklike grafte (circa 2500 v.C.) waar onder die koningin van Subet wat met 70 diensmeisies begrawe is. Hy het ook bevind dat die toring van Ur driekleurig was: swart, rooi en blou heel bo. Daar is ook baie gebruiksvoorwerpe gevind, harpe, beelde van goud, vase en juweliersware waaronder die beroemde goue helm.

(ca. 2100-2000 v.C.) Ur-Nammu (2112- 2095 v.C.) het van sy stad ŉ ware metropolis gemaak, met ingewikkelde waterwerke, tempels en ŉ tempeltoring (ziggoerat), waarvan die oorblyfsels vandag nog staan. Hy is deur die godsdienstige sentrum, Nippur, as beskermer erken en in Sumer en Akkad tot koning gekroon. 

Hy het oral in Sumer tempels laat bou. Sy strewe na sentralisasie blyk duidelik uit die samestelling van die oudste kodifikasie (= vaslê van gewoontereg) op aarde, waarvan 30 wette en die inleiding bewaar gebly het. Die wette het veral betrekking gehad op die huweliksreg, die strafreg, misdaad, slawerny en die landbou. 

Net soos die wette uit 'n later tyd - byvoorbeeld die beroemde Codex Hammurapi (Kodeks van Hammoerabi) - was die afsonderlike wette van Ur-Nammu nie algemene reëls nie, maar voorbeelde van die wyse waarop reg moes geskied. Een bepaling (17) lui byvoorbeeld: "Wanneer iemand die neus van iemand anders met 'n mes afsny, moet hy 40 sikkels silwer betaal." Ur-Nammu se seun en opvolger, Shulgi (2094- 2047 v.C.), het volgens die ou gebruik hom weer goddelike status toegeëien. 

Na sy 24e bewindsjaar het hy begin met ŉ veroweringspolitiek en het hy veldtogte teen Simurrun in die noordooste gevoer. Politieke huwelike het die bande met konings in die suide van die teenswoordige Iran versterk. Die ekonomie van die ryk van Ur het vanweë 'n lewendige internasionale handel en ondernemings soos metaal- en tekstielnywerhede 'n groot bloeityd beleef. Uit tienduisende administratiewe tekste, kleitablette en seëls word die indruk gewek van 'n deeglik gesentraliseerde ryk waarin weinig aan die bevolking self oorgelaat is. 

Hofdigters het lofliedere aan die koning geskep, terwyl die koning ook vereer is in gebede wat in die vorm van literêre briewe aan hom gerig is. Die periode word soms juis vanweë die literêre oplewing die Neo-Sumeriese Renaissance genoem, omdat skrywers weer van Sumeries as taalmedium gebruik gemaak het. Akkadies het waarskynlik egter steeds die spreektaal gebly. Die derde dinastie van Ur het ondergegaan vanweë die invalle van steppevolke, by name die Amoriete. 

Die proses van verbrokkeling kan taamlik goed nagegaan word uit gegewens oor die laaste koning van Ur, Ibbi-Sin (2028- 2004 v.C.). Hy het ten einde raad die hulp van Isjbi-Erra van Mari (in Sentraal-Mesopotamië, langs die Eufraat) teen die nomade ingeroep. Laasgenoemde het egter net sy eie belange beskerm deur seker te maak dat die stad Isin (2017- 1985 v.C.) in sy besit bly. Ibbi-Sin het uiteindelik net die stad Ur oorgehou, totdat dit ook deur die erfvyande van Mesopotamië, die Elamiete, vernietig is.




</doc>
<doc id="99017" url="https://af.wikipedia.org/wiki?curid=99017" title="PV Telescopii">
PV Telescopii

PV Telescopii (ook bekend as HD 168476) is ’n B-tipe ekstreme waterstofster in die sterrebeeld Teleskoop. Dit is ook die prototipe van die klas veranderlike sterre met die naam PV Telescopii-veranderlikes.

Hulle is moontlik post-AGB-sterre met swak waterstoflyne en sterker helium- en koolstoflyne. Hul periodes wissel van ’n paar uur tot ’n paar jaar. Sommige navorsers glo hierdie onwaarskynlike sterre is dalk die gevolg van die samesmelting van witdwerge.



</doc>
<doc id="99020" url="https://af.wikipedia.org/wiki?curid=99020" title="Selters (Taunus)">
Selters (Taunus)

Selters (Taunus) is 'n nedersetting in die administratiewe distrik Limburg-Weilburg van die Duitse deelstaat Hesse. Die munisipaliteit is in 1974 as gevolg van administratiewe hervormings in Hesse deur die samesmelting van vier dorpe gevorm - Niederselters (wat ná die samesmelting as administratiewe setel dien), Eisenbach, Münster en Haintchen.

Die geskiedenis van Niederselters strek meer as 1200 jaar terug. Die dorp word veral verbind met sy mineraalwaterbron en die befaamde mineraalwater wat hier gebottel en na alle wêrelddele uitgevoer word. In Duitsland het mineraalwater uit dié bron so gewild geraak dat die dorpsnaam Selters as 'n sinoniem vir mineraalwater gebruik word. Die terme selters of selterswater is ook in baie ander tale oorgeneem.

Die eerste gedokumenteerde verwysing na die mineraalwaterbron as Seltersbron dateer van 1536, terwyl die eerste afbeeldings uit die 18de eeu oorgelewer is. Die oudste verwyings na die dorpsnaam kom egter reeds in die hoë middeleeue voor. Dokumente, wat in die kloosters van Lorsch en Fulda ontstaan het, noem die plek "Seltrisa" of "Saltrissa". Die etimologiese betekenis daarvan dui daarop dat die mineraalwaterbron reeds in die regeringstyd van Karel die Grote bekendgestaan het.

Maar ers in die regeringstyd van die keurvorste van Trier, wat die bewind oor Niederselters volgens die Verdrag van Diez in 1564 oorgeneem het, het die plaaslike mineraalwaterbron internasionale bekendheid verwerf. Mineraalwater uit Selters is in steengoedkruike uit die Kannenbäckerland ('n streek wat na sy befaamde pottebakkerye vernoem is) na gebiede soos Skandinawië, Rusland, Noord-Amerika, Afrika en selfs, soos in dokumente van 1791 oorgelewer is, Batavia in Nederlands-Oos-Indië.


</doc>
<doc id="99021" url="https://af.wikipedia.org/wiki?curid=99021" title="Deneb">
Deneb

Deneb, of Alpha Cygni, is die helderste ster in die sterrebeeld Swaan (Cygnus) en een van die hoeksterre van die Winterdriehoek. Dit is die 19de helderste ster in die naghemel, met ’n skynbare magnitude van 1,25. Dit is ’n blouwitsuperreus. Deneb se presiese afstand (en dus helderheid) is moeilik om te bepaal, maar dit is tussen 54 000 en 196 000 keer so helder as die Son.

Deneb is een van die hoekpunte van ’n asterisme wat in die Suidelike Halfrond die Winterdriehoek genoem word (en in die Noordelike Halfrond die "Somerdriehoek"). Dit is min of meer in die vorm van ’n regte driehoek en die ander twee hoeksterre is Vega in die sterrebeeld Lier en Altair in die Arend.

Deneb se presiese afstand van die Aarde af is nog onseker. Die huidige raming van sowat 2 600 ligjare is met verskeie metodes bepaal en dit verskil aansienlik van die vorige Hipparcos-parallaksmeting wat die afstand op sowat 1 550 ligjare raam. Die Gaia-satelliet behoort afstandsmetings van minstens twee magnitude-ordes betroubaarder as Hipparcos te gee en baie soortgelyke vrae te beantwoord, maar dit sal nie Deneb self meet nie.

Selfs wanneer die laagste ramings as korrek aanvaar word, is Deneb steeds die helderste en verste ster met ’n skynbare magnitude van helderder as 1,5 en die verste van die 30 helderste sterre van die Aarde af. Volgens sy temperatuur en ligsterkte is die ster se deursnee moontlik 100 tot 200 keer dié van die Son. Sy massa is sowat 20 sonmassas. Dit is een van die grootste wit sterre bekend.

Deneb is ’n blouwit ster van spektraaltipe A2Ia, met ’n oppervlaktemperatuur van 8 500 kelvin. Sedert 1943 dien sy spektrum as een van die stabiele ankerpunte waarvolgens ander sterre geklassifiseer word. Dit is die prototipe van die veranderlike sterre bekend as Alpha Cygni-veranderlikes. Sy oppervlak ondergaan nieradiale skommelings wat veroorsaak dat sy helderheid en spektraaltipe effens wissel.

Omdat Deneb so ’n groot, warm ster is, sal hy ’n kort bestaan hê en binne ’n paar miljoen jaar as ’n supernova ontplof. Die waterstoffusie in sy kern het waarskynlik reeds opgehou. Dit was moontlik ’n O-tipe ster terwyl dit in die hoofreeks was en het daarna begin uitsit en ’n superreus geword. Namate dit bly uitsit, sal dit deur die spektraaltipes F, G, K en M gaan.

Deneb se sterwind veroorsaak dat dit massa verloor teen sowat per jaar – honderdduisend keer soveel as die Son.

Die ster se Bayer-naam is "Alpha Cygni" en sy Flamsteed-naam "50 Cygni". Die tradisionele naam, "Deneb", is afgelei van die Arabiese "dhaneb", "stert", van die frase ذنب الدجاجة, "Dhanab ad-Dajāja", of "stert van die hen".

In 2016 het die Internasionale Astronomiese Unie se sternaamwerkgroep (WGSN) die naam "Deneb" vir die ster goedgekeur. 



</doc>
<doc id="99028" url="https://af.wikipedia.org/wiki?curid=99028" title="Harran">
Harran

Harran was 'n antieke stad wat ontstaan het in die derde millennium v.C. en is vandag 'n klein Arabiese dorpie. Dit is geleë aan die bolope van die Eufraat- en Tigrisriviere. Die naam beteken "karavaanstad" en dit wys daarop dat dit 'n kruispad was van die handelskaravane. Later het die hoofweg na Ninevé na die Eufraat en Aleppo deur Harran geloop. Die stad is van die ou tyd tot die 11de eeu A.D. as 'n sentrum van die aanbidding van die maangod Sin beskou.

Abraham het in die Bybelse tyd uit Ur na Haran getrek.



</doc>
<doc id="99030" url="https://af.wikipedia.org/wiki?curid=99030" title="Betelgeuse">
Betelgeuse

Betelgeuse (), ook bekend onder sy Bayer-naam, Alpha Orionis of α Ori, is die negende helderste ster in die naglug en die tweede helderste in die sterrebeeld Jagter (Orion). Dié rooi ster is ’n halfreëlmatige veranderlike ster waarvan die skynbare magnitude wissel tussen 0,2 en 1,2, die grootste wisseling van enige ster van die 1ste magnitude. Betelgeuse is een van die hoekpunte van die Somerdriehoek en is in die middel van die Somerseshoek geleë.

Die ster word geklassifiseer as ’n rooisuperreus van spektraaltipe M2Iab en is een van die grootste en helderste waarneembare sterre. As dit in die middel van die Sonnestelsel geleë was, sou dit verder as die Asteroïdegordel of dalk selfs die planeet Jupiter gestrek het.

Dit is moeilik om sy ware massa vas te stel, maar dit is waarskynlik tussen 5 en 30 sonmassas. Sy afstand van die Aarde af is in 2008 op sowat 640 ligjare geraam, wat beteken sy absolute magnitude is sowat −6,02. Die ster is minder as 10 miljoen jaar oud en het vinnig ontwikkel vanweë sy groot massa. Dit sal na verwagting binne die volgende miljoen jaar as ’n tipe II-supernova ontplof.

Betelgeuse is ’n wegholster wat gewerp is uit sy geboorteplek in die Orion OB1-assosiasie (wat die sterre van die Jagter se Belt insluit) en beweeg teen ’n geweldige spoed van 30 km/s deur die interstellêre medium. In die proses veroorsaak dit ’n boogskok van meer as 4 ligjare breed.

Baie van die ster se eienskappe kan nie met sekerheid vasgestel word nie weens ’n verdonkering van sy buitenste lae, asook sy veranderlikheid en wisselende skynbare grootte. Verder word die ster se oppervlak verberg deur ’n komplekse, asimmetriese omhulsel van sowat 250 keer die ster se grootte wat veroorsaak word deur ’n enorme massaverlies.

Die ster se Bayer-naam is "Alpha Orionis" en sy Flamsteed-naam "58 Orionis". Die tradisionele naam, "Betelgeuse", is afgelei van die Arabiese يد الجوزاء, "Yad al-Jauzā" ("die hand van Orion"). Middeleeuse vertalers het die Arabiese karakter vir "Y" verkeerdelik as "B" gelees, vandaar die beginletter B in Betelgeuse.

In 2016 het die Internasionale Astronomiese Unie se sternaamwerkgroep (WGSN) die amptelike naam "Betelgeuse" vir die ster goedgekeur. 




</doc>
<doc id="99032" url="https://af.wikipedia.org/wiki?curid=99032" title="Mercedes-Benz M266 enjin">
Mercedes-Benz M266 enjin

Die M266 is 'n moderne inlynviersilinderenjin wat deur Mercedes-Benz in Stuttgart vervaardig word, vir eksklusiewe gebruik in hul A- en B-klas. Die kragtigste enjin in die familie is die 2.0 turbo, wat diens doen in die Mercedes-Benz B200 Turbo.


</doc>
<doc id="99035" url="https://af.wikipedia.org/wiki?curid=99035" title="Hochheim am Main">
Hochheim am Main

Hochheim am Main is 'n stad in die administratiewe distrik Main-Taunus-Kreis van die Duitse deelstaat Hesse. Hochheim is 'n belangrike sentrum van die wynboubedryf wat hier tot in die Romeinse tydperk terugdateer. Plaaslike wyne, wat teen die suidelike berghange van die Taunus-reeks verbou word, word deur kenners onder die bestes op aarde gereken.

Maar dit was veral koningin Victoria van die Verenigde Koninkryk aan wie wyn uit Hochheim sy wêreldfaam te danke het. "Hock", soos dit in die Engelssprekende wêreld genoem word, het sinoniem met Rynwyn geword. Victoria het selfs genesende kragte aan haar gunstelingwyn toegeskryf: "A good Hock keeps off the Doc".


</doc>
<doc id="99036" url="https://af.wikipedia.org/wiki?curid=99036" title="Somerseshoek">
Somerseshoek

Die Somerseshoek is ’n asterisme in die vorm van ’n seshoek met die hoekpunte Rigel, Aldebaran, Capella, Pollux, Procyon en Sirius. In die Noordelike Halfrond is dit bekend as die "Winterseshoek".

’n Kleiner en meer simmetriese asterisme is die Somerdriehoek (ook die Groot Suidelike Driehoek genoem en in die Noordelike Halfrond bekend as die "Winterdriehoek"). Dit is ’n feitlik regte driehoek wat twee hoekpunte, Sirius en Procyon, met die groter asterisme deel. Die derde hoekpunt van die driehoek is Betelgeuse, wat naby die middel van die seshoek lê. Hierdie drie sterre is van die helderste 10 voorwerpe buite die Sonnestelsel van die Aarde af gesien. Betelgeuse is ook maklik om op te spoor, want hy lê in die skouer van die Jagter, wat sterkykers help om die driehoek te vind. Sodra die driehoek opgespoor is, kan die groter seshoek gevind word.

Die sterre van die seshoek is in ses verskillende sterrebeelde geleë. Hulle is antikloksgewys, van Rigel af, die Jagter, Bul, Koetsier, Tweeling, Klein Hond en Groot Hond.




</doc>
<doc id="99037" url="https://af.wikipedia.org/wiki?curid=99037" title="Mercedes-Benz Sprinter">
Mercedes-Benz Sprinter

Die Sprinter is 'n voertuig wat gebou word deur Daimler AG in Düsseldorf, Duitsland as 'n wa, onderstel/kajuit, minibus en bakkie. In die verlede is die Sprinter ook verkoop onder die Mercedes, Dodge, Freightliner en Volkswagen naamplate. 

In die Verenigde State van Amerika word dit gemonteer uit volledige boustelle deur Freightliner. Hulle word nou hoofsaaklik bemark deur Mercedes-Benz. Hernaamde Sprinters word ook verkoop deur Volkswagen Commercial Vehicles as die Volkswagen LT en die Volkswagen Crafter.


</doc>
<doc id="99038" url="https://af.wikipedia.org/wiki?curid=99038" title="Hessenpark">
Hessenpark

Die Hessenpark is 'n opelugmuseum naby Neu-Anspach in die administratiewe distrik Hochtaunuskreis van die Duitse deelstaat Hesse.

Die park, wat in 1974 deur die Hessiese deelstaatregering onder die eerste minister Albert Oswald (SPD) gestig en in die Taunus-bergreeks geleë is, het tot 'n gewilde bestemming vir uitstappies ontwikkel.

Die opelugmuseum het vir homself verskillende doelwitte gestel:


</doc>
<doc id="99039" url="https://af.wikipedia.org/wiki?curid=99039" title="Eta Carinae">
Eta Carinae

Eta Carinae, of η Car, is ’n sterstelsel wat minstens twee sterre bevat. Dit is sowat 7 500 ligjare van die Aarde af in die rigting van die sterrebeeld Kiel (Carina) en is lid van ’n oop sterreswerm in die veel groter Carina-newel.

Eta Carinae is ’n ster wat altyd sigbaar is suid van breedtegraad 30°S, maar nooit bo 30°N nie. Dit is aanvanklik aangeteken as ’n ster van die 4de magnitude en die tweede helderste ster in die lugruim, voordat dit verdof het totdat dit nie meer met die blote oog sigbaar was nie; daarna het dit weer verhelder en is nou weer ’n 4de-magnitude-ster.

Die twee hoofsterre van die Eta Carinae-stelsel wentel elke 5,54 jaar om mekaar in ’n eksentrieke wentelbaan. Die primêre ster is ’n helder blou verandelike wat aanvanklik ’n massa van sowat 150 sonmassas gehad en minstens 30 daarvan verloor het. Vanweë sy massa en lewensfase word verwag dit sal in die nabye toekoms ontplof as ’n supernova of hipernova. Dit is tans die enigste bekende ster wat natuurlike laserlig in ultravioletgolflengtes uitstraal. 

Die sekondêre ster is ’n warm ster, moontlik van spektraaltipe O. Dit het ’n massa van 30 sonmassas en is self ’n baie helder ster. Die stelsel word grootliks bedek deur ’n newel, materiaal wat in die 19de eeu deur die primêre ster uitgewerp is.




</doc>
<doc id="99041" url="https://af.wikipedia.org/wiki?curid=99041" title="Apollo 6">
Apollo 6

Apollo 6 was 'n sending van NASA se Apollo-program wat op 4 April 1968 gelanseer is. Dit was die tweede sending van die VSA se Apollo-program en die laaste onbemande toetsvlug van hulle Saturn V-vuurpyl. Dit was ook die Apollo-program se laaste onbemande vlug. Dit was 'n Tipe-A missie.

Die doel van die sending was om te bewys dat die Saturn V-vuurpyl die gewig van die Apollo-module vinnig en ver genoeg in die ruimte in kan vlieg om 'n vlug na die Maan moontlik te maak. Dit is ook ontwerp om te wys dat die Apollo-bevelmodule se hitteskild die hoëspoed hertoetrede tot die Aarde se atmosfeer kan oorleef. Die projek is ontwerp om met die nodige spoed in die ruimte in te vlieg, om te draai, en na ongeveer 10 uur terug te keer.

Probleme met die brandstoflyne van verskeie van die Saturn V se tweede en derde fase enjins verhoed dit om die spoed te bereik wat nodig sou wees om by die Maan te kon kom. Die terugkeerspoed is egter suksesvol met die Apollo-ruimtetuig se enjin beheer. Ten spyte van die probleme het die vlug NASA genoeg vertroue in die Saturn V gegee om dit vir bemande sendings te gebruik. 'n Derde onbemande vlug was dus nie nodig nie en is gekanselleer.


</doc>
<doc id="99043" url="https://af.wikipedia.org/wiki?curid=99043" title="Kurt Coleman">
Kurt Coleman

Kurt Kendall Coleman (gebore in Knysna op 29 Januarie 1990) is 'n rugbyspeler wat vir die Stormers in Superrugby en vir die Westelike Provinsie in die Curriebeker en Vodacombeker speel.



</doc>
<doc id="99044" url="https://af.wikipedia.org/wiki?curid=99044" title="Asteroseismologie">
Asteroseismologie

Asteroseismologie of stellêre seismologie is die wetenskap waarmee die interne struktuur van pulserende sterre bestudeer word. Dit geskied deur die ontleding van die frekwensiespektrum van die ster, wat kenmerkend is van die ster se inwendige eienskappe. Verskillende trillingsmodusse dring deur tot verskillende dieptes binne die ster. Hierdie trillings verskaf inligting oor die andersins onsigbare binnekant van sterre, op dieselfde manier as waarop seismoloë die binnekant van die aarde en ander soliede planete bestudeer deur middel van aardbewingtrillings.

Deur middel van asteroseismologie word die eienskappe van trillings op die steroppervlak verbind met die inwendige struktuur van die ster. Klein wisselings in die ster se lig wat deur trillings veroorsaak word, word gemeet en in klanke omgeskakel. Dié klanke verskil na aanleiding van die ster se digtheid, druk, temperatuur, chemiese samestelling ensovoorts, en verskaf dus inligting oor die interne struktuur.

Asteroseismologie is ook nuttig by sterre wat moeilik op ander maniere waargeneem kan word, soos neutronsterre. Die Kepler-sending maak ook daarvan gebruik om die verskillende evolusiefases van nabygeleë rooireuse van mekaar te onderskei, iets wat voorheen onmoontlik was. 

Dié wetenskap stem baie ooreen met helioseismologie, waarmee die Son ondersoek word.



</doc>
<doc id="99046" url="https://af.wikipedia.org/wiki?curid=99046" title="Begum Rokeya">
Begum Rokeya

Roquia Sakhawat Hossain (Bengaals: রোকেয়া সাখাওয়াত হোসেন), beter bekend as Begum Rokeya (Bengaals: বেগম রোকেয়া; * 1880 in die dorp van Pairabondh; † 9 Desember 1932), was in die vroeë 20ste eeu 'n skrywer en maatskaplike werker in die onverdeelde Bengale. Sy is wel-bekend vir die rol wat sy in die stryd vir geslagsgelykheid gespeel het. Begum Rokeya was ook die stigter van ′n skool vir Moslem-meisies, wat tot vandat toe bestaan. Sy was ook 'n Moslem feminis. Haar belangrike werke is "Sultana se droom" en "Padmarag". Die moderne feministiese skrywer Taslima Nasrin het verklaar dat Begum Rokeya ′n groot invloed op haar gehad het.

Haar geboortenaam was "Roquia Khatun", maar sy is beter bekend as "Begum Roquia Sakhawat Hossain" of slegs "Begum Rokeya".



</doc>
<doc id="99047" url="https://af.wikipedia.org/wiki?curid=99047" title="Asimptotiese reusetak">
Asimptotiese reusetak

Die asimptotiese reusetak is die streek op die Hertzsprung-Russell-diagram waar sterre met ’n lae en medium massa (0,6–10 sonmassas) laat in hul evolusie voorkom.

’n Ster op die asimptotiese reusetak (ART) lyk soos ’n helder rooireus met ’n ligsterkte van duisende kere soveel as dié van die Son. Sy interne struktuur word gekenmerk deur ’n sentrale en onaktiewe kern van koolstof en suurstof, ’n laag waar helium fusie ondergaan om koolstof te vorm (heliumverbranding), nog ’n laag waar waterstof fusie ondergaan om helium te vorm (waterstofverbranding) en ’n baie groot omhulsel van materiaal waarvan die samestelling ooreenstem met dié van hoofreekssterre.

Wanneer ’n ster nie meer waterstof in sy kern oorhet om te verbrand nie, begin die waterstof in ’n laag om die kern brand. Die kern krimp en die ster se temperatuur neem toe; dit veroorsaak dat die buitenste lae van die ster uitsit en afkoel. Die ster se ligsterkte neem baie toe en dit word ’n rooireus. Dit volg ’n pad na die hoek regs bo op die HR-diagram.

Eindelik, wanneer die temperatuur in die kern sowat is, begin heliumverbranding. Dit keer die verdere afkoeling van die ster en die toename in ligsterkte, en die ster beweeg links en ondertoe op die diagram. Nadat die helium in die kern ophou brand het, begin helium in ’n laag om die kern brand en die ster beweeg terug na regs bo op die diagram. Dié pad lyn feitlik op met die pad wat die ster as ’n rooireus gevolg het, vandaar die naam "asimptotiese reusetak". Sterre in dié fase van evolusie is bekend as vroeë ART-sterre. In dié fase kan die ster se radius uitsit tot een astronomiese eenheid (sowat ).

As die helium in dié laag opgebrand is, beweeg die ster in die termies pulserende ART-fase (TP-ART-fase) in. Net elke 10 000 tot 100 000 jaar is daar ’n heliumopvlamming – ’n ontploffende ontsteking van die helium. Die termiese opvlamming veroorsaak dat die waterstof ophou brand. Deur die loop van dié fase begin materiaal van die kernstreek met die buitenste lae meng en dit verander die samestelling van die oppervlak.

ART-sterre is gewoonlik langperiode-veranderlikes en verloor geweldig massa in die vorm van ’n sterwind. Termiese pulserings veroorsaak nog groter massaverlies en kan meebring dat van die buitenste lae verwyder raak van die res van die ster. ’n Ster kan in die ART-fase 50% tot 70% van sy massa verloor. Eindelik sal dit ’n witdwerg word wanneer net die kern oorbly.



</doc>
<doc id="99049" url="https://af.wikipedia.org/wiki?curid=99049" title="Asimptoot">
Asimptoot

’n Asimptoot van ’n kurwe is in meetkunde ’n lyn wat van so ’n aard is dat die afstand tussen die kurwe en die lyn na nul neig as hulle tot in oneindigheid strek, maar hulle ontmoet nooit. Die woord "asimptoot" is afgelei van die Griekse ἀσύμπτωτος ("asumptōtos"), wat beteken "val nie saam nie".

Daar is potensieel drie soorte asimptote: horisontaal, vertikaal en skuins.

Een kurwe is die kromlynige asimptoot van ’n ander (in teenstelling met ’n lynvormige asimptoot) as die afstand tussen die twee kurwes na nul neig as hulle tot in oneindigheid strek, maar die woord "asimptoot" op sy eie verwys gewoonlik na ’n lynvormige asimptoot.



</doc>
<doc id="99052" url="https://af.wikipedia.org/wiki?curid=99052" title="Stefan Meiring Naudé">
Stefan Meiring Naudé

Stefan Meiring Naudé (*31 Desember 1904, De Doorns–†27 April 1985 ) was ’n Suid-Afrikaanse wetenskaplike en voorsitter van die Suid-Afrikaanse Akademie vir Wetenskap en Kuns.

Meiring Naudé is op Oujaarsdag 1904 in De Doorns in die Kaapkolonie gebore. Na sy hoërskoolloopbaan is hy na die Universiteit Stellenbosch waar hy op 21-jarige leeftyd ’n M.Sc.-graad met lof behaal het. Hy was die ontvanger van ’n Rhodes-studiebeurs om aan Oxford te gaan studeer, maar was nie beïndruk deur die fisika-departement daar nie en het die beurs van die hand gewys. Daarna is hy na Berlyn waar hy onder fisici soos Albert Einstein, Max Planck en Max von Laue gestudeer het. Hy behaal hier sy Ph.D. in 1928. Na sy studietermyn in Berlyn is Meiring Naudé na Chicago om saam met wetenskaplikes soos Robert Millikan en Arthur Compton te werk.

Van 1931 tot 1933 was Meiring Naudé senior lektor aan die Universiteit van Kaapstad waar hy onder Basil Schonland gewerk het. In 1932 word hy wêreldwyd vir sy ontdekking van die N15-stikstofisotoop erken. In 1934 aanvaar hy ’n pos as hoogleraar in fisika aan sy alma mater en beklee dit tot 1945. In die volgende jaar word Meiring Naudé die direkteur van die Nasionale Fisika-laboratorium en in 1950 sluit hy hom by die Wetenskaplike en Nywerheidsnavorsingsraad aan. Hy was van 1952 tot 1971 die President van die Raad. Tussendeur is hy van 1960 tot 1961 voorsitter van die Koninklike Genootskap van Suid-Afrikaen van 1967 tot 1969 voorsitter van die Suid-Afrikaanse Akademie. Van 1971 tot 1977 was hy die Wetenskaplike Raadgewer van die Eerste Minister.

Meiring Naudé het agt eredoktorsgrade ontvang. Ander eerbewyse sluit in:

Die Tshwane M16, wat toegang tot die WNNR verskaf, staan as Meiring Naudéweg bekend. Die Koninklike Genootskap van Suid-Afrika ken jaarliks ’n Meiring Naudé-medalje toe aan ’n verdienstelike jong wetenskaplike.


</doc>
<doc id="99053" url="https://af.wikipedia.org/wiki?curid=99053" title="Andrew Porter">
Andrew Porter

Andrew Brian Porter (Kaapstad, 26 Augustus 1928 – Londen, 3 April 2015) was 'n Suid-Afrikaans-gebore musiekkritikus, orrelis en operaregisseur. Hy was 'n skolier by Diocesan College en 'n student by University College, Oxford Universiteit. Porter was 'n invloedryke skrywer oor Westerse klassieke musiek wat dekades lank artikels en resensies gepubliseer het in Britse koerante soos "The Times", "The Daily Telegraph", "The Financial Times", "The Observer" en "The Times Literary Supplement". Hy is in 1960 aangestel as redakteur van die akademiese joernaal "The Musical Times", en was tussen 1972 en 1992 as skrywer verbonde aan die Amerikaanse tydskrif "The New Yorker". Porter het bekendheid daarvoor verwerf dat hy met argivale werk groot onbekende dele van Verdi se opera "Don Carlos" ontdek het, en was na sy ontdekking betrokke by die publikasie en opvoering van 'n sogenaamde "oorspronklike weergawe" van die opera se musiek en libretto.



</doc>
<doc id="99054" url="https://af.wikipedia.org/wiki?curid=99054" title="Bognor Regis">
Bognor Regis

Bognor Regis [ˌbɒɡnər_'riːdʒɨs] is 'n seeoord en "civil parish" (administratiewe parogie) in die Arun-distrik van die Engelse graafskap Wes-Sussex, sowat 89 km suidwes van Londen, 39 km wes van Brighton en 9 km suidoos van Chichester. Ander nabygeleë nedersettings sluit Littlehampton oos-noordoos van Bognor Regis en Selsey suidwes daarvan in. Twee dorpe in die omgewing, Felpham en Aldwick, is tans voorstede van Bognor Regis, net soos North en South Bersted.

Die gebied van Bognor Regis het eeue lank 'n klein vissersgemeenskap gehuisves. In die laat 18de eeuse Regency-periode het die Londense hoedemaker, politikus en eiendomsontwikkelaar Sir Richard Hotham (1722-1799) met die bou van sy statige woning Hotham House die hupstoot vir die nedersetting se ontwikkeling tot 'n gewilde see- en herstellingsoord gegee. Na bewering het die Engelse skrywer Jane Austen Hotham en sy projek in haar onvoltooide roman "Sanditon" beskryf.

Maar nog tot in die Victoriaanse tydperk was Bognor Regis temidde van 'n onontwikkelde sanderige terrein aan die Engelse suidkus geleë. Eers met die bou van 'n spoorweg tussen die Britse hoofstad en die kusgebied in 1846 deur "Brighton and Chichester Railway", later bekend as "London Brighton and South Coast Railway", wat ook 'n stasie in Bognor ingesluit het, het die nedersetting begin groei. Victoriaanse persoonlikhede het vervolgens groot vakansiehuise in die omgewing laat oprig.

In 1929 het die raadgewers van koning George V die kusdorp as bestemming vir een van die monarg se herstellingsvakansie gekies. Later is die predikaat "Regis" of "koninklik" met George V se toestemming by die dorpsnaam gevoeg. In die vroeë 1930's is 'n vermaaklikheidspark en dieretuin in die kusdorp geopen. 'n Vakansiekamp het in 1960 gevolg. Die kamp, waarin oorspronklik chalets aan toeriste verhuur is, is intussen opgegradeer tot 'n hotel met moderne geriewe.


</doc>
<doc id="99056" url="https://af.wikipedia.org/wiki?curid=99056" title="Civil parish">
Civil parish

'n Civil parish of nie-kerklike administratiewe parogie is die laagste vlak van plaaslike regering in Engeland. Dit is ondergeskik aan distrikte en graafskappe, of aan 'n kombinasie van die twee, die "unitary authority" of unitêre owerheid. 

Administratiewe parogieë varieer grootliks ten opsigte van hul oppervlak en bevolking en kan wissel van 'n dorpie met 'n bevolking van enkele honderd, tot 'n groot nedersetting met 80 000 inwoners. In enkele gevalle, waar stadstatus deur die Britse monarg verleen is, val 'n hele stad binne die gesag van 'n "civil parish". Danksy hul uiteenlopende karakter word na administratiewe parogieë volgens die besluite van hul parogiale rade verwys as "town" (groter nedersetting), "village" (dorp), "neighbourhood" (buurt) of "community" (gemeenskap).

'n Geskatte 35 persent van die Engelse bevolking woon in administratiewe parogieë. Volgens amptelike statistieke was daar op 31 Desember 2013 altesaam 10 501 nie-kerklike parogieë in Engeland.

Op 1 April 2014 het Queen's Park die eerste administratiewe parogie in Groter Londen geword. Die skepping van parogieë in Londense boroughs was nie voor 2008 toegelaat nie.

In Skotland en Wallis is administratiewe parogieë as plaaslike regeringseenhede deur "communities" of gemeenskappe vervang. In die Republiek Ierland en Noord-Ierland het nie-kerklike parogieë eweneens in onbruik verval, al is hulle nie formeel afgeskaf nie. Hul gebruik is tans beperk tot enkele regtelike doeleindes.



</doc>
<doc id="99058" url="https://af.wikipedia.org/wiki?curid=99058" title="Audi S3">
Audi S3

Die Audi S3 is 'n kompakte motorvoertuig wat sedert 1999 deur die Duitse motorvervaardiger Audi gebou word.

Audi het die A3-afgeleide S3 blitsbuks in 1999 vrygestel, slegs as 'n driedeurluikrug. Die inlynviersilinder 20V 1.8 L turbo-petrolenjin kom in twee kragleweringweergawes: 154 kW (207 pk) en 165 kW (222 pk). Vroeë modelle (1999-2001) het 154 kW (207 pk) gelewer, moontlik uit 'n afgeskaalde Audi TT enjin. Latere modelle (2001-2003) het veranderlike kleptydreëling en 'n 165 kW (222 pk) enjin wat 'n maksimum 280 N·m wringkrag bied, die meeste daarvan beskikbaar vanaf 2200 tot 5500 rpm. Dit was die eerste keer dat 'n klein viersilinderenjin in 'n Audi S-reeksmotor gebruik is.

Alhoewel sy bynaam "quattro" is, gebruik die S3 'n ander "op-aanvraag" vierwielaandrywing stelsel. Die Haldex Traction koppeling pas die vooroordeel van die wringkragverspreiding van die voorkant na agteras soos greepvereistes verander - die meeste van die tyd funksioneer dit in voorwieldryf-modus.

Die S3 is reeds verkoop in Europa, Japan, Meksiko, Suid-Afrika, Australië en Nieu-Seeland, maar is nie amptelik in die Verenigde State van Amerika bemark nie.

Die S3 is in 2000 opgekikker en het eenstuk hoofligte/rigtingwysereenhede, ander voorste kantpanele, agterligstelle, en 'n paar klein opgraderings aan die binne-afwering ontvang.

Standardfunksies sluit in xenon HID-kopligte met 'n hoëdruk wassers met self-hoogteverstelling, misligte voor, 17 duim "Avus" allooiwiele met 225/45R17-bande, elektries verstelbare Recaro leersitplekke, klimaatbeheer, alarm en elektroniese stabiliteitsprogram (ESP) met wieltolbeheer.

Opsies sluit in 'n Bose klankstelsel, 6-CD-wisselaar, metaalverf, 18-duim 9-speek RSTT wiele, glassondak, sentrale armrus, privaatheidsglas (agter die B-pilaar), self-domp truspieël, parkeerhulp, verhitte voorste sitplekke, spoedbeheer, aluminium deurspieëls, en deel leer/Alcantara (blou/silwer/geel) kombinasie sitplekoortreksels. Hierdie items is standaard in sommige uitvoermarkte, waar Audi 'n gesogte handelsmerk is.

Die enjins wat gebruik word, is dieselfde as dié vir baie ander motors in die Volkswagengroep.


</doc>
<doc id="99059" url="https://af.wikipedia.org/wiki?curid=99059" title="Audi S4">
Audi S4

Die Audi S4 is die hoëprestasiemodel van Audi se kompakte uitvoerende motor, die A4. Die oorspronklike Audi S4, gebou van 1991 tot 1994, was 'n prestasie-georiënteerde weergawe van Audi se 100 sedan. Alle daaropvolgende S4s, sedert 1997, is gebaseer op die Audi A4; en wanneer die A4 ontwikkel het van een geslag na die volgende, so het die S4 ook.

'n Kragtiger binnebrandenjin, groter opgegradeerde remme, stywer vering, groter wiele, en kenmerkende plaatmetaal, stileringleidrade en kenteken was nog altyd onder die baie opgraderings wat die S4 ontvang het bó die hoofstroom 100s en A4s. In markte waar die selfs hoër-prestasie Audi RS4 nie aangebied word nie, is die S4 die top-van-die-reeks in die A4-familie.

Soos sy gewone A4 eweknie, het al die S4 variante inlyn, voorgemonteerde enjins. 'n Enkele turbo 2.2 liter inlynvyfsilinder dryf die oorspronklike C4 weergawe aan, en 'n 2.7 liter dubbelturbo-aangejaagde V6-enjin is in die B5 geslag te vinde. Die B6 en B7 weergawes het 'n gemeenskaplike 4.2 liter V8-enjin, die eerste keer dat 'n V8-enjin in 'n kompakte uitvoerende motor gemonteer is, plaas dit in direkte kompetisie met die BMW M3 wat destyds 'n 3.2 L inlyn-6 gehad het. Die onlangs-bekendgestelde B8-geslag gebruik 'n superaangejaagde 3.0 liter V6 TFSI-enjin en kompeteer met die BMW 335i.


</doc>
<doc id="99060" url="https://af.wikipedia.org/wiki?curid=99060" title="Wilmington, Massachusetts">
Wilmington, Massachusetts

Wilmington is 'n dorp in die deelstaat Massachusetts ongeveer 22 km noordwes van Boston. Die dorp is in 1665 gestig en het in 1730 dorpstatus verkry.



</doc>
<doc id="99061" url="https://af.wikipedia.org/wiki?curid=99061" title="Wilmington, Ohio">
Wilmington, Ohio

Wilmington is 'n stad in die deelstaat Ohio en is ongeveer 80 km noordoos van Cincinnati. Die administratiewe setel van Clinton County is hier gevestig. Die dorp is in 1810 gestig en het in 1828 stadstatus verkry. Die Clinton County Lugmagbasis is naby Wilmington geleë.



</doc>
<doc id="99062" url="https://af.wikipedia.org/wiki?curid=99062" title="Chichester">
Chichester

Chichester [ˈtʃɪtʃɨstər] is 'n katedraalstad in die Suidoos-Engelse graafskap Wes-Sussex. Dit is dié graafskap se enigste stedelike nedersetting en dien as sy administratiewe setel of "county town". Chichester het 'n lang geskiedenis wat tot in die Romeinse tydperk terugstrek en was ook in die Angel-Saksiese periode een van die mees vooraanstaande nedersettings in Engeland.

Chichester is die setel van 'n Anglikaanse biskop en huisves naas sy 12de eeuse katedraal sommige van die oudste kerk- en wêreldlike geboue in Groot-Brittanje.


</doc>
<doc id="99063" url="https://af.wikipedia.org/wiki?curid=99063" title="Wilmington, Noord-Carolina">
Wilmington, Noord-Carolina

Wilmington is 'n stad in die deelstaat Noord-Carolina en is ongeveer 217km suidoos van Raleigh. Die stad is geleë aan die Cape Fearrivier en is 48km vanaf die Atlantiese Oseaan.

Die Engelse was die eerste persone wat hier gevestig geraak het in 1730 en hulle het die nedersetting New Liverpool genoem. Die naam het later verander na New Town en in 1734 het dit Wilmington geword. Die nedersetting het dorpstatus verkry in 1760 en stadstatus in 1866.
Die nedersetting was die eerste om gewapende weerstand te bied teen Brittanje nadat die Seëlwet in 1765 afgekondig was. In 1775 het hulle die Britse Goewerneur uit die dorp verban en in 1781 tot 1792 het Lord Cornwallis die dorp beset.

Gedurende die Amerikaanse Burgeroorlog was die dorp onder beheer van die Gekonfedereerde State tot dit deur die Unie ingeneem is in Januarie 1865. 

Wilmington was ook die tuiste van William Hooper, een van die persone wat die Amerikaanse Onafhanklikheidsverklaring geteken het.



</doc>
<doc id="99064" url="https://af.wikipedia.org/wiki?curid=99064" title="Dahlem">
Dahlem

Dahlem is 'n stadsdeel in die administratiewe distrik Steglitz-Zehlendorf van Berlyn.

Dahlem is een van die welvarendste woongebiede in die Duitse hoofstad en het sy oorsprong in 'n middeleeuse dorp wat in die vroeë 13de eeu gestig is. Die huidige residensiële voorstad is in die suidweste van Berlyn geleë, tussen die stadsdele Zehlendorf en Steglitz, Lichterfelde-West en die bosgebied "Forst Grunewald".

Die stadsbeeld van Dahlem word deur 'n groot aantal villa's, parke en tuine oorheers. In die laat 19de en vroeë 20ste eeu is Dahlem met die vestiging van tersiêre instellings en musea stelselmatig tot 'n soort "Duitse Oxford" ontwikkel. Die stadsdeel huisves vandag steeds 'n verskeidenheid wetenskaplike en akademiese instellings, waaronder die "Freie Universität Berlin", een van die grootstes in Duitsland, en 'n museumkompleks wat deur die stigting "Staatliche Museen zu Berlin" bestuur word en een van die beduidendste etnologiese versamelings ter wêreld huisves.


</doc>
<doc id="99065" url="https://af.wikipedia.org/wiki?curid=99065" title="Lexington">
Lexington

Lexington kan verwys na:



</doc>
<doc id="99066" url="https://af.wikipedia.org/wiki?curid=99066" title="Lexington, Nebraska">
Lexington, Nebraska

Lexington is 'n stad in die deelstaat Nebraska en die administratiewe setel van Dawson County. Die stad is geleë aan die oewers van die Platterivier en is ongeveer 362 km suidwes van Omaha. Die eerste nedersetting is eers Plum Creek genoem in 1870 maar hernoem as Lexington toe dit stadstatus gekry het in 1889. Beesboerdery word beoefen in die omgewing.



</doc>
<doc id="99067" url="https://af.wikipedia.org/wiki?curid=99067" title="Lexington, Noord-Carolina">
Lexington, Noord-Carolina

Lexington is 'n stad in die deelstaat Noord-Carolina en die administratiewe setel van Davidson County. Die stad is ongeveer 32 km suid van Winston-Salem. Die eerste nedersetting is gestig in 1822. Dit is 'n industriele stad wat meubels, tekstiel ware, batterye , masjienerie, gals en gereedskap vervaardig.



</doc>
<doc id="99068" url="https://af.wikipedia.org/wiki?curid=99068" title="Notting Hill">
Notting Hill

Notting Hill is 'n stadsdeel in die administratiewe distrik Royal Borough of Kensington and Chelsea in Wes-Londen. Dit is 'n kosmopolitiese buurt wat verbind word met die jaarlikse Notting Hill-karnaval en die Portobello-mark waar naas vrugte en groente veral antikwiteite te koop aangebied word.


</doc>
<doc id="99069" url="https://af.wikipedia.org/wiki?curid=99069" title="Lexington, Virginië">
Lexington, Virginië

Lexington is 'n dorp in die deelstaat Virginië en die administratiewe setel van Rockbridge County. Die dorp is geleë aan die oewers van die Mauryrivier en is ongeveer 180 km wes van Richmond. Die eerste nedersetting is in 1777 gestig en dit het dorpstatus verkry in 1841.



</doc>
<doc id="99070" url="https://af.wikipedia.org/wiki?curid=99070" title="Paddington">
Paddington

Paddington is 'n stadsdeel in die City of Westminster, Sentraal-Londen. Die gebied, wat vroeër 'n selfstandige metropolitaanse borough gevorm het, is in 1965 by Westminster ingesluit.

Paddington word met drie bekende bakens verbind: Paddington-stasie, wat deur die befaamde ingenieur Isambard Kingdom Brunel ontwerp en in 1847 geopen is; St Mary's Hospital; en die Paddington Green-polisiestasie, die belangrikste hoëveiligheidsstasie in die Verenigde Koninkryk.

Tans is 'n projek aan die gang waardeur 'n vroeëre spoorweg- en kanaalterrein in die buurt herontwikkel word. Paddington Waterside, wat in 1998 begin is en in 2018 voltooi sal word, is een van die grootste stedelike regenerasieprogramme in Sentraal-Londen sedert die einde van die Tweede Wêreldoorlog.


</doc>
<doc id="99072" url="https://af.wikipedia.org/wiki?curid=99072" title="Torquay">
Torquay

Torquay [tɔrˈkiː] is 'n strandoord in die Engelse graafskap Devon wat administratief onder die unitêre owerheid van Torbay val. Dit is 29 km suid van die "county town" Exeter en 45 km noordoos van Plymouth in die noorde van Tor Bay geleë.


</doc>
<doc id="99073" url="https://af.wikipedia.org/wiki?curid=99073" title="Crouch End">
Crouch End

Crouch End is 'n middelklasbuurt in die noorde van Londen wat administratief onder die Borough of Haringey val.

Crouch End is in 'n vallei geleë, 4,6 myl noord van Charing Cross en 5,1 myl van die" City of London "af, en grens aan Harringay in die ooste; Hornsey, Muswell Hill en Wood Green in die noorde; Stroud Green, Finsbury Park en Archway in die suide; en Highgate in die weste.


</doc>
<doc id="99074" url="https://af.wikipedia.org/wiki?curid=99074" title="Highgate">
Highgate

Highgate [ˈhaɪɡeɪt] of [ˈhaɪɡɨt] is 'n voorstad in Noord-Londen wat by die noordwestelike hoek van Hampstead Heath geleë is, 7,2 km noord-noordwes van Charing Cross.

Nog tot in die laat Victoriaanse tydperk was Highgate 'n dorp wat buite Londen langs die hoofpad na die noorde geleë was. Die nedersetting het steeds 'n sterk landelike karakter en is temidde van uitgestrekte groen ruimtes geleë, waaronder die oostelike deel van Hampstead Heath, drie ou bosgebiede, Waterlow Park en die hellings wat as die "Highgate bowl" bekendstaan. 'n Sterk plaaslike omgewingsliggaam, die "Highgate Society", beywer hom vir die bewaring van Highgate se karakter.

Dit is juis sy aantreklike ligging en rustige dorpskarakter wat van Highgate een van die duurste voorstede in die Britse hoofstad gemaak het. Die dorpsgebied in sy sentrum word deur geboue in die Georgiaanse styl oorheers, waaronder winkels, kroeë, restourante en woonstrate, met 'n verskeidenheid bekende bakens en historiese monumente soos St Michael's-kerk met sy kenmerkende toring, St. Joseph's-kerk met sy groen koperkoepel, Highgate School wat van 1565 dateer, die Jacksons Lane-kunssentrum wat in 'n vroeëre kerkgebou gehuisves word, die kroeg "Gatehouse Inn" van 1670 en Berthold Lubetkin se baanbrekende moderne Highpoint-woonstelblokke, 'n uitstekende voorbeeld van Internasionale Styl-boukuns.


</doc>
<doc id="99075" url="https://af.wikipedia.org/wiki?curid=99075" title="Lexington, Massachusetts">
Lexington, Massachusetts

Lexington is 'n historiese dorp in die deelstaat Massachusetts. Die dorp is 19km noordwes van Boston.

Die eerste nedersetting is in 1642 gestig, oorspronklik as deel van Cambridge. Dit het later in 1713 as 'n aparte dorp afgestig. Die eerste skote van die Amerikaanse Rewolusionêre Oorlog is hier geskiet tydens die Slag van Lexington en Concord op 19 April 1775.



</doc>
<doc id="99076" url="https://af.wikipedia.org/wiki?curid=99076" title="Highpoint I">
Highpoint I

Highpoint I was die eerste van twee woonstelblokke wat in die 1930's op een van Londen se hoogste punte in Highgate ontstaan het.

Die argitektoniese ontwerp van die gebou is deur die argitek Berthold Lubetkin, 'n boorling van Rusland, behartig, terwyl die Deense ingenieur Ove Arup tot die strukturele ontwerp bygedra het. Die projek is deur die bouonderneming Kier verwesenlik.

Highpoint I het in 1935 in opdrag van die entrepreneur Sigmund Gestetner ontstaan, maar is nooit vir sy oorspronklike doelwit - die huisvesting van sy personeel - gebruik nie. Die blok met 64 woonstelle is een van die uitstekendste voorbeelde van vroeë Internasionale Styl-boukuns en is in sy tyd as een van die mees vernuwende geboue van sy soort beskou.


</doc>
<doc id="99078" url="https://af.wikipedia.org/wiki?curid=99078" title="Isambard Kingdom Brunel">
Isambard Kingdom Brunel

Isambard Kingdom Brunel (* 9 April 1806, † 15 September 1859) was 'n Engelse meganiese en siviele ingenieur van Franse afkoms wat dokke, die "Great Western Railway", 'n reeks stoomskepe - waaronder die eerste transatlantiese stoomskip wat met skroewe aangedryf is - en 'n groot verskeidenheid brûe en tonnels, waaronder sy befaamde Clifton-hangbrug in Bristol, gebou het. Sy ontwerpe het 'n omwenteling in die openbare vervoerbedryf en die moderne ingenieurswese teweeggebring.

Alhoewel Brunel se projekte nie altyd met sukses geseën was nie, het hy daarmee dikwels die vernaamste kwessies in die ingenieurswese aangespreek en vernuwende oplossings daarvoor gevind. Gedurende sy kort loopbaan het Brunel baie deurbrake verwesenlik en was onder meer betrokke by die bou van die eerste tonnel onder 'n bevaarbare rivier en die ontwikkeling van die "SS Great Britain", die eerste skroefaangedrewe oseaanvarende ysterskip. Toe dit in 1843 van stapel geloop het, was dit die grootste seevaartuig wat ooit gebou is.

Brunel het die standaard vir 'n goed ontwerpte en geboude spoorlyn gestel en met noukeurige opmetings verseker dat hellings en kurwes tot 'n minimum beperk is. Hiervoor is ingewikkelde en duur boutegnieke gebruik, net soos nuwe brûe en viadukte, waaronder die Box-tonnel op die spoorlyn tussen Bath en Chippenham wat oor 'n lengte van 2 km onder die bergpiek Box Hill gebou is. Een van die mees omstrede kenmerke van sy spoorprojekte was die breër spoorwydte van 7 voet duim (2 140 mm) teenoor die later algemeen gebruiklike standaardwydte van 4 voet 8 duim (1 435 mm). Die breër spoorwydte het treinritte geriefliker gemaak vir passasiers, maar boukoste laat styg en moeilikhede geskep waar die twee spoorwydtes met mekaar verbind moes word. Uiteindelik is die spoorwydte in die hele "Great Western Railway"-netwerk met die afkondiging van die "Regulating the Gauge of Railways Act 1846" na die standaardwydte verander.

Een van sy mees gewaagde voorstelle was om die "Great Western Railway" se roete "weswaarts" tot Noord-Amerika te verleng met stoomgedrewe ysterrompskepe as vervoermiddel. Brunel het drie skepe ontwerp en gebou wat 'n omwenteling in mariene ingenieurswese teweeggebring het - die "Great Western" (1837), die bogenoemde "Great Britain" (1843) en die "Great Eastern" (oorspronklik "Leviathan" genoem; 1858). Die "Great Eastern" was, net soos die ander twee skepe, die grootste seevaartuig ter wêreld toe dit geloods is (en dié rekord veertig jaar lank gehou het), en al was dit geen sukses as passasierskip nie, het dit geskiedenis geskryf as die skip waarmee die eerste suksesvolle transatlantiese seekabel gelê is.


</doc>
<doc id="99079" url="https://af.wikipedia.org/wiki?curid=99079" title="Lexington, Kentucky">
Lexington, Kentucky

Lexington is 'n stad in die deelstaat Kentucky en die administratiewe setel van Fayette County. Die stad is 122km suidoos van Louisville en 122km suid van Cincinnati, Ohio.



</doc>
<doc id="99081" url="https://af.wikipedia.org/wiki?curid=99081" title="Clifton-hangbrug">
Clifton-hangbrug

Die Clifton-hangbrug (Engels: "Clifton Suspension Bridge") is 'n hangbrug wat in 1864 geopen is en die Avon Gorge en die Avonrivier oorspan om Clifton in Bristol met Leigh Woods in Noord-Somerset, Engeland te verbind.


</doc>
<doc id="99085" url="https://af.wikipedia.org/wiki?curid=99085" title="Lexington, Missouri">
Lexington, Missouri

Lexington is 'n stad in die deelstaat Missouri en die administratiewe setel van Lafayette County. Die stad is 58km oos van Kansas City. Die nedersetting is gestig in 1822 en vernoem na Lexington, Kentucky. Dit het eers in 1823 die County setel geraak en het in 1844 stadstatus verwerf.

Die dorp was strategies baie belangrik gedurende die Amerikaanse Burgeroorlog en is in 1861 deur die Gekonfedereerde State verower.

Steenkool word in die omgewing gemyn.



</doc>
<doc id="99089" url="https://af.wikipedia.org/wiki?curid=99089" title="Slag van Lexington en Concord">
Slag van Lexington en Concord

Die Slag van Lexington en Concord het plaasgevind op 19 April 1775 tydens die Amerikaanse Rewolusionêre Oorlog. Dit was die eerste slag van die oorlog.

Nadat die Amerikaanse Kongres die eerste vergader het in 1774 het die Amerikaanse leiers begin om militêre voorraad op te bou. Een van die magasyne was by Concord, Massachusetts ongeveer 26km vanaf Boston. Op die aand van 18 April 1775 het die Goewerneur van Massachusetts, generaal Thomas Gage, 800 soldate gestuur onder bevel van Luitenant-Kolonel Francis Smith en Majoor John Pitcairn, om die magasyn te verower. Die Amerikaners was egter vroegtydig gewaarsku deur Paul Revere en ander persone.

Die eerste skote word geskiet op die oggend van 19 April 1775 by Lexington waar 70 "Minutemen" onder bevel van Kaptein John Parker die Britsemag inwag. Daar was nooit bepaal wie die eerste skote geskiet het nie maar 8 Koloniste sterf en die Britsemag marsjeer voort na Concord. Die plaaslike militêre by Concord het egter die magasyn leeggemaak en voorberei om dit te verdedig. Hulle val die Britsemag by "North Bridge" aan en wond 14 soldate. Die Britte val terug na Charleston. Tydens hulle terugval sluit nog 4,000 persone by die Amerikaners aan en hulle treiter die Britte op hulle terugtog. Die Britte verloor 275 soldate waarvan 73 gesneuwel het.

Die 19 April was dus die eerste, openlike geveg tussen die Amerikaners en die Britte. Dit het 'n groot invloed op die openbare opinie gehad. Baie persone wat voorheen onseker was, was nou oortuig dat oorlog met die Britte die enigste oplossing was. Die Amerikaanse leiers het die kans gebruik om op die Britse mag se wandade te wys. Die Britte het egter nie kans gehad vir wandade nie, hulle was goed verslaan deur die Amerikaners tydens hulle terugtog.



</doc>
<doc id="99094" url="https://af.wikipedia.org/wiki?curid=99094" title="Leyte">
Leyte

Leyte is die agtste grootste eiland van die Filippynse Eilande. Dit is suidwes van die eiland Samar en noordoos van die eiland Bohol. Die eiland is ontdek deur Ferdinand Magellaan in 1521. Dit is eers Abulog genoem. Die Slag van Leyte Golf het hier plaasgevind tydens die Tweede Wêreldoorlog op 23 Oktober 1944.



</doc>
<doc id="99096" url="https://af.wikipedia.org/wiki?curid=99096" title="Paul Revere">
Paul Revere

Paul Revere (1 Januarie 1735 – 10 Mei 1818) was 'n Amerikaanse patriot en ambagsman. Hy is gebore in Boston as 'n afstammeling van 'n Hugenoot-familie. Hy het homself bekwaam as 'n silwersmid en het op 30 geleer hoe om koperplate te graveer. Hy het ook spotprente geteken. Sy werk het hom in kontak gebring met ander patriotte soos Joseph Warren, John Hancock en Samuel Adams.

Hy neem deel aan die Bostonse Teepartyjie van 1773 en ry met sy perd na New York om hulle in te lig oor die verwikkelinge. Hy het verskeie sulke perdtogte onderneem. Die belangrikste tog was op 18 April 1775 na Lexington om die Amerikaners daar te waarsku teen die Britse aanval teen hulle. Vanaf Lexington word hy vergesel deur William Dawes en Samuel Prescott na Concord. Hulle word gestop deur 'n Britse verkenningsmag en gevange geneem, net om 'n rukkie later weer vrygelaat te word. Hy bereik Lexington te voet op sy terugtog. Daarna breek die Amerikaanse Rewolusionêre Oorlog uit.

Daarna het hy die eerste banknote vir die regering help ontwerp asook die eerste seel van die kolonies. Hy leer hoe om buskruit te maak in Philadelphia. Hy word aangestel as 'n majoor in Massachusetts se Militêre mag en gedurende 1778 en 1779 was hy in bevel van "Castle William" in Boston se hawe. In 1779 was hy deel van die mislukte Penobscot ekspedisie. 

Hy bedink 'n proses om koper plate uit te rol en verskaf die produk vir gebruik as skepe se stoomketels.



</doc>
<doc id="99098" url="https://af.wikipedia.org/wiki?curid=99098" title="Bakkeveen">
Bakkeveen

Bakkeveen (Wes-Fries: "Bakkefean") is 'n dorp in die Nederlandse provinsie Friesland (Wes-Fries: "Fryslân"). Die dorp lê oos van Drachten en ressorteer onder die munisipaliteit Opsterland. Dit het sowat 2034 inwoners (2005-sensus).


</doc>
<doc id="99099" url="https://af.wikipedia.org/wiki?curid=99099" title="Avon (Bristol)">
Avon (Bristol)

Die Avon [ˈeɪvən] is 'n rivier in die suidweste van Engeland. Ter onderskeiding van ander riviere met dieselfde naam word na hierdie rivier dikwels verwys as "Lower Avon" of "Bristol Avon". Die riviernaam het sy etimologiese wortel in die Walliese woord vir rivier, "afon".

Die Avon ontspring net noord van die dorp Acton Turville in Suid-Gloucestershire en vloei vervolgens deur Wiltshire. Sy benedeloop tussen Bath in Somerset en die Severn-monding in Avonmouth naby Bristol is bevaarbaar en staan bekend as die "Avon Navigation".

Die Avon is die 19de langste rivier in die Verenigde Koninkryk met 121 km (75 myl), alhoewel die regstreekse afstand tussen rivierbron en -monding slegs 31 km (19 myl) is, met 'n opvanggebied van 2 308 km² (891 vierkante myl).


</doc>
<doc id="99100" url="https://af.wikipedia.org/wiki?curid=99100" title="Concord, Massachusetts">
Concord, Massachusetts

Concord is 'n historiese dorp in die deelstaat Massachusetts. Die dorp is 19 km noordwes van Boston en geleë aan die Concordrivier.

Die eerste nedersetting is in 1635 gestig deur Simon Willard en het dorpstatus verkry in dieselfde jaar. Nadat die eerste skote van die Amerikaanse Rewolusionêre Oorlog by Lexington geskiet is tydens die Slag van Lexington en Concord op 19 April 1775, het die Amerikaanse mag die Britse mag hier op die "Old North Bridge" gestuit en laat terugval na Charleston.



</doc>
<doc id="99102" url="https://af.wikipedia.org/wiki?curid=99102" title="Onbemande vliegtuig">
Onbemande vliegtuig

'n Onbemande vliegtuig of onbemande lugtuig is 'n vliegtuig sonder 'n menslike vlieënier aan boord. Dit word dus beheer deur middel van afstandbeheer of deur 'n rekenaar. Dit word ook 'n hommeltuig genoem.



</doc>
<doc id="99103" url="https://af.wikipedia.org/wiki?curid=99103" title="Slag van Lepanto">
Slag van Lepanto

Die Slag van Lepanto het op 7 Oktober 1571 plaasgevind tussen die vlote van die Turke en 'n gesamentlike vloot van die Heilige Liga in die golf van Korinthe. Die Turke se vloot het bestaan uit 300 galeie onder bevel van Ali Pasha en die Liga se vloot uit skepe van Spanje en Venesië onder bevel van Don Johan van Oostenryk. Die Liga het die seeslag gewen met die Turke wat die meeste van hulle skepe verloor en 25 000 ongevalle gehad het. Die Liga het ongeveer 'n derde van hulle skepe verloor. Ali Pasha het gesterf tydens die seeslag en die Turkse bedreiging in die Middellandse See is sodoende beëindig.



</doc>
<doc id="99106" url="https://af.wikipedia.org/wiki?curid=99106" title="Charlottenburg-kasteel">
Charlottenburg-kasteel

Die Charlottenburg-kasteel (Duits: "Schloss Charlottenburg") is die grootste kasteel in Berlyn en die enigste koninklike paleis in die Duitse hoofstad wat nog uit die tyd van die Hohenzollern-dinastie dateer. Die kasteel is in die gelyknamige stadsdeel van die administratiewe distrik Charlottenburg-Wilmersdorf geleë.

Die kasteel het teen die einde van die 17de eeu ontstaan en is in die volgende eeu grootliks uitgebrei, met eksotiese binneversierings in die Barok- en Rokoko-style. Aan die kasteel se agterkant is 'n uitgestrekte formele tuin aangelê wat deur 'n bosgebied omring word. Hier het 'n belvedere, 'n mausoleum, 'n teater en 'n pawiljoen ontstaan. Die kasteel is gedurende die Tweede Wêreldoorlog ernstig beskadig, maar later heropgebou. Die kasteel en sy tuin is een van Berlyn se vernaamste toeriste-aantreklikhede.


</doc>
<doc id="99109" url="https://af.wikipedia.org/wiki?curid=99109" title="Krap-pulsar">
Krap-pulsar

Die Krap-pulsar (PSR B0531+21) is ’n relatief jong neutronster. Dit is die middelste ster van die Krap-newel, ’n oorblyfsel van die supernova SN 1054, wat in 1054 oor ’n groot deel van die Aarde waargeneem is. Dit is in 1968 ontdek en is die eerste pulsar wat met ’n supernova verbind is.

Die Krap-pulsar is een van min pulsars wat opties geïdentifiseer is. Dit is rofweg 20 km in deursnee en die pulsar-"strale" roteer een keer elke 33 millisekondes, of 30 keer per sekonde. Die uitvloeiende wind skep die grootste deel van die emissies van die newel, wat gesien word as van radiogolwe tot gammastrale.

Die mees dinamiese eienskap van die binneste deel van die newel is waar die pulsar en ewenaarwinde met die omringende newel bots, en dit veroorsaak ’n grensskok. Die vorm en posisie daarvan verander vinnig omdat die ewenaarwind ’n reeks pulserings veroorsaak wat helderder word en dan verdof terwyl hulle weg van die pulsar in die newel in beweeg.



</doc>
<doc id="99110" url="https://af.wikipedia.org/wiki?curid=99110" title="Luyten 726-8">
Luyten 726-8

Luyten 726-8 (ook bekend as Gliese 65) is een van die naaste dubbelsterre aan die Aarde – sowat 8,7 ligjare weg in die sterrebeeld Walvis. Dit is die prototipe van die veranderlike sterre bekend as opvlamsterre.

Die sterstelsel is in 1948 deur Willem Jacob Luyten ontdek toe hy ’n katalogus opgestel het van sterre met die grootste eiebeweging. Hy het die ster se besonder groot eiebeweging van 3,37 boogsekondes per jaar opgemerk en dit aangeteken as Luyten 726-8.

Die twee sterre, wat feitlik ewe helder is met skynbare magnitudes van 12,7 en 13,2, wentel elke 26,5 jaar om mekaar. Die afstand tussen die twee sterre wissel van 2,1 tot 8,8 astronomiese eenhede. Die stelsel is sowat 8,58 ligjare van die Aarde af en is dus die 7de naaste sterstelsel aan die Aarde. Die naaste ster aan hom is Tau Ceti, 2,87 ligjare weg.

Luyten-726-8A is ’n veranderlike ster en het die naam BL Ceti gekry. Dit is ’n rooidwerg van spektraaltipe M5,5e. Dit is ook ’n opvlamster en ’n UV Ceti-veranderlike, maar dit is nie naastenby so merkwaardig soos sy metgesel-ster, UV Ceti, nie.

Kort ná die ontdekking van Luyten 726-8A, is die metgesel-ster, Luyten 726-8B, ontdek. Nes Luyten 726-8A was dit ’n veranderlike ster en dit het die naam UV Ceti gekry. Howel UV Ceti nie die eerste opvlamster is wat ontdek is nie, is dit die merkwaardigste bekende ster van dié soort, en soortgelyke opvlamsterre word nou geklassifiseer as UV Ceti-veranderlikes. Dié ster ondergaan buitengewone wisselings in helderheid: in 1952 het sy helderheid in net 20 sekondes met 75 keer toegeneem. UV Ceti is ’n rooidwerg van spektraaltipe M6,0e.

In sowat 31 500 jaar se tyd sal Luyten 726-8 ’n nabye ontmoeting hê met Epsilon Eridani by ’n minimale afstand van sowat 0,93 ligjare en dit kan ’n paar langperiode-komete versteur. Die verbybeweeg van die twee stelsel binne ’n ligjaar van mekaar sal sowat 4 600 jaar duur.



</doc>
<doc id="99114" url="https://af.wikipedia.org/wiki?curid=99114" title="Dáil Éireann">
Dáil Éireann

Die Dáil Éireann [dɔɪl_ˈɛərən] is die laerhuis en hoofkamer van die Oireachtas, die wetgewende gesag in die Republiek van Ierland wat ook die President van Ierland en die hoërhuis of Seanad Éireann insluit. Die laerhuis word ten minste elke vyf jaar volgens 'n stelsel van proporsionele verteenwoordiging en deur middel van 'n eenvoudige oordraagbare stem verkies. Sy bevoegdhede kom grootliks ooreen met dié van ander parlementêre regeringstelsels met tweekamerparlemente, en dit is by verre die oorheersende tak van die Oireachtas.

Behalwe vir die beperkings soos deur die Grondwet van Ierland bepaal is die laerhuis bevoeg om enige wet na goeddunke af te kondig en die Taoiseach as regeringshoof te benoem en uit sy of haar amp te verwyder. Die Dáil Éireann vergader sedert 1922 in Leinster House in Dublin.


</doc>
<doc id="99115" url="https://af.wikipedia.org/wiki?curid=99115" title="Eddington-limiet">
Eddington-limiet

Die Eddington-limiet is die maksimum ligsterkte wat ’n voorwerp (soos ’n ster) kan hê wanneer daar ’n balans is tussen die stralingskrag wat na buite werk en die swaartekrag wat na binne werk. Dié balans word hidrostatiese ewewig genoem.

Wanneer ’n ster die Eddington-limiet oorskry, sal ’n intense stralingsgedrewe sterwind vanuit sy buitenste lae voortkom. Aangesien die meeste sterre met ’n groot massa ligsterktes ver benede die Eddington-limiet het, is hul winde gewoonlik minder intens. Die Eddington-limiet word gebruik om die groot ligsterktes van akkresie-swartkolke soos kwasars te verduidelik.

Sir Arthur Stanley Eddington het aanvanklik net die elektronverstrooiing in ag geneem toe hy die limiet uitgewerk het, en dit word tans die klassieke Eddington-limiet genoem. Die aangepaste Eddington-limiet neem ook ander stralingsprosesse in ag.



</doc>
<doc id="99117" url="https://af.wikipedia.org/wiki?curid=99117" title="Alexis Preller">
Alexis Preller

Alexis Preller (6 September 1911 – 13 Desember 1975) was 'n Suid-Afrikaanse skilder. Hy is gebore in Pretoria en het gematrikuleer aan Pretoria Boys High School. Daarna het hy as 'n klerk gewerk voordat hy sy familie oortuig het om 'n kunstenaar te word. Hy vertrek in 1934 na Londen waar hy vir Pierneef ontmoet en dié oortuig hom om in te skryf in die "Westminster School of Art".
Hy keer terug na Pretoria in 1935 waar hy sy eerste uitstalling hou. In 1937 gaan hy na Parys en studeer by die "Grande Chaumiere" onder Othon Frieze. Op pad terug na Suid-Afrika vertoef hy eers in Switserland. In 1938 word hy deel van "New Group" en was ingesluit in hulle eerste uitstalling. Hy gaan op safari na die Kongo in 1939 maar die Tweede Wêreldoorlog breek uit en hy moet terugkeer na Suid-Afrika. Na die oorlog gaan hy op studietoer na Londen en Parys. Hy reis in Zanzibar en die Seychelle tussen 1948 tot 1949. In die periode voltooi hy verskeie skilderye.

In 1953 vertrek hy op tweede studietoer, die keer na Italië en Egipte. Hy vestig hom op 'n plaas naby Hartbeespoortdam. Gedurende 1968 reis hy na Griekeland en Italië. Hier begin hy skryf aan sy outobiografie. Hy hou sy laaste uitstalling in 1975 in Johannesburg en sterf later die jaar aan 'n hartaanval.




</doc>
<doc id="99118" url="https://af.wikipedia.org/wiki?curid=99118" title="Draakasemgat">
Draakasemgat

Onder in die grot bekend as die Draakasemgat (Drachenhauchloch) in Namibië is die grootste bekende onderaardse meer in die wêreld.

Die grot lê op die plaas Hariseb in die Otaviberge, wes van die pad tussen Grootfontein en Tsumeb, 46 km noordwes van Grootfontein en noordwes van die Hoba-meteoriet. Die oppervlakte van die meer is 2,61 ha en is sowat 80 m onder die oppervlakte van die aarde. 'n Presiese diepte van die meer is nog nie vasgestel nie, maar dit word op minstens 100 m geskat. In die helder water leef een van die wêreld se uniekste visspesies, "Clarias cavernicola". Die damp wat uit die bek van die grot opstyg, is 'n aanduiding van die natuurwonder in die plat doringveld en het die naam aan die grot gegee. In 1986 het lede van die Transvaalse afdeling van die Suid-Afrikaanse Speleologiese Vereniging die meer ontdek.




</doc>
<doc id="99124" url="https://af.wikipedia.org/wiki?curid=99124" title="Tinus de Jongh">
Tinus de Jongh

Martinus Johannes de Jongh, meer bekend as "Tinus" (31 Januarie 1885, Amsterdam – 17 Julie 1942, Bloemfontein) was 'n bekende Suid-Afrikaanse skilder.

Hy was eers verbied deur sy ouers om te skilder, maar hy het homself leer skilder en begin sy loopbaan as versierder in Nederland. Daarna het hy die beroep voltyds beoefen. Sy eerste sukses was toe die "Stedelijk Museum" in Amsterdam een van sy eerste skilderye gekoop het. Hy arriveer in 1921 in Suid-Afrika en vestig hom in Kaapstad. Sy eerste skilderye hier was sober, getipeer deur sy skildery "Still lewe met voëls en haas". Die lig en landskappe van Suid-Afrika vang sy oog en hy verander sy styl. Hy skilder later met 'n paletmes. Louis Woolf het as sy agent opgetree en honderde van sy skilderye verkoop.

Hy sterf op 17 Julie 1942 aan longkanker. Sy seun Gabriel de Jongh was ook 'n bekende landskapskilder.




</doc>
<doc id="99127" url="https://af.wikipedia.org/wiki?curid=99127" title="Léonide Massine">
Léonide Massine

Leonid Fjodorowitsj Mjasin (Russies: Леонид Фёдорович Мясин, * 27 Julie / 9 Augustus 1895 in Moskou; † 15 Maart 1979 in Borken, Duitsland), beter bekend onder sy Frans getranskribeerde naam Léonide Massine, was 'n Russiese danser en choreograaf.

Massine het sy dansopleiding by Enrico Cecchetti en Nicholas Legat ontvang. In 1914 het hy vir die eerste keer vir Sergei Diaghilef se "Ballets Russes" gedans. Een jaar later het hy sy eerste choreografie vir dié befaamde balletgeselskap behartig en was tot en met 1921 sy vernaamste choreograaf.

In 1926 het Massine na die Verenigde State geëmigreer. Vanaf 1932 was hy baie jare lank vir die "Ballets Russes de Monte Carlo" werksaam waar hy in 1933 as artistieke leier aangestel is.

In 1932 het Massine die choreografie vir die Londense première van Karl Gustav Vollmoeller se "The Miracle" behartig wat op 9 April van dié jaar in die "Lyceum Theatre" plaasgevind het. Hier het hy saam met Tilly Losch opgetree en die rol van die "speelman" gedans.


</doc>
<doc id="99130" url="https://af.wikipedia.org/wiki?curid=99130" title="Even Stevens">
Even Stevens

Even Stevens is 'n Amerikaanse televisiereeks wat deur Matt Dearborn vervaardig is.
Die reeks handel oor 'n Amerikaanse gesin. Ren baklei gedurig met haar broer Louis. Ren hou daarvan om alles reg te doen. Louis hou van pret, selfs al breek hy reëls wat en hom in die moeilikheid laat beland.


</doc>
<doc id="99131" url="https://af.wikipedia.org/wiki?curid=99131" title="Cavemen">
Cavemen

Cavemen is 'n Amerikaanse televisiereeks wat deur Joe Lawson vervaardig is. Dit handel oor drie "grotmanne", die huisgenote Joel, Andy en Nick, wat in Amerika woon. Die reeks is na ses episodes weens slegte resensies deur ABC gekanselleer.


</doc>
<doc id="99132" url="https://af.wikipedia.org/wiki?curid=99132" title="Marcel Pagnol">
Marcel Pagnol

Marcel Pagnol (28 Februarie 1895 – 18 April 1974) was 'n Franse skrywer, toneelskrywer en filmregisseur. Hy word as een van die belangrikste Franse skrywers van die twintigste eeu gereken. Sy verhale speel meestal in die Provensaalse platteland en klein dorpies af, en sy bekendste werke is sy jeug-outobiografieë "La Gloire de mon père", "Le Château de ma mère," die reeks toneelstukke "Marius", "Fanny" en "Cèsar", sowel as die films (en later hul romans) "Jean de Florette" en "Manon Des Sources". Pagnol het in 1946 die eerste filmregisseur geword wat tot die prestigeryke Académie française verkies is.

Pagnol is op 28 Februarie 1895 gebore in Aubagne, 'n klein plattelandse dorpie in die omgewing van Marseille. Hy was die oudste seun van Joseph Pagnol en Augustine Lansot. Sy pa was 'n plaaslike skoolmeester, 'n beroep wat destyds hoog geag is, terwyl sy ma 'n naaldwerkster was. Marcel het twee jonger broers gehad, Paul en René, sowel as 'n jonger suster Germaine.

Die gesin het in 1904 toe Marcel 9 was 'n vakansiehuis "La Bastide Neuve" in die naburige dorpie La Treille gehuur, waar hulle die somervakansies saam met sy oom se gesin deurgebring het. Pagnol het tydens hierdie vakansies in die berge rondgedwaal, die omgewing verken, gejag, lokvalle vir voëls gestel en 'n liefde vir die plaaslike natuurlewe ontwikkel. Van hierdie wedervaringe is later opgeneem in sy nostalgiese jeug-autobiografieë "La gloire de mon pere", "Le chateau de ma mere" en "Les temps des secrets". Hy is diep deur sy ma se vroegtydige dood in 1910 getref, toe sy aan 'n longinfeksie oorlede is. Pagnol het sy hoërskoolopleiding in Marseille voltooi deur sy baccalaurette in filosfie in 1913 te behaal. Oor hierdie tydperk het hy later die boek "Les temps des amours" geskryf wat saam met die drie ander outobiografieë die reeks "Souvenirs d'enfance" vorm.

Hy begin sy studies in literatuur aan die Universiteit van Aix-en-Provence, maar moes dit onderbreek weens die uitbreek van die Eerste Wereldoorlog toe hy opgeroep is as voetsoldaat. In Januarie 1915 word hy egter weens sy slegte gestel ("faiblesse de constitution") ontslaan, en kon hy sy studies voortsit. Hy het met Simone Colin in Maart 1916 getrou en in November het hy met 'n graad in Engels gegradueer. Hierna het hy as Engelse onderwyser by verskillende hoërskole in Marseille klasgegee. Hy het in 1922 na Parys verhuis waar hy aanvanklik as Engelse onderwyser werk voordat hy in 1927 bedank om hom op toneelskrywery toe te spits.

Hy en sy vrou Simone Collin woon sedert 1926 apart (hulle skei eers in 1941) en hy ontmoet en begin 'n verhouding met Kitty Murphy, 'n jong Engelse danseres. Hulle seun, Jacques Pagnol, word in 1930 gebore en het later sy pa se assistent geword. Hy woon later saam met Orane Demazis, wat as die inspirasie vir die karakter "Fanny" in sy toneelstukke dien. Hulle kry 'n seun Jean-Pierre Burgart in 1933, alhoewel Pagnol hom nie erken nie. Later, in 1936 word sy nuwe medewerkster Yvonne Pouperon swanger, en kry hulle 'n dogtertjie Francine Pagnol saam. Onmiddellik nadat hy en sy regte vrou in 1941 geskei is begin hy om saam met die aktrise Josette Day te woon. Hierdie verhouding hou net tot aan die einde van die Tweede Wêreldoorlog. In 1945 trou hy vir die tweede keer, met die aktrise Jacqueline Pagnol. Hulle het twee kinders, Frédéric (1946) en Estelle (1949), en sy bly tot en met sy dood in 1974 sy "bron van poësie en deernis".

In Parys was hy 'n lid van 'n groep jong skrywers, en het saam met 'n medelid, Paul Nivoix, die toneelstuk "Marchands de gloire" geskryf wat in 1925 opgevoer is. Hierdie stuk, asook sy tweede poging, "Jazz", in 1926, het egter nie veel opslae verwek nie. Sy eerste deurbraak was in 1928 met die satiriese komedie "Topaze" wat uiteindelik meer as 800 keer in Parys opgevoer sou word.

Terwyl hy in Parys was het hy na sy geboortestad terug verlang en was hy van plan om 'n Marseillese toneelstuk te skryf, maar sy vriende het hom hiervan afgeraai. Parys en haar kultuurlewe het destyds Frankryk oorheers en hy was skrikkerig om te veel as 'n skrywer van plaaslike, nie-universieële, verhale gesien te word. Dit was egter nadat hy die Brusselse opvoering van 'n plaaslike stuk "Le Mariage de mademoiselle Beulemans" bygewoon het dat hy besef: "'n Werk wat plaaslik is, maar diep opreg en oorspronklik, kan partykeer deel van 'n hele land se letterkunde word, en wêreldwyd waardeer word". Hierna het hy "Marius", 'n verhaal wat in die hawe van Marseille afspeel, geskryf en dit word in 1929 in Parys opgevoer waar dit enorme sukses behaal, en hom landswye bekendheid besorg.

Tydens 'n besoek aan Londen in 1929 het Pagnol 'n vertoning van een van die eerste praat-films bygewoon. Hy was so beindruk dat hy hom voorgeneem het om ook die filmvervaardiging te betree. Hy het Paramount Pictures gekontak en voorgestel dat sy toneelstuk Marius vir film verwerk word. Die rolprent se regisseur was Alexander Korda en is in 1931 vrygestel. Dit het een van die eerste suksesvolle Franstalige rolprente geword. Na vele versoeke van aanghangers skryf Pagnol die opvolg "Fanny" wat eers as toneelstuk en 'n paar maande daarna as rolprent vrygestel word. Die derde deel van hiedie reeks, wat as die "trillogie marseillaise" bekend staan, "César", is in 1936 uitgereik.

Pagnol het sy eie filmateljee in 1932 op die platteland buite Marseille gestig. Hy het hierso oor die volgende dekade 'n groot aantal films vervaardig, waartydens hy as ondermeer regisseur, bevondser, draaiboekskrywer en vertaler gewerk het, en waarin van die beroemdste Franse akteurs gespeel het. Hy is op 4 April 1946 tot die Académie française verkies, en was daarmee die eerste filmregisseur aan wie hierdie eer betoon is.

Pagnol het in 1945 vir die tweede keer getrou, toe hy met die aktrise Jacqueline Pagnol in die huwelik tree. Hulle het twee kinders gehad, Frédéric (1946) en Estelle (1949). Hy is swaar getref toe Estelle op driejarige ouderdom oorlede is, en het van die Suide af teruggevlug Parys toe. Hy het weer toneelstukke begin skryf, maar hulle is nie goed ontvang nie. Hy het hom dus na die skryf van 'n reeks outobiografiese verhale gewend – "Souvenirs d'enfance" – gebasseer op sy jeug in Provence.

Die eerste deel van sy jeugherinneringe, "La Gloire de mon père", is in 1957 gepubliseer en was 'n onmiddelike sukses, met meer as 50 000 verkope in die eerste maand. Die tweede deel "Le château de ma mère" was die beste verkoper in Frankryk in 1958. Die derde deel van die reeks "Le Temps des secrets" volg in 1960, maar die vierde boek "Le Temps des amours" word nooit voltooi nie en eers in 1977 na sy dood uitgegee.

In die tussentyd het Pagnol aan 'n tweede reeks – "L'Eau des Collines" – begin werk. Die tweeledige reeks het uit die boeke "Jean de Florette" en "Manon des Sources" bestaan wat in 1960 gepubliseer is. Die inspirasie vir hierdie reeks was die rolprent "Manon des Sources" wat Pagnol in 1952 met sy vrou Jacqueline in die hoofrol vervaardig het.






</doc>
<doc id="99133" url="https://af.wikipedia.org/wiki?curid=99133" title="Gabriel de Jongh">
Gabriel de Jongh

Gabriel Cornelis de Jongh (6 April 1913, Holland – 11 Maart 2004) was die seun van die bekende landskapskilder Tinus de Jongh en ook 'n landskapskilder in eie reg. Hy het saam met sy ouers in 1921 in Kaapstad, Suid-Afrika aangekom. Gabriel het 'n noue en spesiale band met sy vader gehad en dit is net natuurlik dat hy sy vader se beroep ook sou volg. Hy word 'n skilder en sy pa was sy inspirasie, mentor en kritikus.




</doc>
<doc id="99135" url="https://af.wikipedia.org/wiki?curid=99135" title="Lewis-en-Clark-ekspedisie">
Lewis-en-Clark-ekspedisie

Die Lewis-en-Clark-ekspedisie het plaasgevind vanaf 14 Mei 1804 tot 23 September 1806. Die doel van die ekspedisie was om 'n roete na die Stille Oseaan te vind. President Thomas Jefferson het goedkeuring van sy kabinet gekry om 'n roete na die Stille Oseaan te soek en ook om nuwe areas te verken wat die pelsjagters en handelaars kan gebruik. Die ekspedisie moes teen die Missouririvier opvaar, dus oor die kontinent gaan en dan via die Columbiarivier die Stille Oseaan bereik.

Kaptein William Clark en Meriwether Lewis is aangestel as ekspedisieleiers. Gedurende die somer van 1803 het hulle reeds begin met voorbereidings. Hulle begin op 14 Mei 1804 vanaf St. Louis en het die monding van die Platterivier op 2 November 1804 bereik, die teenswoordige Bismarck, waar hulle oorwinter het. Hulle breek hulle kamp op en reis verder in April 1805. Hulle bereik die mond van die Yellowstonerivier, sien die Rotsgebergte vir die eerste keer en vind drie sytakke van die Missouririvier wat hulle Jefferson, Madison en Gallatin noem. Hulle beweeg teen die Jefferson op, kruis die Rotsgebergte gedurende September, gaan af met die Columbiarivier en sien die Stille Oseaan ook in November. Hulle oorwinter op die kus en begin die terugtog op 23 Maart 1806. Hulle arriveer terug in St. Louis op 23 September 1806.

Die ekspedisie het tot gevolg gehad dat die geografiese inligting omtrent Amerika vermeerder het en dat daar meer inligting beskikbaar was oor die Missouririvier en Columbiarivier-vallei.




</doc>
<doc id="99138" url="https://af.wikipedia.org/wiki?curid=99138" title="Brontosaurus">
Brontosaurus

Brontosaurus ("donderakkedis", van die Griekse "brontē" = donder + "sauros" = akkedis), is ’n genus van souropode-dinosourusse. Dit het sy naam in 1879 gekry van sy ontdekker, Othniel Charles Marsh. Dit is lank beskou as ’n sinoniem vir "Apatosaurus", en sy oorspronklike spesie, "Brontosaurus excelsus", is in 1903 herklassifiseer as "A. excelsus". ’n Uitgebreide studie wat in 2015 gepubliseer is, het egter bevind "Brontosaurus" was ’n geldige souropode-genus wat verskil het van "Apatosaurus". Volgens dieselfde studie is nog twee spesies wat voorheen as "Apatosaurus" beskou is, hernoem tot "Brontosaurus parvus" en "Brontosaurus yahnahpin". Spesies van "Brontosaurus" wissel in ouderdom van 155 tot 152 miljoen jaar gelede, tydens die Kimmeridgium-tydsnede van die Laat Jura-periode.

"Brontosaurus" was groot, vierpotige dinosourusse met lang nekke en lang, sweepagtige sterte. Hul voorpote was effens korter as hul agterpote. Die grootste spesie, "B. excelsus", het tot 15 ton geweeg en was van kop tot stert sowat 22 meter lank.

Die kopbeen is nooit gevind nie, maar was waarskynlik soortgelyk aan dié van die nabyverwante "Apatosaurus louisae". Nes ander souropodes was die nekwerwels diep gesplits en dit het gelei tot ’n breë, diep nek. Die groot nek het ’n uitgebreide stelsel van lugsakke bevat wat dit ligter gemaak het.

Die vorm van die nek was besonders vir Diplodocidae – dit was relatief slank. Die ribbes was ook baie lank in vergelyking met dié van ander lede van Diplodocidae en dit het gelei tot ’n buitengewoon diep bors. Nes ander Diplodocidae-lede se sterte het dié van "Brontosaurus" ’n sweepagtige struktuur aan die punt gehad.

Die dinosourus het ’n enkele klou aan elke voorpoot gehad, en die eerste drie tone aan elke voet het ook kloue gehad.

"Brontosaurus" was lid van die familie Diplodocidae, ’n klade van reusagtige souropodes. Die familie sluit van die grootste diere in wat ooit die aarde bewoon het, soos "Diplodocus", "Supersaurus" en "Barosaurus". "Brontosaurus" val ook in die subfamilie Apatosaurinae, saam met die "Apatosaurus".

’n Kladogram van die familie Diplodocidae volgens Tschopp, Mateus en Benson (2015):



</doc>
<doc id="99141" url="https://af.wikipedia.org/wiki?curid=99141" title="Apatosaurus">
Apatosaurus

Apatosaurus ("misleidende akkedis") is ’n genus van souropode-dinosourusse wat in die Laat Jura-periode in Noord-Amerika voorgekom het. Dit is aanvanklik in 1877 deur Othniel Charles Marsh beskryf en hy het die eerste bekende spesie "Apatosaurus ajax" genoem en die tweede spesie, wat in 1916 ontdek is, "Apatosaurus louisae". Hulle is tussen 152 miljoen en 151 miljoen jaar oud en het in die Titonium-tydsnede van die Jura voorgekom. "Brontosaurus" is lank beskou as ’n sinoniem vir die "Apatosaurus" en sy tipe-spesie is in 1903 hernoem tot "A. excelsus".

’n Uitgebreide studie wat in 2015 gepubliseer is, het egter bevind "Brontosaurus" was ’n geldige souropode-genus wat verskil het van "Apatosaurus". Volgens dieselfde studie is nog twee spesies wat voorheen as "Apatosaurus" beskou is, hernoem tot "Brontosaurus parvus" en "Brontosaurus yahnahpin".

Die gemiddelde lengte van ’n "Apatosaurus" was sowat 22,8 meter en die gemiddelde gewig 16,4 ton. Die nekwerwels was korter en swaarder as dié van "Diplodocus", en die pote se bene was stewiger en langer. Die stert is tydens normale beweging bo die grond gehou.

Nes alle souropodes het "Apatosaurus" net een klou aan elke voorpoot gehad en drie aan elke agterpoot. "Apatosaurus" het "lugsakke" (holtes) in sy bene gehad om die dier ligter te maak. Sy stert is dalk gebruik om soos ’n sweep te klap.

"Apatosaurus" was lid van die familie Diplodocidae, ’n klade van reusagtige souropodes. Die familie sluit van die grootste diere in wat ooit die aarde bewoon het, soos "Diplodocus", "Supersaurus" en "Barosaurus". "Apatosaurus" val ook in die subfamilie Apatosaurinae, saam met die "Brontosaurus".

’n Kladogram van die familie Diplodocidae volgens Tschopp, Mateus en Benson (2015):



</doc>
<doc id="99142" url="https://af.wikipedia.org/wiki?curid=99142" title="Diplodocidae">
Diplodocidae

Diplodocidae, of die diplodosides, was ’n familie souropode-dinosourusse wat van die langste diere ingesluit het wat ooit die aarde bewoon het, soos "Diplodocus" en "Supersaurus" – hulle kon dalk tot 34 meter lank geword het.

Hoewel hulle enorm en baie lank was, was die diplodosides relatief slank in vergelyking met die Titanosauria en Brachiosauridae. Hulle het kort pote gehad en dit het hulle ’n worshondagtige voorkoms gegee; hul agterpote was ook langer as die voorpote en hul rug het dus afgeloop na die nek toe.

In 1992 is ’n fragment ontdek met horingagtige stekels. Dit lyk of die stekels ’n aaneenlopende lyn op die rug gevorm het. Dit kon ’n algemene verskynsel onder diplodosides gewees het, of onder souropodes as ’n geheel.
Hul nekke was ook besonder lank en moes te swaar gewees het om in bome by te kom; hulle het waarskynlik op die grond langs gevreet of aan kort plante. Hul kop was klein, nes dié van ander souropodes, en die neusopeninge was aan die bokant daarvan. Hul tande was net voor in die mond aanwesig en is waarskynlik gebruik om kos af te byt, sonder om dit te kou. Gastroliete (klippe in die maag) is moontlik gebruik om die kos fyn te maal.

Diplodosides het ook lang, sweepagtige sterte gehad wat dik by die basis was en dan dunner na die punt geword het. Dit lyk of hulle dit soos ’n sweep kon geklap het, dalk as waarskuwing of om ’n maat te lok. 

Diplodocidae is die derde naam wat gegee is aan wat vandag beskou word as ’n enkele familie dinosourusse met lang nekke en sweepagtige sterte. Voorheen is sommige spesies geklassifiseer as Amphicoeliidae of Atlantosauridae. Die verwantskap tussen verskillende spesies binne-in Diplodocidae is ook al dikwels hersien. 

’n Kladogram van Diplodocidae volgens Tschopp, Mateus en Benson (2015):



</doc>
<doc id="99151" url="https://af.wikipedia.org/wiki?curid=99151" title="Drachten">
Drachten

Drachten is 'n groot dorp in die Nederlandse provinsie Friesland. Die dorp lê suidoos van Leeuwarden en ressorteer onder die munisipaliteit Smalligerland (Wes-Fries: "Smellingerlân"). Dit het sowat 50 000 inwoners (2012-sensus).



</doc>
<doc id="99152" url="https://af.wikipedia.org/wiki?curid=99152" title="Henry Ford II">
Henry Ford II

Henry Ford II (1917–1987), ook bekend as "HF2" of ""Hank the Deuce"", was die oudste seun van Edsel Ford en die oudste kleinseun van Henry Ford. Hy was die president van die Ford Motormaatskappy (1945–1960), voorsitter en hoofuitvoerende beampte (1960–1979) en die voorsitter vir 'n paar maande daarna. Onder sy leierskap het die Ford Motormaatskappy in 1956 'n openbaarverhandelde korporasie geword. Van 1943 tot 1950 het hy ook as president van die Fordstigting gedien.

Henry Ford II is op 4 September 1917 as die seun van Eleanor Clay Ford en Edsel Ford in Detroit, Michigan gebore. Hy en sy broers, Benson en William en sy suster Josephine, het in 'n welvarende familie grootgeword. Hy gradueer in 1939 van "The Hotchkiss School" en later van die Yale-universiteit, waar hy 'n personeellid van "The Yale Record" (die kampus se humortydskrif) was.

Toe sy pa (destyds die president van Ford) in Mei 1943 tydens die Tweede Wêreldoorlog aan kanker oorlede is, was Henry in die Amerikaanse Vloot en kon hy nie beheer van die maatskappy oorneem nie. Die bejaarde en siek Henry Ford, die maatskappy se stigter, het ingespring om uit te help, maar was nie meer in staat om die besigheid suksesvol te bestuur nie. Teen die einde van die oorlog het produksie begin daal en pres. Franklin D. Roosevelt het 'n regeringsoorname oorweeg om voortgesette produksie vir die oorlog te handhaaf, maar die idee is nooit tot uitvoering gebring nie.

Henry Ford II verlaat die vloot in Julie 1943 en word 'n paar maande later as 'n bestuurder by die maatskappy aangestel. Twee jaar later, op 21 September 1945, neem hy die maatskappy se leisels oor.

Op 1 Oktober 1982 tree Ford formeel af, nadat hy die maatskappy se verpligte aftree-oudedom van 65 bereik het. Hy is egter tot sy dood in 1987 as die maatskappy se hoogste gesag beskou.

Ford is op 29 September 1987 in die Henry Ford Hospitaal aan longontsteking oorlede. Hy was toe 70 jaar oud.


</doc>
<doc id="99153" url="https://af.wikipedia.org/wiki?curid=99153" title="Richie Benaud">
Richie Benaud

Richard "Richie" Benaud (1930–2015) was 'n Australiese krieketkaptein en later 'n kommentator wat die "stem" van die spel geword het.

Benaud is op 6 Oktober 1930 in Penrith, Nieu-Suid-Wallis, in Australië gebore. Sy ouers was van Franse afkoms. Hy het in Sydney grootgeword en die "Matta High School" bygewoon.

Benaud was 'n veelsydige toetskrieketspeler. Hy en sy mede-kolwer, Alan Davidson, het Australië in die laat 1950's en vroeë 1960's gehelp om weer wêreldklas-krieket te speel (na 'n insinking in die vroeë 1950's). Hy was Australië se toetskaptein van 1958 tot sy uittrede in 1964. In 1963 word hy die eerste speler om 200 paaltjies en 2 000 lopies in toetskrieket te bereik.

In November 2014 kondig Benaud aan dat hy op die bejaarde ouderdom van 84 met velkanker gediagnoseer is. Hy is op 10 April 2015 in Sydney in sy slaap oorlede. Die eerste minister van Australië, Tony Abbott, wou 'n staatsbegrafnis vir Benaud reël, maar sy familie het die aanbod van die hand gewys.

Boeke wat hy geskryf het:



</doc>
<doc id="99154" url="https://af.wikipedia.org/wiki?curid=99154" title="Verdrag van Nkomati">
Verdrag van Nkomati

Die Verdrag van Nkomati was 'n nie-aanvals- en samewerkingsverdrag wat op 16 Maart 1984 tussen die kommunistiese Frelimo-regering van Mosambiek en die apartheidsregering van Suid-Afrika gesluit is.

In die vroeë 1980's was die ANC vanaf basisse in Mosambiek in Suid-Afrika in 'n guerrillastryd teen die Suid-Afrikaanse regering gewikkel. Op hul beurt het Suid-Afrikaanse troepe die Mosambiekse versetbeweging Renamo in hul stryd teen die Mosambiekse regering gesteun. Suid-Afrika het invalle en lugaanvalle in Mosambiek uitgevoer. Daarby het Suid-Afrika wapens aan Renamo verskaf om dade van terrorisme te pleeg. Landmyne is gestel, spoorlyne is opgeblaas en oeste vernietig. Teen 1984 was die druk op die regering van Mosambiek baie groot en die land het geen noemenswaardige steun van sy bondgenote gekry om hom teen die militêre en ekonomiese aggressie te beskerm nie. Mosambiek was boonop ook nog tot 'n beduidende mate ekonomies van Suid-Afrika afhanklik.

Hierdie verdrag moes 'n einde aan die geweld, sabotasie en terrorisme in Mosambiek sowel as Suid-Afrika maak. Daar is ooreengekom dat die ANC-basisse vanwaar Suid-Afrika binnegesypel is, ontruim sal word. Dit was 'n groot terugslag vir die ANC en chaos en paniek het onder sy lede in Mosambiek uitgebreek. Suid-Afrika sou alle steun aan Renamo opskort. Beide lande het onderneem om nie toe te laat dat aanvalle op die ander land van binne hul grense uitgevoer word nie. 'n Gesamentlike veiligheidskommissie is op die been gebring en verskeie ooreenkomste is gesluit, o.a. oor die ontwikkeling van die hawe in Maputo en die verskaffing van elektrisiteit vanaf die Cahora Bassa-dam aan Suid-Afrika. In April 1985 is 'n gesamentlike operasionele sentrum by die Lebombo-grenspos gestig om uitvoering van die verdrag te vergemaklik. Algemeen is aanvaar dat dit die begin was van vreedsame naasbestaan.

Bewerings dat die verdrag meermale geskend is, is telkemale gemaak. Suid-Afrika het na die ondertekening 'n 1 000 Renamo-stryders na Mosambiek teruggestuur, maar het glo met opset kort tevore groot hoeveelhede wapens aan Renamo gelewer. Dus het die geweld net na die ondertekening nie afgeneem nie. Alhoewel Mosambiek 800 ANC-vryheidsvegters uit hul land gesit het, het Frelimo nie opgehou om die ANC te steun nie. Nou was dit slegs meer in die geheim.

Die ondertekeningsplegtigheid het plaasgevind op die oewer van die Komatirivier by die Lebombo-Ressano Garcia-grenspos naby Komatipoort. Namens Mosambiek is die dokument onderteken deur pres. Samora Machel, en namens Suid-Afrika deur die eerste minister, mnr. P.W. Botha. Hierdie geleentheid was 'n hoogtepunt in die loopbane van adv. Pik Botha, die minister van buitelandse sake, en genl. Magnus Malan, die minister van verdediging. Na die ondertekening het die Westerse lande P.W. Botha lof toegeswaai. Ten spyte van uitnodigings aan die leiers van die Suider-Afrikaanse Ontwikkelingsgemeenskap het geeneen die plegtigheid bygewoon nie. Hiermee het hulle hul afkeur aan die verdrag getoon.



</doc>
<doc id="99158" url="https://af.wikipedia.org/wiki?curid=99158" title="Weerstand">
Weerstand

Weerstand kan verwys na enige van die volgende:

In elektrisiteit en elektronika:

Termovloei:

Dinamika



</doc>
<doc id="99159" url="https://af.wikipedia.org/wiki?curid=99159" title="Ureterp">
Ureterp

Ureterp (Wes-Fries: "Oerterp") is 'n dorp in die Nederlandse provinsie Friesland. Die dorp lê 6 km oos van Drachten en ressorteer onder die munisipaliteit Opsterland (Wes-Fries: "Opsterlân"). Dit het sowat 4 874 inwoners (2012-sensus).




</doc>
<doc id="99160" url="https://af.wikipedia.org/wiki?curid=99160" title="Hampton Court-paleis">
Hampton Court-paleis

Hampton Court-paleis (Engels: "Hampton Court Palace") is ’n koninklike woning in die Londense borough Richmond upon Thames, in die historiese county Middlesex. Dit word sedert die 18de eeu nie deur die Britse koningsgesin bewoon nie. Dit is oorspronklik omstreeks 1514 vir kardinaal Thomas Wolsey, ’n begunstigde van koning Hendrik VIII, laat bou. In 1529 het Wolsey in onguns geraak by die koning; die paleis het die monarg se eiendom geword en hy het dit laat vergroot.

In die volgende eeu het koning Willem III groot aanbouings en uitbreidings aangebring om die Paleis van Versailles te ewenaar. Die werk is in 1694 beëindig, en die paleis het twee kontrasterende boustyle behou: die Tudor-styl en barok. Desondanks word eenheid geskep deur die gebruik van pienk stene en ’n simmetrie van lae vleuels.

Dit is een van twee paleise van Hendrik VIII wat geboue gebly het. Die ander een is Sint James-paleis. Hampton Court is oop vir die publiek. ’n Onafhanklike welsynorganisasie versorg die paleis – hulle kry geld van die regering en die koningin. Benewens die paleis self, is besienswaardighede die bekende Hampton Court-doolhof, ’n historiese tennisbaan en ’n groot wingerd. Daar word ook ’n jaarlikse fees en blommeskou gehou.

Sedert die bewind van koning George II het geen monarg hier gewoon nie. Koning George III het ná sy troonbestyging nooit ’n voet in die paleis gesit nie omdat hy dit verbind het met ’n vernederende voorval toe sy oupa hom hier geslaan het ná ’n onskuldige opmerking.

In 1796 is die groot saal gerestoureer en in 1838, tydens die bewind van koningin Victoria, is restourasiewerk voltooi en die paleis vir die publiek oopgestel. Ná ’n brand in 1986 is die paleis weer gerestoureer; die werk is in 1990 voltooi.

Hampton Court het in 2015 sy 500ste herdenking gevier. Die viering sluit daaglikse gedramatiseerde historiese tonele in.




</doc>
<doc id="99161" url="https://af.wikipedia.org/wiki?curid=99161" title="Kew-paleis">
Kew-paleis

Kew-paleis (Engels: "Kew Palace") is ’n Britse paleis in die Kew- Botaniese Tuin aan die oewer van die Teemsrivier in Londen. Daar het minstens drie paleise gestaan, waarvan die laaste twee definitief as Kew-paleis bekend was. Geen rekord van die eerste paleis het behoue gebly nie. Die huidige Kew-paleis is die tweede paleis wat gebou is; dit is oop vir die publiek. Dit word versorg deur ’n onafhanklike welsynorganisasie wat geld kry van die regering en die koningin.

Nie veel is van die eerste paleis bekend nie, behalwe dat koningin Elizabeth I dit aan Robert Dudley, haar kindertydvriend en gunsteling, gegee het.

Die tweede paleis, die sogenaamde Ou Paleis of Hollandse Huis, is in 1631 deur Samuel Fortrey laat bou. Dit het die eiendom geword van Samuel Molyneux, die sekretaris van koning George II. Die koningsgesin het dit van 1734 af gehuur en koning George III het dit in 1781 van die destydse eienaars gekoop.

Die derde paleis is deels deur George III ontwerp, en die res deur James Wyatt. Bouwerk aan die "Nuwe Paleis" het in 1802 begin, naby die Kew-paleis. Die styl het nie baie lof ontlok nie en het nie in die smaak van George IV, destyds die kroonprins, geval nie. In 1828 het die parlement gelas dat die gebou gesloop word en sommige dele is in ander koninklike wonings aangebring.

Die trap is later in Buckingham-paleis gebruik.

Die tweede gebou is die een wat vandag nog bestaan. Ondanks sy naam is dit eerder die grootte van ’n herehuis. Dit is in 2006 weer aan die publiek oopgestel ná ’n 10 jaar lange restourasie.




</doc>
<doc id="99163" url="https://af.wikipedia.org/wiki?curid=99163" title="Linlithgow-paleis">
Linlithgow-paleis

Die ruïnes van Linlithgow-paleis (Engels: "Linlithgow Palace") is op die dorp Linlithgow in Skotland geleë, sowat 24 km wes van Edinburg. Die paleis was in die 15de en 16de eeu een van die hoofwonings van die monarge van Skotland. Nadat die land se konings in 1603 ook die monarge van Engeland geword het, is die paleis min gebruik en in 1746 is dit grootliks afgebrand. Dit is nou ’n toeriste-attraksie.

’n Koninklike herehuis het in die 12de eeu op die plek gestaan. Dit is in die 14de eeu vervang deur ’n fort onder Engelse magte onder Eduard I.

In 1424 is die dorp Linlithgow gedeeltelik verwoes in ’n groot brand. Koning Jakobus I het die paleis laat herbou. Jakobus III en Jakobus IV het aansienlik laat aanbou. Jakobus V, wat in April 1512 in die paleis gebore is, het verder laat aanbou. Maria, koningin van die Skotte, is in Desember 1542 in die paleis gebore en het tydens haar bewind soms daar oorgebly. Nadat Jakobus VI van Skotland in 1603 ook koning van Engeland geword het, is die paleis min gebruik omdat die hof Engeland toe geskuif het. Tussen 1618 en 1622 het James VI dit laat herbou nadat dit vervalle geraak het. Die enigste monarg wat egter daarna in Linlithgow gebly het, was Karel I, wat in 1633 ’n nag daar deurgebring het.

Die paleis het daarna weer vervalle geraak. In Januarie 1746 het die leër van George II se jongste seun, prins Willem, die grootste deel van die paleis afgebrand.

Die paleis word sedert die vroeë 19de eeu bewaar en is vandag vir die publiek oop.




</doc>
<doc id="99167" url="https://af.wikipedia.org/wiki?curid=99167" title="Iris Murdoch">
Iris Murdoch

Dame Jean Iris Murdoch (Dublin, 15 Julie 1919 – Oxfordshire, 8 Februarie 1999) was 'n Engelse skrywer van romans en 'n filosoof. Voorgraads het sy klassieke kultuurgeskiedenis en filosofie aan die Universiteit van Oxford studeer. Nagraads het sy haar studies in filosofie aan die Universiteit van Cambridge voortgesit. Haar filosofiese skrywes val grootliks binne die Platoniese tradisie, terwyl haar introspektiewe romans in die tradisies van skrywers soos Dostojefski, Tolstoi, George Eliot en Marcel Proust volg.

Sy het die Booker-prys vir haar 1978-roman "The Sea, the Sea" gewen.

Murdoch was van 1956 tot en met haar dood weens Alzheimersiekte in 1999 met die romanskrywer en literêre kritikus John Bayley getroud.

"A" "severed head" (1961) en "The Italian" "girl" (1964) is ook suksesvol as toneelstukke opgevoer. Jean Iris Murdoch is op 15 Julie 1919 in Dublin gebore. Sy was in Bristol op kosskool en het aan die Universiteit van Oxford klassieke tale bestudeer. 

Tydens die Tweede Wêreldoorlog het sy vir die Britse departement van finansies en later vir die Verenigde Volke gewerk. Daarna het sy in die filosofie gestudeer en in 1948'n dosent in filosofie aan Oxford geword met die eksistensialisme as haar besondere studieveld. 

Haar eerste boek, die monografie "Sartre, romantic" "rationalist" (1953), het dan ook op die eksistensialiste betrekking gehad. 

Haar debuut as romanskryfster het sy die volgende jaar met "Under" "the net" gemaak. Die boek was in die tradisie van die sogenaamde "Angry" "Young Men" se romans, soos Kingsley Amis se Lucky Jim (1954) en John Wain se "Hurry on down" (1953). Dit is 'n geestige verslag van die avonture wat 'n jong skrywer in Londen en Parys beleef. In haar tweede boek, "The flight" "from the enchanter" (1955), het Iris Murdoch se eie styl duideliker na vore getree. 

Die toon is minder opgewek en die slot nie so optimisties nie. In "The sandcastle" (1957) word die verhouding van 'n man met sy baasspelerige vrou en 'n jong skilderes beskryf en "The bel"l (1958) handel oor die lotgevalle van ŉ lekegemeenskap wat onder dramatiese omstandighede in duie stort. "A severed head" (1961) is in heelwat ligter trant. 

AI die Murdoch-bestanddele soos owerspel, driehoekverhoudings, egskeiding, bloedskande en selfmoordpogings is ook hier aanwesig, maar die keer is dit in 'n geestige melodrama saamgevoeg. Die roman is ook suksesvol vir die verhoog verwerk. In al haar romans beskryf Iris Murdoch 'n groot aantal gebeurtenisse en verwikkelinge (meestal in 'n kort tydsbestek) wat uiteindelik daartoe lei dat die hoofkarakter tot groter selfkennis kom. 

In haar vroeëre werke is die ervarings taamlik regstreeks aan die teser oorgedra, terwyl besprekings en teoretiese gesprekke in haar tater werke 'n groter rol speel. Filosofiese onderwerpe soos die spanning tussen goed en kwaad kom ook meer dikwels ter sprake en in 1970 het sy 'n verhandeling oor die onderwerp, "The sovereignty of" "good", gepubliseer. 

Ander romans van Iris Murdoch is onder meer: "An unofficial rose" (1962), "The unicorn" (1963), "The" "Italian girl" (1964), "The red and the" "green" (1965), "The time of the angels" (1966), "The nice and the good" (1967), "Bruno's dream" (1969), A fairly honourable defeat (1970), "An accidental man" (1971), "The black" "prince" (1 973) en "The sacred and the" "profane love machine" (1974).



</doc>
<doc id="99168" url="https://af.wikipedia.org/wiki?curid=99168" title="Royal Pavilion">
Royal Pavilion

Die Royal Pavilion is ’n voormalige koninklike woning in Brighton, Engeland. Dit is vanaf 1787 in drie fases gebou as ’n strandwoning vir George, die Prins van Wallis, wat in 1811 die land se regent geword het. Dit is gebou in die Indies-Gotiese styl wat vir die grootste deel van die 19de eeu in Indië gewild was.

Die Prins van Wallis, wat later George IV geword het, het Brighton in 1783 op 21-jarige ouderdom die eerste keer besoek. Die kusdorp het in die mode geraak danksy die feit dat George se oom, prins Henry, Hertog van Cumberland, daar gewoon het; George het sy liefde vir kos, die teater en die vinnige lewe gedeel. Sy dokter het ook aanbeveel dat die seewater goed sou wees vir sy jig. 
In 1786 het hy ’n klein eertydse plaashuis gekoop aan die Steine, ’n deel in Brighton wat met gras beplant was en as wandelpad gebruik is. Die huis is in 1787 uitgebrei en dit het ’n vleuel van die Marine Pavilion geword aan ’n sentrale rotunda. Dit het uit net drie hoofkamers bestaan: ’n ontbytkamer, eetkamer en biblioteek in die neo-klassieke styl. In 1801–'02 is die Pavilion vergroot met ’n nuwe eetkamer en konservatorium. Die prins het ook grond om die eiendom gekoop waarop ’n ryskool en perdestalle gebou is.

Tussen 1815 en 1822 het die ontwerper John Nash die Pavilion herontwerp en uitgebrei, en dit is sy werk wat vandag gesien kan word. Die paleis het van buite af ’n opvallende Indies-Islamitiese voorkoms, terwyl die binnekant sterk Sjinese en Indiese eienskappe het. Dit is ’n uitstekende voorbeeld van die eksotiese alternatief vir die gewone, meer klassieke argitektuur van die tyd.

Koningin Victoria het nie van Brighton gehou nie omdat dit klein en onprivaat was. In 1850 het die regering die Pavilion aan die dorp verkoop. Die aangrensende perdestalle is in 1860 omskep in ’n konsertsaal wat vandag bekend is as die Brighton Dome. Baie van die oorspronklike vaste bybehore van die Pavilion is verwyder en in onder meer Buckingham-paleis en Windsor-kasteel gebruik. Sedert 1860 is baie van die bybehore terugbesorg aan die dorp se munisipaliteit, wat groot moeite gedoen het om die Pavilion tot sy eertydse glorie te restoureer.

In die Eerste Wêreldoorlog is die Pavilion en ander plekke in Brighton in ’n militêre hospitaal omskep. Daar was twee operasieteaters en meer as 700 beddens. Meer as 2 300 soldate is daar behandel.

Op 29 Maart 2014 is een van Brittanje se eerste gayhuwelike in die Royal Pavilion voltrek.




</doc>
<doc id="99170" url="https://af.wikipedia.org/wiki?curid=99170" title="Savoy-paleis">
Savoy-paleis

Die Savoy-paleis (Engels: "Savoy Palace"), wat in Middeleeuse Londen as een van die spoggerigste meenthuise van die adel beskou is, was die woning van Jan van Gent totdat dit in 1381 in ’n opstand verwoes is. Dit was geleë tussen die Strand en die Teemsrivier – die huidige Savoy-teater en Savoy-hotel is na die paleis genoem.

Die gewildste plek in die Middeleeue in Londen vir die adellikes se huise was die Strand, wat die beste deel van die seremoniële roete was tussen die stad en die Paleis van Westminster, waar die parlement en koninklike hof se sake afgehandel is. Nog ’n voordeel was ’n uitsig oor die Teems, en dit was weg van die stank, rook, sosiale onrus en brandgevaar van die stad laer af met die rivier.

In 1246 het koning Hendrik III die terrein waar die paleis gebou is, toegeken aan sy vrou se oom, Peter II, die Graaf van Savoy. Dit was later die eiendom van die hertôe van Lancaster. In die 14de eeu het dit die huis van Jan van Gent geword; hy was een van die jongste seuns van koning Eduard III en het deur sy huwelik die titel en grond van die hertôe van Lancaster geërf. Hy was die land se magsbemiddelaar en rykste burger. Die paleis was een van die mees manjifieke adelhuise in Engeland. Dit was bekend vir die eienaar se manjifieke versameling tapisserieë, juwele en ander ornamente. 

Tydens die Engelse Boere-opstand van 1381 het die betogers (wat Jan kwalik geneem het vir die instelling van die kopbelasting, wat die opstand ontketen het) die Savoy en alles daarin stelselmatig verwoes. Wat nie gebreek of afgebrand kon word nie, is in die rivier gegooi. Juwele is selfs met hamers stukkend geslaan. Die terrein het desondanks die naam Savoy behou.

Hendrik VII het in sy testament opdrag gegee vir die bou van die Savoy-hospitaal vir behoeftige mense op dié terrein. Dit is in 1512 geopen. Die enigste gebou van die hospitaal wat nog staan ná die sloping in die 19de eeu, is die kapel, wat gewy is aan Johannes die Doper.

Die Savoy-hotel en staan vandag op dié terrein. Baie ander plekke in die omgewing het ook dié naam, soos Savoy-hof, , , ens.



</doc>
<doc id="99171" url="https://af.wikipedia.org/wiki?curid=99171" title="Paleis van Whitehall">
Paleis van Whitehall

Die Paleis van Whitehall (Engels: "Palace of Whitehall") of White Hall was die hoofwoning van die Engelse konings in Londen van 1530 tot 1698, toe alles behalwe die banketsaal afgebrand het. Voor die brand was dit die grootste paleis in Europa – met meer as 1 500 kamers was dit groter as die Vatikaan en Paleis van Versailles. Die naam van die pad waaraan baie van die Britse regering se administratiewe geboue geleë is, kry sy naam van dié paleis.

Teen die 13de eeu het die Paleis van Westminster die regeringsetel geword in England, en dit was sedert 1049 die hoofwoning van die monarg. Die omringende gebied het baie gewild en duur geword en die aartsbiskop van York, Walter de Grey, het kort ná 1240 ’n eiendom in die gebied gekoop wat hy York Place genoem het.

Koning Eduard I het dikwels in dié huis gebly terwyl restourasiewerk aan Westminster gedoen is en hy het die gebou laat vergroot om sy gevolg te huisves. York Place is in die 15de eeu herbou en so deur kardinaal Wolsey laat uitbrei dat dit die naasgrootste woning in Londen was; dit was selfs groter as die koning se paleise. Toe Hendrik VIII die Katolieke kardinaal in 1530 van sy mag ontneem, het hy York Place oorgeneem as sy nuwe hoofwoning in die plek van Westminster. Hy het saam met Anna Boleyn na die woning se skatte gaan kyk. Die naam "Whitehall" of "White Hall" is in 1532 die eerste keer gebruik; dit kom van die wit stene wat vir die gebou gebruik is.

Hendrik VIII het York Place herontwerp en verder laat uitbrei. Hy is in die paleis met twee van sy ses vroue getroud: Anna Boleyn in 1533 en Jane Seymour in 1536. Hy is ook Januarie 1547 hier dood.

Jakobus I het ’n paar groot veranderings laat aanbring. Hy het onder meer ’n banketsaal in 1622 laat aanbou. Teen 1650 was die paleis die grootste niekerklike kompleks in Engeland, met meer as 1 500 kamers. Die uitleg was baie onreëlmatig en die verskillende dele was van verskillende groottes en argitektoniese style. Dit het meer soos ’n klein dorp gelyk as soos ’n enkele gebou.

Karel II het ook aan die paleis verander. Nes sy pa, Karel I, is hy hier dood. Jakabus II het ook aan die paleis verander, deur onder meer ’n nuwe kapel in 1687 te laat aanbou.

Op 10 April 1691 het ’n brand in die paleis uitgebreek wat die ouer strukture verswak het, maar blykbaar nie die staatskamers nie. ’n Tweede brand het egter op 4 Januarie 1698 uitgebreek en die grootste deel van die res van die kompleks verwoes. Benewens die banketsaal het net ’n paar geboue oorgebly, maar dit is eindelik in 1769 gesloop.

Verskeie belangrike kunswerke is in die brand verwoes, onder meer waarskynlik Michelangelo se "Kupido", Hans Holbein die Jongere se "Portret van Hendrik VIII" en Gian Lorenzo Bernini se marmerborsbeeld van Karel I.




</doc>
<doc id="99172" url="https://af.wikipedia.org/wiki?curid=99172" title="Stirling-kasteel">
Stirling-kasteel

Stirling-kasteel (Engels: "Stirling Castle"), in Stirling, is een van Skotland se grootste en belangrikste kastele, uit ’n historiese en argitektoniese oogpunt. Dit lê bo-op Kasteelheuwel, wat deel uitmaak van die geologiese formasie Stirling Sill. Daar was van die vroegste tye af ’n fort hier omdat dit aan drie kante deur styl rotse omring word, wat dit maklik verdedigbaar gemaak het, en omdat dit geleë is by wat tot in die 1890's ’n strategiese plek was waar die Forthrivier oorgesteek kon word.

Die meeste van die hoofgeboue dateer van die 15de en 16de eeu. ’n Paar strukture uit die 14de eeu is oor, en ander geboue is uit die vroeë 18de eeu. Verskeie monarge van Skotland is hier gekroon, insluitende Maria, koningin van die Skotte, in 1542. Daar was in die geskiedenis minstens agt aanslae op die kasteel.

Dit is nou ’n toeriste-aantreklikheid wat deur die organisasie "Historic Scotland" bestuur word.




</doc>
<doc id="99173" url="https://af.wikipedia.org/wiki?curid=99173" title="Kia Motors">
Kia Motors

Kia Motorkorporasie (Koreaans: 기아 자동차), met sy hoofkwartier in Seoel, is Suid-Korea se tweede grootste motorvervaardiger, ná die Hyundai Motormaatskappy, met verkope van meer as 2.7 miljoen voertuie in 2012 en byna 2.75 miljoen voertuie in 2013. Teen Desember 2013 word 33.88% van die maatskappy deur die Hyundai Motorgroep besit.


</doc>
<doc id="99174" url="https://af.wikipedia.org/wiki?curid=99174" title="Honda">
Honda

Honda Motor Co., Ltd. (Japannees: 本田技研 工業 株式会社) is 'n Japannese openbare multinasionale korporasie, wat veral bekend is as 'n vervaardiger van motors, motorfietse en kragtoerusting.

Honda is die wêreld se grootste motorfietsvervaardiger sedert 1959, sowel as die wêreld se grootste vervaardiger van binnebrandenjins gemeet in volume, hul vervaardig meer as 14 miljoen binnebrandenjins elke jaar. Honda was die tweede grootste Japannese motorvervaardiger in 2001. Honda was die agtste grootste motorvervaardiger in die wêreld ná General Motors, Volkswagen Groep, Toyota, Hyundai Motorgroep, Ford, Nissan, en PSA Peugeot Citroën in 2011.


</doc>
<doc id="99175" url="https://af.wikipedia.org/wiki?curid=99175" title="Hilary Mantel">
Hilary Mantel

Dame Hilary Mary Mantel (née Thompson, gebore op 6 Julie 1952) is 'n Engelse outeur van romans, kortverhale, essays, memoires en literêre kritiek. Sy is veral bekend vir haar historiese fiksie, soos neergepen in haar twee romans wat die Booker-prys gewen het: "Wolf Hall" (2009) en "Bring Up the Bodies" (2012).


</doc>
<doc id="99176" url="https://af.wikipedia.org/wiki?curid=99176" title="Julian Barnes">
Julian Barnes

Julian Patrick Barnes (gebore 19 Januarie 1946) is 'n Engelse skrywer van romans, kortverhale, essays en memoires. Hy het in 2012 die Booker-prys vir sy roman "The Sense of an Ending" gewen.

Barnes is 'n ateïs. Hy is ook die beskermheer van die menseregtegroep "Freedom from Torture".

Sy vrou Pat Kavanagh was 'n literêre agent en is op 20 Oktober 2008 weens 'n breingewas oorlede.


</doc>
<doc id="99179" url="https://af.wikipedia.org/wiki?curid=99179" title="Wrywing">
Wrywing

Wrywing is die krag wat weerstand teen die relatiewe beweging van soliede oppervlaktes, vloeistoflae, en materiële elemente wat teen mekaar gly bied.







</doc>
<doc id="99183" url="https://af.wikipedia.org/wiki?curid=99183" title="Euston Tower">
Euston Tower

Euston Tower is 'n wolkekrabber in die Londense distrik Camden met 'n hoogte van 124 m (407 voet) en 36 verdiepings. Die gebou, wat as 'n tipiese voorbeeld van Internasionale Styl-argitektuur met 'n staalskelet gebou en van onder tot bo met glas ingeklee is, is by die kruising van Tottenham Court Road en Euston Road geleë, met 286 Euston Road as sy straatadres.

Euston Tower is deur die argitek Sidney Kaye as deel van die Regent's Place-besigheidsprojek ontwerp en in ná 'n boutyd van vyf jaar in 1970 ingewy. Die boukoste het £3,5 miljoen beloop. Euston Tower vergelyk esteties met twee wolkekrabbers in Manchester, CIS Tower en New Century House. Die gebou het 'n oppervlak van altesaam een miljoen vierkante voet wat as kantoor-, winkel- en ontspanningsruimte verhuur word.



</doc>
<doc id="99184" url="https://af.wikipedia.org/wiki?curid=99184" title="Kolinda Grabar-Kitarović">
Kolinda Grabar-Kitarović

Kolinda Grabar-Kitarović (uitgespreek [kȏlǐndǎ gr̩abâr̩ kitǎːr̩oʋit͡ɕ]; gebore 29 April 1968) is 'n Kroatiese politikus wat sedert Februarie 2015 as die 4de President van Kroasië dien.

Van 2011–2014 het sy as Assistent-sekretaris-generaal van Openbare Diplomasie by NAVO gedien, onder sekretarisse Anders Fogh Rasmussen en Jens Stoltenberg. Sy was die eerste vrou om in die pos aangestel te word. Voorheen was sy die Minister van Buitelandse Sake van Kroasië (2005–2008) in die kabinet van Ivo Sanader, en Kroasië se ambassadeur in die Verenigde State van Amerika van 2008 tot 2011.

Grabar-Kitarović was 'n lid van die konserwatiewe Kroaties Demokratiese Unieparty vanaf 1993 tot 2015 en een van drie Kroatiese lede van die Trilaterale Kommissie. Sy het uit beide posisies bedank om die president van Kroasië te word.


</doc>
<doc id="99189" url="https://af.wikipedia.org/wiki?curid=99189" title="Weesgerus">
Weesgerus

Weesgerus is 'n vakansieoord naby Modimolle (Nylstroom) in die Limpopoprovinsie. Die oord beslaan 'n oppervlak van 58 hektaar in die Waterberg-streek, sowat 3 kilometer buite Modimolle en 135 kilometer noord van Pretoria.

Verblyf kan in die woonwapark, chalets of een van verskeie gastehuise bespreek word. Dagbesoekers word ook toegelaat.

Die oord het vier verhitte swembaddens, asook drie koues en 'n waterglybaan. Sportliefhebbers kan die geriewe vir tennis, mini-gholf, jukskei en vlugbal benut. Daar is ook 'n snoepwinkel, restaurant en 'n damlapa waar ligte middagetes of 'n skemerkelkie genuttig kan word. Klein bokkies loop vry op die perseel rond.

Die plek word deur welige bosveldplantegroei, soos die boekenhout, vaalbos, wildesering en ten minste 35 ander boomspesies omring. Van die inheemse bome wat hier voorkom is die fluweelboswilg, gewone harpuisboom, laventelboom, suurpruim, gewone drolpeer en stamvrug.

Ongeveer dertig voëlspesies kom in die gebied voor, insluitende die hadeda, kolgans, visarend, gewone tarentaal, rooiborsduifie en die gevlekte muisvoël.

Van die slange wat in die omgewing voorkom sluit in: pofadder, gewone nagadder, swartmamba, Mosambiekse spoegkobra, rinkhals, boomslang en die rooilipslang. Al hierdie slange, met uitsondering van die rooilipslang, is giftig.



</doc>
<doc id="99193" url="https://af.wikipedia.org/wiki?curid=99193" title="Black Hills">
Black Hills

Die Black Hills is 'n ovaal bergagtige gebied, ongeveer 200 km by 97 km groot, wat 'n uitloper van die Rotsgebergte in die deelstate van Suid-Dakota en Wyoming vorm. Die hoogste punt in die berge is "Harney Peak" op 2,208 meter.

Hout was die eerste hulpbron wat in die berge ontgin is. Dit was gebruik as brandhout op die spoorlyne en as boumateriaal in die boomlose vlaktes. In 1860 is goud in die berge ontdek wat tot 'n goudstormloop aanleiding gegee het. Die Homestead-goudmyn is in 1878 geopen. Teen 1963 was daar reeds $20,300,000 se goud in die myn ontgin. Daar kom ook ander minerale in die berge voor.

Die bekende Mount Rushmore is in die berge.



</doc>
<doc id="99194" url="https://af.wikipedia.org/wiki?curid=99194" title="Boulder, Colorado">
Boulder, Colorado

Boulder is stad in die deelstaat Colorado ongeveer 38 km noordwes van Denver. Die administratiewe setel van Boulder County is hier geleë. Oos van die stad is vlasktes en wes is die Rotsgebergte.

Die eerste nedersetting is hier gestig in 1859 deur goudprospekteerders. Dit het in 1871 dorpstatus verkry. Goud, silwer, wolfram en steenkool kom in die area voor maar word nie ontgin nie.



</doc>
<doc id="99196" url="https://af.wikipedia.org/wiki?curid=99196" title="Apteker">
Apteker

'n Apteker is 'n professionele verskaffer van gesondheidsorg, wat gewoonlik in 'n apteek praktiseer. Aptekers is kundiges op die gebied van dié gesondheidswetenskappe wat fokus op die veilige en doeltreffende gebruik van medisyne. 'n Apteker is 'n lid van die gesondheidsorgspan en is direk betrokke by pasiëntesorg.

Aptekers ondergaan intensiewe universiteitsopleiding in die biochemiese meganismes en farmakologiese aksies van geneesmiddels, die samestelling van middels, geneesmiddelgebruik, terapeutiese rolle, newe-effekte, potensiële geneesmiddel-interaksies en moniteringsparameters. Dit studie is gekoppel aan menslike anatomie, fisiologie, patofisiologie en siektekunde. Aptekers interpreteer en kommunikeer hierdie gespesialiseerde kennis aan pasiënte en hul geneeskundiges; en kan dit ook aan ander verskaffers van gesondheidsorg, bv. mediese versekeringsfondse, lewer.

In die meeste lande is die beroep onderhewig aan professionele regulering. Afhangende van die wetlike omvang van die praktyk, kan aptekers bydra tot die voorskryf (ook na verwys as "aptekervoorskrywer") en die beheer van sekere medikasie (bv. inentings en voorbehoeding) in sommige jurisdiksies. Die lisensievereistes verskil in meeste lande, en kan vereis dat 'n apteker óf 'n Baccalaureusgraad in Farmasie (BPharm), óf selfs 'n Doktorsgraad in Farmasie (PharmD), behaal het. 'n Suid-Afrikaanse apteker het egter universiteitsopleiding ondergaan en word na die voltooiing van sy/haar apteekindiensopleiding ingeskryf in die aptekersregister van die Suid-Afrikaanse Aptekersraad.

Die mees algemene aptekersposisies is dié van 'n gemeenskapsapteker (ook na verwys as 'n kleinhandelapteker), of 'n hospitaalapteker, waar hulle onderrig gee en raad verskaf oor die korrekte gebruik en newe-effekte van mediesvoorgeskrewe dwelmstowwe en medisyne. Aptekers kan ook hul beroep beoefen in 'n verskeidenheid ander instellings, insluitend die vervaardigingsindustrie, groothandel, navorsing, akademie, militêr en regeringsadministrasie.



</doc>
<doc id="99197" url="https://af.wikipedia.org/wiki?curid=99197" title="Osborne House">
Osborne House

Osborne House is ’n voormalige koninklike woning in East Cowes op Wight-eiland, Verenigde Koninkryk. Die huis is tussen 1845 en 1851 vir koningin Victoria en prins Albert gebou as ’n somerhuis op die platteland.

Prins Albert het self die huis ontwerp in die styl van ’n Italiaanse Renaissance-palazzo. Die bouer was Thomas Cubitt, die Londense argitek wat ook die hooffasade van Buckingham-paleis in 1847 vir die egpaar gebou het. ’n Vroeëre, kleiner huis is gesloop vir die bou van die nuwe huis.

Koningin Victoria is in Januarie 1901 in Osborne House oorlede. Daarna is die huis aan die staat gegee, behalwe ’n paar kamers wat gedien het as ’n privaat koninklike museum wat aan koningin Victoria gewy is. Van 1903 tot 1921 is die huis gebruik as ’n opleidingskollege vir junior offisiere van die Britse Vloot. Dit is vandag heeltemal oop vir die publiek.

Koningin Victoria en prins Albert het die oorspronklike Osborne House in Oktober 1845 gekoop as ’n plek om weg te kom van die stres van die hoflewe. Dit was egter gou te klein vir hul persoonlike behoeftes en hulle het besluit om ’n nuwe huis te laat bou.

Die nuwe huis is gebou in die styl van die Italiaanse Renaissance, kompleet met twee uitkyktorings. Die geld wat gemaak is met die verkoop van die Royal Pavilion in Brighton is vir ’n groot deel van die meubels en versierings gebruik.

Die huis bestaan uit die oorspronklike vierkantige vleuel, bekend as "The Pavilion", wat die hoof- en koninklike kamers insluit. Hulle bevat herinneringe aan die koningin se dinastiese bande met ander Europese koningshuise. In die biljartkamer staan ’n yslike porseleinvaas, ’n geskenk van die Russiese tsaar. Die luuksheid van dié kamer en die koningin se eet- en sitkamer op die grondverdieping is in kontras met die heelwat eenvoudiger en huisliker dekor van die koninklike kamers op die eerste verdieping. Dié deel sluit die prins se kleedkamer, die koningin se sit- en slaapkamer en die kinders se kamers in. Die koninklike egpaar wou hul kinders so normaal en liefdevol as moontlik grootmaak en hulle is in hul ouers se slaapkamers toegelaat, terwyl ander kinders in ’n soortgelyke situasie normaalweg op ’n groter afstand gehou is.
Die hoofvleuel, met die kamers vir die huishouding en die raads- en ontvangskamers, is later aangebou. Die laaste toevoeging was ’n vleuel wat tussen 1890 en 1891 gebou is en die bekende Durbar-kamer bevat ("durbar" is ’n Engelse vorm van die Hindi-woord vir "hof"). Die Durbar-kamer is gebou vir staatsfunksies en is in ’n uitspattige styl versier. Dit bevat nou geskenke wat koningin Victoria op haar goue en diamantjubileum ontvang het; dit sluit in silwer- en kopervase met insnywerk, Indiese wapenrusting en selfs ’n model van ’n Indiese paleis. Die eerste verdieping van dié vleuel was vir die uitsluitlike gebruik van prinses Beatrice en haar gesin. Sy was die koningin se jongste dogter en het permanent aan Victoria se sy gebly.

Die verbintenis met Indië is verder gevoer met skilderye van Indiese mense en tonele wat op die koningin se versoek deur Rudolf Swoboda geskilder is. Van die tonele is in Indië self geskilder nadat Swoboda die land vir dié doel besoek het.

Die koninklike egpaar het ’n paar keer per jaar in Osborne House gebly: in die lente vir haar verjaardag in Mei; in Julie en Augustus vir sy verjaardag; en net voor Kersfees. Anders as in die verlede het hulle fotograwe en skilders toegelaat om hul gesin op beeld vas te lê, enersyds vir hul eie genot en andersyds om vir die volk te wys wat ’n gelukkige gesin hulle is. Duisende afdrukke van die gesin is aan die publiek verkoop en dit het die koningin laat opmerk: "Geen heerser was al ooit so gewild soos ek nie (al moet ek dit self sê)." In ’n brief aan haar oudste dogter, prinses Victoria, skryf sy in 1858 oor die somberheid van Windsor-kasteel en voeg by: "Ek verlang na die vrolike en onpaleisagtige kamers by Osborne."

Ná prins Albert se dood in Desember 1861 het die huis een van die koningin se mees geliefde wonings gebly.

Osborne House word vandag deur die organisasie English Heritage versorg en is oop vir die publiek. Die voormalige vlootkollege se krieketpaviljoen is in 2004 in ’n vakansiehuis omskep en kan deur lede van die publiek bespreek word. Gaste kan die Osborne-landgoed se privaat strand gebruik.

Sedert 2005 word konserte in ’n piekniekstyl gehou op die grasperke buite die hoofhuis.





</doc>
<doc id="99198" url="https://af.wikipedia.org/wiki?curid=99198" title="Buchenwald-konsentrasiekamp">
Buchenwald-konsentrasiekamp

Buchenwald was 'n Duitse konsentrasiekamp van die Tweede Wêreldoorlog in sentraal Duitsland naby Weimar. Daar was 20,000 verhongerde mense bevry uit die konsentrasiekamp deur die Geallieerdes op 12 April 1945. Hulle was al wat oorgebly het van die 82,000 persone wat in die kamp se registers geregistreer was. Daar was duidelike tekens van brutaliteit teenoor vroue en algemene wandade dwarsoor die kamp. Lyke van mans en vrouens het reg oor die kamp verstrooi gelê. Daar was ook martelkamers ontdek in die kamp. Daar word geskat dat ongeveer 32,705 mense verbrand is in die oonde op die terrein.



</doc>
<doc id="99200" url="https://af.wikipedia.org/wiki?curid=99200" title="Farmasie">
Farmasie

Die aptekerswese of farmasie behels die bestudering en beoefening van dié gebied van die gesondheidswetenskappe wat fokus op die veilige en doeltreffende gebruik van medisyne. Die Griekse woord φάρμακον ("phármakon") beteken "medisinale stof". 'n Apteker is dus per definisie 'n farmaseut.

Die farmaseutiese wetenskap hou hom besig met die werking van medisyne en plasebo's, en die invloed wat hulle het op mens en dier, in die besonder by siektes of ander mediese klagtes. Daarbenewens word die eienskappe en effektiwiteit van medisinale stowwe, die samestelling, voorbereiding en wyse van bewaring van medisyne, die gewenste dosis, interaksie tussen medisyne en die giftigheid (toksisiteit) van medisyne bestudeer.

Die omvang van farmasiepraktyk sluit meer tradisionele rolle in soos die samestelling en reseptering van medikasie, maar ook meer moderne dienste wat verband hou met gesondheidsorg, insluitende kliniese dienste, immunisasie, die hersiening van medikasie vir veiligheid en doeltreffendheid, en die verskaffing van inligting oor medisyne, dwelmmiddels en gifstowwe. Aptekers is dus die kenners op die gebied van geneesmiddelterapie en is die primêre gesondheidswerkers wat die gebruik van medikasie optimaliseer tot die voordeel van die pasiënt.

Vertakkings van aptekerstudie is onder andere: farmakologie (bestaande uit farmakodinamiek en farmakokinetika), farmakognosie, farmaseutiese chemie, farmaseutika (insluitende resepteerkunde en die voorbereiding van medisyne), farmakoterapie en biofarmaseutiese analise. Die farmaseutiese industrie doen navorsing, ontwikkel en vervaardig medisyne.

Die wetlike vereistes vir die voorbereiding van voorskrifmedisyne in Suid-Afrika is vasgelê in die Wet op Aptekers, 1974, die Wet op die Beheer van Medisyne en Verwante Stowwe (Wetnommer 101 van 1965, soos gewysig), asook die Regulasies daarmeesaam afgekondig. 'n Suid-Afrikaanse apteker het universiteitsopleiding ondergaan en word na die voltooiing van sy/haar apteekindiensopleiding ingeskryf in die aptekersregister van die Suid-Afrikaanse Aptekersraad. Die geneesmiddelwetgewing kan van land tot land verskil. Die Internasionale Konferensie vir harmonisering (ICH) werk aan standaardisering van geneesmiddelwetgewing.


</doc>
<doc id="99205" url="https://af.wikipedia.org/wiki?curid=99205" title="Baccalaureus Pharmaciae">
Baccalaureus Pharmaciae

Baccalaureus Pharmaciae (afgekort B Pharm of BS Pharm) is 'n voorgraadse akademiese graad in die aptekerswese. In baie lande is hierdie graad 'n voorvereiste vir registrasie om as apteker te praktiseer. In Suid-Afrika duur dit 'n minimum van 4 jaar akademiese plus een jaar praktiese opleiding. is opleiding om die eienskappe en impak van medisyne te verstaan en die vaardighede te ontwikkel wat nodig is om pasiënte van raad te bedien oor hul medisynegebruik. 

B Pharm-houers kan op verskeie terreine werk, soos byvoorbeeld 'n kleinhandelapteker, hospitaalapteker, pasiëntberader, verdere studies soos meestersgraad, doseer aan 'n universiteit of as middelinligtingspesialis. 

In sommige lande is die graad vervang met die Pharmacy Doctor (PharmD) en Master of Pharmacy (MPharm) grade. In die Verenigde State is hierdie graad as die baccalaureate-aptekersgraad slegs by die Washington State University toegeken, waar dit nou deur die PharmD-graad vervang is. Die graad wat voorheen in die VSA en die vereiste graad wat in Kanada aangebied word, is die Baccalaureus Scientiae in Farmasie. 

In Australië word die BPharm-graad toegeken aan die hand van 'n vierjarige voorgraadse aptekersprogram. Australiese voorgraadse apteekkursusse was voorheen drie jaar, maar is gedurende die 1990's tot vier jaar verhoog met 'n toenemende klem op apteekpraktykopleiding . Gedurende die vroeë 2000's is twee jaar nagraadse Meestersgraad in Farmasiekursusse deur baie universiteite gestig, maar tot op hede het dit 'n relatief klein deel van apteekgraduandi uitgemaak. 

Alle BPharm-programme in Australië word geakkrediteer deur die Nieu-Seelandse en Australiese Apteekskole-akkreditasiekomitee (NAPSAC). Programme bied opleiding in velde, insluitende farmakologie, chemie, farmaseutiese chemie, farmaseutiese praktyk (insluitende farmakoterapeutiese middels, siektetoestandbestuur, ens.), Farmaseutika, etiek, aptekerswette, apteekbestuur, fisiologie, anatomie, biochemie, kinetika en toebereiding van medikasie. 

Tans is beide die BPharm- en die MPharm- graad aanvaarbaar vir registrasie as 'n praktiserende apteker. 

Soos met die meeste honneursgrade by Australiese universiteite, is die toekenning van 'n Baccalaureus in Farmasie (Honneurs) (afgekort BPharm (Hons) ) gebaseer op die voltooiing van oorspronklike navorsing en 'n hoë vlak van akademiese prestasie. Alle ander gegradueerdes kry 'n slaagsyfer. In teenstelling met die meeste Honneursgrade in Australië word 'n addisionele studiejaar nie vir 'n BPharm (Hons) vereis nie, aangesien die meeste universiteite navorsing en kursuswerk in die vierde jaar van BPharm (Hons) -programme integreer. 

Australiese universiteite wat die Baccalaureus of Meestersgraad in Farmasie aanbied (ongeveer Junie 2010): 


In Hongkong word die Baccalaureus in Farmasie aangebied deur die Chinese Universiteit van Hongkong (CUHK) onder die Fakulteit Geneeskunde. Die CUHK Baccalaureus in Farmasieprogram het in 1992 begin en was tot en met 2009 die enigste apteekgraadprogram wat in Hongkong beskikbaar was. Dit beoog om gegradueerdes op te lei om onafhanklik te funksioneer as professionele gesondheidsorgverskaffers wat as deel van die gesondheidsorgspan die eerste klas farmaseutiese en gesondheidsverwante sorg kan bied vir die gesondheid van Hongkong-burgers. 

Die graad Baccalaureus in Farmasie (BPharm) word toegeken na die bevredigende voltooiing van minstens drie / vier jaar voltydse studie. Om oorweeg te word vir registrasie deur die "Pharmacy and Poisons Board Hong Kong" as praktiserende apteker in Hongkong, moet die student 'n verdere jaar van voorregistrasie-opleiding voltooi soos vereis deur die "Pharmacy and Poisons Board". 

Die Baccalaureus in Farmasiegraad is algemeen bekend as B-Pharm in Indië . Dit is 'n vierjaarprogram met beide jaarlikse en semesterskemas beskikbaar. Om in aanmerking te kom, moet 'n mens met minstens 50% in 10 + 2 (of 'n ekwivalente eksamen) met biologie of biotegnologie as een van die vakke slaag. In sommige lande is dit verpligtend om 'n addisionele apteektoelatingseksamen tot die kursus te voltooi. D.Pharm (Diploma in Farmasie)-houers kwalifiseer vir toelating tot B.Pharm in die tweede jaar direk via laterale inskrywing in Indië. 

Vir 'n student om in aanmerking te kom vir registrasie as apteker in Indië, moet die kollege waar hy /sy gegradueer het, deur die PCI goedgekeur word. B.Pharm word dikwels vervang deur M.Pharm en PhD-vlakkursusse, hoewel die minimum kwalifikasie wat benodig word vir registrasie as apteker, D.Pharm is. 

PharmD is die enigste basiese aptekersgraad (5 jaar program) toegeken deur universiteite in Pakistan. Die program word goedgekeur deur die Aptekersraad van Pakistan. Voormalige 4 jaar BPharmacy (Baccalaureus in Farmasie) graadhouers wat as apteker geregistreer is by die Aptekersrade van Punjab, Sindh, Balochistan en Khyber-Pakhtunkhwa, kan aan enige universiteit studeer vir 'n eenjarige aand en / of naweek verkorte kursus wat lei tot 'n (na-B.Pharmacy) Doktor in Farmasie wat deur die Aptekersraad van Pakistan goedgekeur is. 

In Noorweë word die Baccalaureus in Farmasie-graad toegeken deur die Oslo Metropolitaanse Universiteit, die Universiteit van Tromsø en die Nord-Universiteit. Die graad laat 'n persoon om as 'n apteker te praktiseer in Noorweë. Noorweë bied ook die Meestersgraad in Farmasiegraad aan, wat dikwels hoër betaling en meer werksgeleenthede bied as die Baccalaureus in Farmasiegraad. 

MPharm (Hons) grade in die Republiek van Ierland word aangebied deur: 


In Noord-Ierland (wat deel is van die Verenigde Koninkryk) word MPharm- grade (in teenstelling met BSc- of BPharm-grade) egter by die Queen's University Belfast aangebied, soos in die res van die Verenigde Koninkryk. 

In Finland word aptekerswese aan die Universiteit van Helsinki en die Universiteit van Oos-Finland onderrig. Baccalaureus in Aptekerswese word "farmaseutti" (apteker) genoem. 'n Voorsieningsgraad (MPharm) word egter benodig om 'n droggis te wees. 

In die Verenigde Koninkryk word die BPharm-graad toegeken aan die hand van 'n driejarige voorgraadse aptekersprogram. Dit is in 1997 vervang deur die Magister in Farmasie (MPharm) -graad, toegeken aan die hand van 'n vierjaarprogram, as gevolg van harmonisering in die Europese Unie. 

Kanadese universiteite wat BPharm-programme het: 


Université de Montréal, Université Laval, Universiteit van Toronto, Universiteit van Waterloo, Universiteit van Brits-Columbia, en die Universiteit van Alberta het voorheen die graad aangebied, maar dit is vervang met Doctor of Pharmacy. 

Suid-Afrikaanse universiteite wat die BPharm-kursus aanbied: 


Die volgende universiteit het 'n BPharm-program in Lesotho: 


Die volgende Keniaanse universiteite bied BPharm-programme aan: 


Die volgende Ugandese universiteite bied BPharm-programme aan: 



</doc>
<doc id="99206" url="https://af.wikipedia.org/wiki?curid=99206" title="John Brown (dienskneg)">
John Brown (dienskneg)

John Brown (8 Desember 1826 – 27 Maart 1883) was jare lank ’n Skotse dienskneg en gunsteling van koningin Victoria van die Verenigde Koninkryk. Sy bekwaamheid en vriendskap is deur baie waardeer, onder andere die koningin. By ander was hy minder gewild vanweë sy invloed en informele optrede. Die presiese aard van die vriendskap tussen hom en die koningin was al die onderwerp van baie gissings – toe en nou.

Brown is in Aberdeenshire gebore as die seun van John Brown en Margaret Leys, en het by Balmoral-kasteel gaan werk as ’n handlanger en dienskneg. Koningin Victoria en prins Albert het die eiendom eers gehuur en in November 1851 gekoop.

Brown het verskeie jonger broers gehad, van wie drie in koninklike diens was. Die bekendste van hulle, Archibald Anderson "Archie" Brown, wat 15 jaar jonger as John was, het eindelik die persoonlike bediende van Victoria se jongste seun, prins Leopold, geword.

Prins Albert se dood in 1861 was ’n groot skok vir die koningin en sy het dit nooit heeltemal verwerk nie. John Brown het ’n goeie vriend geword en het haar ondersteun. Victoria het vir hom geskenke gegee en twee medaljes vir hom geskep: die "Faithful Servant Medal" en die "Victoria Devoted Service Medal". Sy het ook sy portret laat skilder.

Die koningin se kinders en ministers het nie gehou van die hoë dunk wat sy van hom gehad het nie en gou het gerugte ontstaan dat daar iets ongehoords aan hul verhouding is. Victoria se dogters het grappies gemaak dat Brown "Mamma se minnaar" is, en Edward Stanley, die 15de Graaf van Derby, het in sy dagboek geskryf Brown en Victoria het in aangrensende kamers geslaap, "in teenstelling met etiket en selfs ordentlikheid".
Die dagboek van Lewis Vernon Harcourt, die 1ste Burggraaf van Harcourt, het ’n inskrywing bevat dat een van die koningin se kapelane, eerwaarde Norman Macleod, ’n bekentenis op sy doodsbed gemaak het waarin hy sy spyt daaroor uitspreek dat hy koningin Victoria en John Brown getrou het. Debatte oor dié verslag duur voort. Klem moet daarop gelê word dat Harcourt nie die bekentenis persoonlik aangehoor het nie (hy was nege toe Macleod dood is), maar dat dit glo deur Macleod se suster aan die koningin se privaat sekretaris vertel is, en daarna aan Harcourt se pa, en daarna aan die minister van binnelandse sake. Harcourt was in die laaste drie jaar van Brown se lewe die minister van binnelandse sake. Daar is dus min bewyse dat Victoria en Brown wel getrou het.

Die boeiendste getuienis van die diepte van hul vriendskap kom dalk van die koningin self. In ’n brief wat sy kort ná Brown se dood aan burggraaf Cranbrook geskryf het en wat onlangs ontdek is, skryf sy:

Die frase "life for the second time" verwys na die dood van haar man, prins Albert. Die historikus wat die brief ontdek het, glo sy stel Brown se dood gelyk aan dié van prins Albert, en daarom het sy hom as meer as ’n dienskneg beskou. Of die twee werklik minnaars was, is egter onbekend.

Dié wat glo Victoria het Brown nie as veel meer as ’n dienskneg beskou nie, wys daarop dat sy ná sy dood net so geheg geraak het aan ’n Indiërdienskneg, Abdul Karim, een van twee wat in Junie 1887 vir haar begin werk het. Sy het hom "the Munshi" genoem, en mense het ’n groter afkeer van hom gehad as van John Brown: anders as Brown, wat sonder twyfel lojaal was, het Karim sy posisie uitgebuit vir persoonlike gewin en aansien.

Tony Rennell onthul in sy boek "Last Days of Glory: The Death of Queen Victoria" dat sy gedetailleerde instruksies aan haar dokter, sir James Reid, gelaat het oor haar begrafnis (Brown is in 1883 dood: die koningin wou gehad het hy moes haar lyk versorg). Dit sluit ’n lys van aandenkings en foto's in wat in haar kis geplaas moes word: naas prins Albert se japon en ’n gipsafbeelding van sy hand, was daar op die lys ’n haarkrul van Brown, sy foto en ’n ring wat deur Brown se ma gedra is wat hy vir die koningin gegee het, asook ’n paar van sy briewe. Die foto, in wit sneespapier toegedraai, is in haar linkerhand geplaas en met blomme bedek sodat niemand dit sou sien nie. Sy het die ring aan die derde vinger van haar regterhand gedra.
Die standbeelde en privaat gedenktekens wat Victoria laat maak het vir Brown, is in opdrag van haar seun, koning Edward VII, met wie Brown dikwels vasgesit het, laat vernietig. Koningin Victoria het kort voor Brown se dood ’n lewensgroot standbeeld van hom laat maak deur Edgar Boehm. Die inskripsie lui: "Friend more than Servant. Loyal. Truthful. Brave. Self less than Duty, even to the Grave." Toe Edward VII die troon bestyg, het hy die standbeeld na ’n minder opsigtelike plek laat skuif.


Die 1997-rolprent "Mrs. Brown" is ’n fiktiewe storie oor John Brown. Billy Connolly vertolk die rol van Brown en dame Judi Dench die rol van Victoria.

Die rol van Brown is in die 1950-rolprent "The Mudlark" deur Finlay Currie vertolk. 

In die BBC-televisiereeks "Edward the Seventh" (1975) word Brown vertolk deur William Dysart. Daarin breek Edward VII "per ongeluk" ’n standbeeld van Brown wat hy in Victoria se kamers gevind het.



</doc>
<doc id="99208" url="https://af.wikipedia.org/wiki?curid=99208" title="Highgate-begraafplaas">
Highgate-begraafplaas

Die Highgate-begraafplaas is 'n vredehof in Highgate, 'n stadsdeel in die noorde van die Britse hoofstad Londen wat op 20 Mei 1839 ingewy is. Dit was een van sewe nuwe privaat begraafplase wat in die 1830's en 1840's in die omliggende landelike omgewing vir die teraardebestelling van Londenaars ontstaan het nadat kerkhowe in die stadsgebied oorvol geraak het. Na hierdie sewe begraafplase word informeel dikwels as die "Magnificent Seven" verwys.

Sowat 170 000 oorledenes het hul laaste rusplek in 'n geskatte 53 000 grafte op die Highgate-begraafplaas gevind, waaronder bekende persoonlikhede soos Karl Marx. In die 1970's is die begraafplaas byna aan verval prysgegee nadat die privaat eienaars dit nie meer winsgewend kon bedryf nie. Plantegroei is nie meer beheer nie, en vandale het verwoesting gesaai.

In 1975 het belangstellende vrywilligers in 'n vereniging saamgesluit om die begraafplaas van algehele verwaarlosing te red. Tans het die vredehof, wat in 'n westelike en oostelike afdeling verdeel word, de facto die status van 'n natuurreservaat en word dit in die "National Register of Historic Parks and Gardens" gelys.


</doc>
<doc id="99209" url="https://af.wikipedia.org/wiki?curid=99209" title="Maxwell Anderson">
Maxwell Anderson

James Maxwell Anderson (15 Desember 1888 — 28 Februarie 1959) was 'n Amerikaanse dramaturg, digter en essayis. Hy het in 1933 die Pulitzerprys vir Drama gewen vir sy toneelstuk "Both Your Houses". Ander prominente toneelstukke sluit in "What Price Glory" (1924), "Winterset" (1935), "High Tor" (1937), "Key Largo" (1939), "Joan of Lorraine" (1946) en "Lost in the Stars" (1949). Laasgenoemde werk is 'n musikale verwerking vir Broadway van Alan Paton se topverkoperroman "Cry, the Beloved Country".

Anderson is veral daarvoor bekend dat hy 'n goeie vriend en professionele kollaborateur van die Duits-Amerikaanse komponis Kurt Weill was.


</doc>
<doc id="99210" url="https://af.wikipedia.org/wiki?curid=99210" title="Eugene O'Neill">
Eugene O'Neill

Eugene Gladstone O'Neill (* 16 Oktober 1888 – † 27 November 1953) was 'n Amerikaanse dramaturg en wenner van die Nobelprys vir Letterkunde in 1936. O'Neill is ook die enigste dramaturg tot op hede wat die Pulitzerprys vir Drama vierkeer kon wen. 

Sy toneelstukke was onder die eerstes wat Amerikaanse gehore laat kennis maak het die realisme wat reeds vroeër geïnisieer is deur buitelandse dramaturge soos Anton Tsjechof, Henrik Ibsen en August Strindberg. Sy vernaamste toneelstukke sluit in "Mourning Becomes Electra" (1931), "Ah, Wilderness!" (1933), "The Iceman Cometh" (1939) en "Long Day's Journey Into Night" (1941).

Eugene O'Neill (1888-1953) word as een van die belangrikste Amerikaanse dramaturge uit die eerste helfte van die 20e eeu beskou. Die strominge uit die periode 1915- 1930, naamlik die naturalisme, die simbolisme en die ekspressionisme, het almal in sy werk neerslag gevind. 

O'Neill het graag geëksperimenteer en dikwels in sy toneelstukke van maskers gebruik gemaak. Hy het ook dramatiese vorme soos terloopse opmerkings (tersydes) en monoloë, wat in sy tyd as verouderd beskou is, gebruik. Benewens die eksperimentering met vorm, het O'Neill se groot krag in veral karakterbeelding gelê. Die Nobelprys vir Letterkunde is in 1936 aan hom toegeken.

Eugene Gladstone O'Neill is op 16 Oktober 1888 in New York gebore as die seun van die gewilde akteur James O'Neill (1847-1 920). Sy vader moes vanweë sy werk baie rondreis en O'Neill het as kind weinig sekuriteit geniet. Na 'n avontuurlike bestaan as goudsoeker in Honduras het O'Neill tussen 1910 en 1912 as matroos gewerk op vragskepe wat tussen Europa, Suid-Amerika en Afrika gevaar het. Weens teenspoede het hy verarm en in 1912 het sy vader hom as akteur in sy Monte Cristo-geselskap aangestel. 

Die werk het hom egter nie geval nie. Terwyl hy van die einde van 1912 tot die middel van 1913 as teringlyer in ŉ sanatorium was, het hy toneelstukke begin lees, onder meer die van Strindberg, tot wie hy 'n groot aangetrokkenheid gevoel het. In 1914, terwyl hy besig was om van sy siekte te herstel, het hy 'n paar eenbedrywe geskryf, onder meer "Abortion", "Fog", "Thirst" en "Bound east" "for Cardiff", wat oor die see, ŉ belangrike tema in sy werk, gehandel het. Om die tegniek van die toneelskryfkuns aan te leer, het O'Neill van September 1914 tot Mei 1915 deelgeneem aan die sogenaamde 47 Workshop, wat deur George Pierce Baker (1866-1935), hoogleraar in teatergeskiedenis aan die Harvard-universiteit, aangebied is. 

O'Neill het die werke van Ibsen en Gorki bestudeer, en hulle invloed kom duidelik na vore in sy eie naturalistiese werke, wat ŉ pessimistiese lewensuitkyk het, byvoorbeeld "Beyond the horizon" (1917/18; première 1920). In die somer van 1916 het hy in Provincetown, Massachusetts, kennis gemaak met die Provincetown Players, 'n toneelgeselskap wat die werk van veral jong Amerikaanse skrywers wou opvoer. 

Hierdie groep, wat later as die Playwrights' Theatre bekend gestaan het en in Greenwich Village (New York) gestig is, het in 1916 "Bound east for Cardiff" vir die eerste maal opgevoer. Toe sy vollengte-drama "Beyond the horizon" vir die eerste maal in Broadway opgevoer is, het hy reeds 'n mate van bekendheid verwerf. Vir "Beyond the horizon" het O'Neill trouens sy eerste Pulitzerprys ontvang. Terwyl opvoerings van ander stukke gevolg het, het O'Neill aan nuwe stukke, veral eenbedrywe, gewerk, waarin hy oor sy ervaringe op see geskryf het. 

Die beste van hierdie stukke, waarvan die meeste naturalisties is, is "The long voyage home" (1917), "In the zone" (1917), "Ile" (1917) en "The moon of the Caribbees" (1917). In 1918 het O'Neill "Where the cross is made" geskryf, wat later uitgebrei is onder die titel "Gold" (1921). Sy werke het in die tyd meer erkenning begin kry. Tussen 1920 en 1924 het hy ŉ aantal suksesvolle dramas geskryf, onder meer "Anna Christie" (1919120; première 1922) en "The hairy ape" (1921), 'n stuk wat herinner aan die styl van die ekspressionistiese Duitse dramaturg Georg Kaiser. 

Minder bekende stukke uit hierdie tydperk is "Diff'rent" (1920), "The first man" (1921), "The fountain" (1921/22), "Welded" (1922/23) en "All God's chillun got wings" (1923), die aangrypende verhaal van die huwelik tussen 'n Neger en ŉ Blanke vrou. Die suksesvolle "Desire under the elms" (1924) speel hom af in Nieu-Engeland teen die agtergrond van ŉ puriteinse boerefamilie. Die ou Ephraim Cabot is getroud met die veel jonger Abbie, wat 'n verhouding aanknoop met een van Cabot se seuns. 

Die drama in die stuk draai om die eienaarskap van die boerdery. Buiten die see is materialisme ŉ belangrike tema in O'Neill se werk. In "Marco millions" (1923125; première 1928) stel hy die Westerse materialisme aan die kaak deur middel van die hoofkarakter, die Italiaanse ontdekkingsreisiger Marco Polo. Met hierdie stuk is 'n nuwe tydperk in sy skryfkuns ingelui waarin hy al hoe meer universele temas gebruik het. Baie van die dramatiese vorme wat in onbruik geraak het, het in hierdie stukke van O'Neill weer 'n nuwe funksie gekry. 

In "The great God Brown" (1926) het hy byvoorbeeld van maskers gebruik gemaak om die konflik tussen skyn en werklikheid uit te beeld. In "Strange interlude" (1926/27); première 19281 en "Dynamo" (1929) is die gedagtes en motiewe van die karakters weergegee deur terloopse opmerkings en monoloë. Vir die drama "Lazarus laughed" (1925/26; premiere 1928) het O'Neill Bybelse materiaal verwerk, terwyl die Griekse tragedie, die "Oresteia" van Aischulos, hom geïnspireer het om "Mourning Becomes Electra" (1931) te skryf. 

Die trilogie, wat hom gedurende die Amerikaanse Burgeroorlog afspeel, bestaan uit "The Homecoming", "The Hunted" en "The Haunted". Na "Days without end" (1933) en "Ah, wilderness!" (1933) is daar vir ŉ hele paar jaar geen nuwe stukke van O'Neill opgevoer nie. ln 1936 is die Nobelprys vir Letterkunde aan hom toegeken en hy het hom al hoe meer aan die samelewing onttrek. Van die ses stukke wat hy na 1934 geskryf het, is slegs een, "The" "iceman cometh" (1949/40; première 1946), tydens sy leeftyd opgevoer. 

In hierdie laaste werke het O'Neill teruggekeer tot die naturalisme. "Long day's journey into night" (1940/41; première 1956) en "A moon for the misbegotten" (1941/42; première 1957) toon albei sterk outobiografiese eienskappe. In 1934 het O'Neill 'n siklus van nege stukke begin skryf met die titel "A tale of possessors selfdispossessed", waarin hy die geskiedenis van 'n Amerikaanse familie vanaf 1776 tot en met die (destydse) hede wou beskryf. 

Hy het 7 feitlik voltooide stukke vernietig en slegs twee stukke het bewaar gebly, naamlik "More stately mansions" (1935/41; première 1962) en "A touch of the poet" (1936/40; première 1957). Van 'n siklus eenbedrywe onder die titel "By way of orbit" is alleen "Hughie" (1941; première 1958) voltooi. O'Neill was driekeer getroud. Sy dogter Oona is op agttienjarige ouderdom teen haar vader se sin met die akteur Charles Chaplin, wat omtrent net so oud soos hy was, getroud. 

O'Neill was baie ontevrede oor die groot ouderdomsverskil (Chaplin was toe 54) en het alle kontak met haar verbreek. In sy laaste jare het O'Neill aan Parkinson se siekte gely, wat hom uiteindelik heeltemal verlam het. Hy is op 27 November 1953 in Boston oorlede. Hy het die Pulitzerprys ontvang vir "Beyond" "the horizon" (1920), Anna Christie (1922), "Strange interlude" (1928) en "Long day 's journey into night" (postuum).


</doc>
<doc id="99213" url="https://af.wikipedia.org/wiki?curid=99213" title="Vaandrig">
Vaandrig

'n Vaandrig was 'n soldaat van 'n lae rang. Die titel is vandag in Suid-Afrika slegs van historiese belang.

Oorspronklik was 'n vaandrig 'n jong soldaat wat die eer gehad het om sy kompanjie se vlag te dra. Dikwels was so 'n vaandeldraer 'n jong edelman. In Suid-Afrika het die titels kornet, veldwagmeester en vaandrig saamgesmelt tot veldkornet.

In die regeringsperiode van die VOC aan die Kaap het veral die leiers van verkenningstogte na die binneland die titel vaandrig gehad. Voorbeelde hiervan was Jan van Harwaerden, Isaaq Schrijver, Hieronimus Cruse, Olof Bergh, Johannes Tobias Rhenius en August Friedrich Beutler. Die latere landdros van Graaff-Reinet (sir) Andries Stockenström het ook die titel gehad. 'n Plaas langs die Sonderendrivier tussen Stormsvlei en Swellendam het die naam Vaandrigsdrift. Schrijver is in Januarie 1689 hier deur die rivier.


</doc>
<doc id="99216" url="https://af.wikipedia.org/wiki?curid=99216" title="Bus">
Bus

'n Bus is 'n voertuig wat geskik is vir die vervoer van menige passasiers. Sommige busse kan tot 300 passasiers op 'n keer vervoer. Busse word vir allerlei toepassings gebruik, soos geskeduleerde publieke busvervoer, vervoer na skole, privaathuur, toerisme, en ander privaatbedrywe vir 'n wye verskeidenheid doeleindes. In Suid-Afrika val 'n bus in die kategorie "swaarvoertuie" indien dit ontwerp is om meer as 16 persone gemaklik te vervoer.

Busse wat deur perde getrek is, is gebruik vanaf die 1820's, gevolg deur stoombusse in die 1830's, en toe elektriese busse in 1882. Die eerste busse met binnebrandenjins, of motorbusse, is in 1895 in Europa in gebruik geneem.

Die grootse bus ter wêreld is die Youngman JNP6250G. Die bus is 25 meter lank en kan 300 passasiers vervoer.


</doc>
<doc id="99219" url="https://af.wikipedia.org/wiki?curid=99219" title="Beetsterzwaag">
Beetsterzwaag

Beetsterzwaag (Wes-Fries: "Beetstersweach") is 'n dorp in die Nederlandse provinsie Friesland. Die dorp lê 4 km suid van Drachten en ressorteer onder die munisipaliteit Opsterland (Wes-Fries: "Opsterlân"). Dit het sowat 3 569
inwoners (2013-sensus).



</doc>
<doc id="99221" url="https://af.wikipedia.org/wiki?curid=99221" title="Arthur Wellesley, 1ste hertog van Wellington">
Arthur Wellesley, 1ste hertog van Wellington

Arthur Wellesly, 1ste hertog van Wellington (1769 - 1852) was 'n Britse generaal en politikus. Hy was die Britse generaal in die slag by Waterloo op 18 Junie 1815. Wellington was Britse Eerste Minister (1828 - 1830). 

Die stad Wellington in Nieu-Seeland is vernoem na Arthur Wellesley, die oorwinnaar in die Slag by Waterloo.


</doc>
<doc id="99222" url="https://af.wikipedia.org/wiki?curid=99222" title="Pierre Curie">
Pierre Curie

Pierre Curie (15 Mei 1859 – 19 April 1906) was 'n Franse fisikus en die eggenote van Marie Curie. Hy het studeer aan die Sorbonne en word die Professor van Algemene Fisika aan die "École de Physique et de Chimie" in 1895 en later beklee hy dieselfde pos aan die Sorbonne in 1904. Sy eerste navorsingswerk het gegaan oor magnetisme in kristalle. Saam met sy broer Paul-Jean Curie ondersoek hulle piësoëlektrisiteit in kristalle in 1880. Sy werk oor magnetiseerbaarheid lei tot "Curiese Wet" terwyl "Curie se Punt" die kritiese temperature punt is waar magnetisme skielik verdwyn. Pierre Curie ontvang in 1903, saam met Henri Becquerel en sy eggenote Marie, die Nobelprys vir fisika.

Hy sterf in 'n ongeluk toe 'n perdkar oor hom ry in Parys op 19 April 1906. Pierre en sy vrou het twee dogters gehad: Ève en Irène.



</doc>
<doc id="99223" url="https://af.wikipedia.org/wiki?curid=99223" title="Gereformeerde kerk Parys">
Gereformeerde kerk Parys

Die Gereformeerde kerk Parys is ’n gemeente van die Gereformeerde Kerke in Suid-Afrika met sy middelpunt op die gelyknamige Vrystaatse dorp. In 2015 was dit die grootste Afrikaanse gemeente in die GKSA se Klassis Noord-Vrystaat met 270 belydende en 36 dooplidmate. 

Die gemeente is in 1872 gestig en dus die oudste van enige gemeente van die Drie Susterkerke (NG Kerk, Hervormde Kerk en Gereformeerde Kerk) in die Noord-Vrystaat. Die oudste NG gemeentes in die streek noord van Kroonstad is Frankfort (1873), Heilbron (1873), Hoopstad (1876), Vredefort (1882), Vrede (1882) en Parys (1884), almal jonger as die Gereformeerde kerk Parys (1872). Die Hervormde Kerk het dié gebied eers byna 40 jaar ná die Gereformeerde Kerk betree: Heilbron is in 1911 gestig, Parys in 1925, Sasolburg in 1955 en Vredefort in 1959.

Die distrik Vredefort was vroeër deel van die distrik Kroonstad. Die afstand na die naaste dorp vir sake- en kerklike doeleindes was groot; daarom het die inwoners ’n kommissie benoem, bestaande uit F. van Niekerk, Jac. Scheepers en H. Malan (van wie laasgenoemde twee waarskynlik albei Doppers was), om na ’n geskikte terrein vir ’n dorp te soek. Daar was wel geskikte plase, maar die eienaars wou nie verkoop nie sodat Scheepers verplig was om sy gedeelte van die plaas Vischgat vir ’n dorp af te staan. Die ander gedeelte het aan ’n sekere Henning behoort, en hy het dit ook afgestaan. Erwe is opgemeet en in 1876 is ’n aantal verkoop. 

In 1877 het H.J. Morkel, Volksraadslid, toestemming gevra by die Raad om Vischgat tot dorp te verklaar, maar die versoek is geweier. In 1879 is die Volksraad weer genader. Die raad het ’n kommissie aangestel om ondersoek in te stel. Hoewel die kommissie ’n gunstige verslag ingedien het, het die Volksraad in 1880 weer geweier. Eers in 1881 is toestemming verleen op voorwaarde dat Vredefort nooit ’n afsonderlike distrik sou vorm nie. In 1882 is die eerste dorpsbestuur gekies en op 28 Julie 1883 is die hoeksteen van die eerste NG kerk gelê. Die eerste NG predikant was ds. Geo Malan, wat die gemeente van 1887 tot 1889 bearbei het. Vredefort het in 1902, nadat die Vrystaatse Republiek wat dit verbied het, ophou bestaan het, ’n afsonderlike distrik geword. Eers in 1951 het dit ’n afsonderlike magistraatsdistrik geword.

Die dorp Parys, wat later die setel van dié Gereformeerde gemeente sou word, het om dieselfde redes ontstaan, maar op aandrang van NG lidmate vir wie dit in 1870’s baie ongerieflik was om die lang afstand na Kroonstad af te lê met Nagmaaltye, of wanneer hulle inkopies wou doen. Op ’n ringsitting van die NG Kerk in 1873 op Kroonstad is besluit om ’n gemeente af te stig benoorde die Renosterrivier. ’n Komitee van die Kerk het die omgewing besoek, maar dis nie bekend of hulle op ’n bepaalde terrein besluit het nie. In Junie 1876 het drie broers A. J., P. en J. J. A. van Coller en die weduwee W.J.I. Davel die eerste erwe op hulle plaas Klipspruit, distrik Kroonstad, laat verkoop. Daar is 113 erwe van die hand gesit vir oor die £3 000. Dit was die begin van Parys. 

Die inwoners het pogings aangewend om Klipspruit as dorp erken te kry. In 1880 rig hulle ’n memorie vir dié doel aan die Volksraad. Hulle verklaar dat daar alreeds 300 erwe verkoop is en dat ’n kerkgebou op eie koste opgerig is. Dit is ’n baie vrugbare streek, soos bewys word deur die feit dat 14 huisgesinne van Parys die vorige jaar die volgende opbrengs gehad het: 447 mud ertappels, 321 mud mielies, 214 mud koring en 345 rolle tabak. Daar was reeds ’n dorpsbestuur, waarvan die volgende persone lede was: F. Lehmkuhl (voorsitter), R. de Jongh van Arkel (sekretaris), C. F. Beyers, F.J. Conradie en F.H. Nienaber. Die Volksraad het in 1881 ’n kommissie (J.H. Blignaut, N.G. Wessels en A.P. Cronjé) gestuur om ondersoek in te stel na die wenslikheid van ’n dorp op Klipspruit. In 1882 het die Volksraad weer ’n versoekskrif ontvang om die plek tot ’n dorp te verklaar, en hom daardeur uit die toestand van “wanorde en bestuurloosheid" op te hef. Hierdie dokument is deur ’n groot aantal persone onderteken, onder andere deur die vrederegter, J.P. Janse, en die predikant, R. de Jongh van Arkel. In 1882 het die Volksraad sy toestemming verleen. ’n Perdepos is ingestel tussen Parys en Heilbron, en J.P. Steytler is as resident-vrederegter aangestel. In 1883 is die dorpsregulasies bekragtig en ’n dorpsbestuur gekies. Vier jaar later is die dorpsbestuur deur ’n munisipaliteit vervang. 

Met Vredefort wat dieselfde jare as Parys tot stand gekom het, so na aan Parys, is dit te wagte dat daar struwelinge sou plaasvind. In 1874 het ’n landmeter, ene mnr. Fleck, saam met mnre. De Villiers en J.G. Luyt die eienaars van Klipspruit (die drie broers Van Coller en hulle suster die weduwee Davel) genader om daar ’n dorp uit te lê. Hulle het egter botweg geweier en gesê: “So lank ons lewe, sal dit nooit gebeur nie." Die drie persone het toe 10 myl verder gegaan na die plaas Vischgat; hulle het die reg van die eienaar verkry om daar ’n dorp uit te lê en so het Vredefort binne ’n paar jaar ontstaan. 

Die mense in die omgewing van Klipspruit het geskrik en alles in hulle vermoë gedoen om die dorp nou daar te kry. Hulle het besonder baie toegewings gemaak om Vredefort die loef af te steek, en in 1876 is die eerste erwe verkoop en bewoon. Die volgende botsing het ontstaan in verband met die NG Kerk se sake. Vredefort, as die oudste dorp, wou met geweld die kerksentrum van die nuwe gemeente word, maar Parys het heftig beswaar gemaak hierteen. Eindelik is ’n oplossing bereik: Elke dorp sou sy eie kerk bou en sy eie geldsake reël, maar albei sou deur dieselfde predikant bedien word, en elke dorp moes die helfte van sy salaris betaal. 

Maar toe ontbrand daar ’n nuwe strydpunt: Op watter dorp sal die predikant woon? Die rusie het sulke ernstige afmetings aangeneem dat die samewerking beëindig is. Ds. Minnaar van Heilbron het Parys bedien tot ds. Dönges in 1890 as die dorp se eerste predikant gekom het. 

Ná die Tweede Vryheidsoorlog het Parys en Vredefort albei onder ander dorpe geressorteer: Parys onder Heilbron, en Vredefort onder Kroonstad. Toe word Vredefort ’n magistraatsetel, en weer was die vet in die vuur. ’n Versoekskrif is opgestel onder leiding van ’n sekere Van der Hoven, en aan die owerheid gestuur. ’n Kommissie van ondersoek is aangestel en Parys het die oorwinning behaal: hy het in 1902 die magistraatsetel geword, terwyl Vredefort tot aparte distrik verklaar is. Parys het nou vinnig vooruitgegaan: ’n treinspoor is in 1905 daarheen geopen, ’n dam is in 1908 in die Vaalrivier gebou; in 1912 het die dorp elektriese lig gekry, en in 1915 is ’n brug oor die Vaalrivier gebou.

Ds. L.J. du Plessis, leraar van die Gereformeerde kerk Rustenburg van 1872 tot 1880, het die teenswoordige Gereformeerde gemeente Parys in 1872 onder die naam Vredefort gestig. By die stigting was die lidmaattal 52. Die NG gemeente Vredefort is eers tien jaar later gestig, een van net enkele Suid-Afrikaanse dorpe waar die Gereformeerde gemeente ouer as die NG gemeente is. Eers is die dienste gehou in ’n waenhuis van ene J.J. Scheepers, ouderling van die gemeente Potchefstroom. Die heer Scheepers het ’n erf aan die gemeente geskenk waarop hyself ’n noodkerk gebou het wat bekostig is deur milde bydraes van die gemeente, onder meer £50 van die bejaarde H.P. Malan.

Omstreeks 1888 het hierdie ou kerkgebou van 1872 onbruikbaar geword en moes die gemeente enige jare lank vergader in die plaaslike skoolgebou. Daarna is egter besluit tot die daarstelling van ’n doelmatiger Godshuis op ’n stuk grond, weer geskenk deur J.J. Scheepers. Die hoeksteenlegging van die nuwe gebou het in 1891 plaasgevind. Die gebou het £800 gekos wat deur die gemeente self byeengebring is.

Tydens die Tweede Vryheidsoorlog (1899-1902) is die kerkgebou erg beskadig en die hoeksteen verwyder. Ná die Driejarige Oorlog moes die gebou herstel word. Hiervoor het onder andere die bejaarde P.M. du Plessis die bedrag van £100 geskenk vir die reparasie.

Die eerste konsulent van die gemeente was haar stigter, ds. L.J. du Plessis, waarna sy bedien is deur verskeie konsulente tot die gemeente eindelik in 1907 in kombinasie met Ventersburg ’n eie leraar kon beroep en wel in die persoon van ds. T.N. Venter. Hy het in 1918 predikant van Ventersburg alleen geword, en is in Vredefort opgevolg deur ds. A.S.E. Yssel, wat hier gebly het tot 1921. 
In 1917, toe die besonderhede van die gemeente se ontstaan in "Ons Kerk Album" opgeteken is, was die gemeente se lidmaattal 529.

Die gemeente se naam is in 1941 na Parys verander. Dit was in die dienstyd van ds. G.H.J. Kruger, wat in 1926 as leraar van die gemeente Vredefort bevestig is, maar gevolglik in 1949 as Parys se leraar afgetree het.

Die Pretoriase argitek Johan de Ridder, wat tot die Gereformeerde Kerk behoort het, het Parys se Dopperkerk ontwerp. Ds. G.H.J. Kruger, die leraar tot 1949, het die hoeksteen op 5 Februarie 1955 gelê. Dis in daardie jaar ingewy. In 1993 het hy hom as volg uitgelaat oor sy ontwerp vir dié kerk, sy bekendste kerkontwerp: "Die Gereformeerde Kerk te Parys was waarskynlik die eerste kerk in die land waar die dak afgeneem is tot op die fondamente in ’n A-struktuur, met ‘bindbalke’ in die vorm van versterkte betonfondamente wat (albei) voetstukke van elke staalkap verbind het. Op hierdie wyse is die volle dakruimte tot voordeel van die binneruim benut. Die waaiervormige plan met die spitsdak het gelei tot die dramatiese vorm wat uitstyg na bo soos hande in gebed. Die groot spitsdakoorhang het waarskynlik aanleiding (daartoe) gegee dat die vorm van kerk, wat later landwyd in een of ander variasie voorgekom het, gedoop is tot ’n ‘kappiekerk’. Daar is deur sommige ten onregte beweer dat hierdie ontwerp ’n nabootsing of navolging van die bekende kerk van die beroemde Amerikaanse argitek Frank Lloyd Wright sou wees. Ek is wel ’n bewonderaar van hom maar die beskuldiging is egter ongegrond. Die ontwerp is my eie en het spontaan ontwikkel uit die voorafgaande oorwegings ongeveer dieselfde tyd as Wright se kerk."






</doc>
<doc id="99226" url="https://af.wikipedia.org/wiki?curid=99226" title="Sentimeter">
Sentimeter

'n Sentimeter is 'n maateenheid en is 'n honderdste van 'n meter. Dit word afgekort as "cm" en voorgestel as 10m.


</doc>
<doc id="99231" url="https://af.wikipedia.org/wiki?curid=99231" title="Toyota Land Cruiser Prado">
Toyota Land Cruiser Prado

Die Toyota Land Cruiser Prado is 'n middel-grootte vierwielaandrywing voertuig in die Toyota Land Cruiser-reeks. Dit word deur die Japannese motorvervaardiger, die Toyota Motorkorporasie vervaardig en bemark. Die Prado is een van die kleiner voertuie in die reeks. Die 2014 Prado is gebaseer op Toyota se J150 platform.

In Europa staan die 2014 Prado bekend as die Land Cruiser LC3, LC4 en LC5, afhangende van die toerustingvlak. Die Prado kan ook as die Land Cruiser LC70, LC90, LC120 en LC150 afhangende van die platform, na verwys word. In Noord-Amerika is dit nie deel van die Land Cruiser-reeks nie; die Toyota 4Runner vervang die Prado met basiese afwerking terwyl die Lexus GX 470 die Prado vervang met luukse afwerking. Die GX 470 gebruik feitlik identiese bakpanele en 'n V8-enjin.

Prado's het leerraamonderstelle, tweespoed-oordragkaste en agterste balkasse. Die J70 platform het 'n voorste balkas terwyl die J90, J120 en J150 platforms met onafhanklike vering aan die voorkant toegerus is.

Die 2014 Prado is beskikbaar in GX, GXL, VX en Grande weergawes. Die GX is die intreevlakmodel, terwyl die Grande die luukse weergawe is. In die meeste markte is die Prado beskikbaar met 'n 4.0 L V6-petrolenjin of 3.0 L inlynviersilinder dieselenjin. Dit is ook beskikbaar in 4.6 L V8 petrol. In sommige Europese lande is sekere kommersiële variante beskikbaar, gebaseer op die kortasafstandonderstel. 

Teen 2014 was die LC Prado beskikbaar in alle Toyotamarkte, behalwe Suid-Korea, die VSA (beskikbaar as die Lexus GX), Kanada (beskikbaar as die Lexus GX), en Meksiko.


</doc>
<doc id="99235" url="https://af.wikipedia.org/wiki?curid=99235" title="Gereformeerde kerk Rustenburg">
Gereformeerde kerk Rustenburg

Die Gereformeerde Kerk Rustenburg is die oudste gemeente van die Gereformeerde Kerke in Suid-Afrika (GKSA) nadat dit in Februarie 1859 die eerste gemeente van dié kerkverband geword het wat ds. Dirk Postma, die grondlegger van die GKSA, in Suid-Afrika gestig het.

Die gemeente het tot stand gekom omdat ’n groot gedeelte van die Rustenburgse Voortrekkers en hul nasate ontevrede was met die kerklike toestand wat destyds hier in die Zuid-Afrikaansche Republiek bestaan het. Die Nederduitsch Hervormde Kerk was die enigste Hollandse kerk in die omgewing van die dorpie, wat in 1850 gestig is en sy naam gekry het omdat die inwoners rustiger kon lewe danksy minder aanvalle van inboorlinge. Ds. Dirk van der Hoff was hul predikant. 

Die ontevredenes het toe pogings aangewend om van die Christelike Afgeskeidene Gereformeerde Kerk in Nederland ’n predikant te kry wat suiwer in sy leer was. Dit het daartoe aanleiding gegee dat ds. Dirk Postma deur sy Kerk hierheen gestuur is. Hy het, nadat hy op 9 Julie voet aan wal gesit het in Simonstad en 'n wyle aan die Kaap vertoef het, einde 1858 hier aangekom. Eers was die Hervormde Kerk bereid om hom as leraar van die gemeente Rustenburg te erken en hom sy diens vry te laat uitoefen. Op 10 Januarie 1859, toevallig ook ds. Postma se 41ste verjaardag, is egter op ’n algemene kerkvergadering in Pretoria besluit "dat de Kerk alhier bestaande is de Ned. Hervormde Kerk, die benevens het boek der Psalmen ook het Evangelische Gezangboek bij die Kerk in gebruik als een erkend kerkelijk boek heeft aangenomen, en daarvan bij den openbaren Godsdienst gebruik maakt. Die kerkelijke inrichting, maar ook niets meer, wenscht de vergadering bovengenoemd dat hier zal in stand blijven."

Met hierdie besluit kon ds. Postma en baie wat van dieselfde sienswyse was, hulle nie vereenselwig nie. Daarop rig 15 manslidmate ’n skrywe, gedateer 11 Januarie 1859, aan die bogenoemde kerkvergadering dat hulle uit die kerkgemeenskap van die Hervormde Kerk tree en as ’n Gereformeerde Kerk wens te bestaan, "overeenkomstig de "leer", "tucht" en "dienst" der vaderen, zooals die zich te Dordrecht in de jaren 1618 en 1619 hebben geopenbaard in hunne Nationale Synode".

Daar is toe besluit om op 10 Februarie 1859 ’n algemene vergadering te hou van diegene wat hulle beswaard teen die Ned. Herv. Kerk gevoel het. Omdat die kerkgebou van die Ned. Herv. Kerk op Rustenburg, hoewel eers deur ds. Van der Hoff vir die vergadering afgestaan, later geweier is, en hier geen ander geskikte gebou was nie, het die mense op die ooreengekome datum onder ’n groot seringboom vergader, wat ongelukkig in later jare afgekap is (afgekap ongeveer 1970 nadat dit beskadig is in 'n storm) , maar waarvan die boomstomp tot nasionale gedenkwaardigheid verklaar is. Meer as 300 mense het hul naam opgegee as lidmate van die nuwe gemeente. Toe hulle op die 11de weer bymekaarkom, het ds. Postma plegtig verklaar "de bediening van Herder en Leeraar op te nemen in den Naam en Kracht des Heeren". Ouderlinge en diakens is toe gekies en bevestig. Op die stigting van die gemeente Rustenburg het spoedig dié van die gemeentes Pretoria en Potchefstroom gevolg.

Nie lank daarna nie het ds. Postma uitnodigings van die Oranje-Vrystaat en Kaapkolonie ontvang van mense wat ook begerig was om by die Gereformeerde Kerk aan te sluit. Sy besoeke aan die Vrystaat en Kaapkolonie het tot gevolg gehad dat ook op Reddersburg, Burgersdorp, Colesberg, Middelburg, Kaap, en later ook op ander plekke Gereformeerde kerke gestig is.

Rustenburg het die voorreg gehad om ds. Dirk Postma as sy eerste predikant te hê. Hy is in die stigtingsjaar hier bevestig en het die gemeente gedien tot 1866. Vanuit Rustenburg het hy met groot opoffering die gemeentes in Transvaal, die Oranje-Vrystaat en die Kaapkolonie bedien. Ten spyte van die kerkskeuring was ds. Postma se verhouding met ds. Dirk van der Hoff (van die NH Kerk) altyd "hoflik en broederlik". Nadat die Gereformeerde Kerk eenmaal in Suid-Afrika gestig is, het die Hervormde en die Gereformeerde Kerk in die reël die waardige voorbeeld van di. Postma en Van der Hoff gevolg en nie met mekaar getwis nie, hoe daar ook al verskil is. Die twiste was tussen die Nederduitse Gereformeerde Kerk aan die een kant en die Ned. Hervormde en die Gereformeerde Kerk aan die ander kant.

In Transvaal streef ds. Postma na die vrymaking van die staatskerk (die Nederduitsch Hervormde Kerk) van staatsbevoorregting en -onderhoud. Ten opsigte van sy eie kerk verset hy hom teen staatsmiskenning. Deur belasting moes die Gereformeerdes bydra tot die onderhoud van die staatskerk uit die staatskas; huweliksgebooie kon net in die staatskerk afgekondig word en alle huweliksgelde is in die kerkkas van die staat gestort; net lidmate van die staatskerk het stemreg gehad.

Selfs nog voor die stigting van die Gereformeerde Kerk se Teologiese Skool op Burgersdorp, lei ds. Postma etlike predikante op, onder wie Jan Lion Cachet en N.J.R. Swart, later staatsekretaris van die ZAR. In 1866 aanvaar ds. Postma 'n beroep na die gemeente Burgersdorp in die noordooste van die huidige Oos-Kaap. Dié gemeente het hy op 21 Januarie 1860 in 'n pakhuis van 'n winkel gestig omdat geen geskikte saal vir die stigting van 'n gemeente gevind word nie weens die teenkanting wat Doppers moes verduur. (Volgens 'n ander bron en die Kerk self is die gemeente gestig op die plaas Roosterkoek in die distrik Albert, waarvan Burgersdorp die setel is.) Dit was die eerste Gereformeerde gemeente in die Kaapkolonie. 

Dit was juis veral met die doel om aandag aan die opleiding van predikante te gee, dat ds. Postma daarheen beroep is. Burgersdorp is as meer geskik vir opleiding beskou omdat die meer gevestigde en rustiger politieke omstandighede van die destydse Kaapkolonie daar gegeld het, daar belangstelling was van ander gemeentes in die onmiddellike omgewing en die lidmate van Burgersdorp en naburige gemeentes meer welvarend en gevestig was as dié in die Noorde en dus geldelik meer tot die oprigting van so 'n skool sou kon bydra.

Ds. Jan Lion Cachet is op 3 Oktober 1863 as oefenaar en katkisasiemeester op Ladysmith in Natal teen £25 per jaar aangestel en oorweeg 'n sendingloopbaan. Die stryd op die Kaapse sinodes van 1862 en 1863 teen die Liberale predikante J.J. Kotzé en T.F. Burgers, en die konflik van sy broer in Transvaal met ds. Dirk van der Hoff van die Hervormde Kerk, bring Cachet in 1865 na Rustenburg om hom in die toe ses jaar oue Gereformeerde Kerk by ds. Dirk Postma as predikant te bekwaam en tegelykertyd Hebreeus en voorbereidende vakke aan teologiese studente te doseer. 

Hy verhuis in 1866 saam met Postma na Burgersdorp en lê op 13 Mei 1868 die proponentseksamen af, anderhalf jaar voor die stigting van die Teologiese Skool op Burgersdorp. 

Cachet bedien die gemeente Rustenburg as opvolger van ds. Postma net van 1868 tot '69, want in daardie jaar aanvaar hy 'n beroep as medeleraar van die gemeente Burgersdorp, waar hy ook dosent vir die voorbereidende vakke aan die pas gestigte teologiese skool sou wees. Hy is in 1892 tydelik en deur die Sinode van 1894 vas aangestel as enigste professor in die teologie aan die skool van die Gereformeerde Kerk op Burgersdorp om die volle predikante-opleiding te behartig en die rektorskap van die skool met sy voorbereidende afdeling waar te neem.

Die gemeente was sowat drie jaar vakant tot ds. L.J. du Plessis in 1872 hier bevestig is. In sy tyd het die gemeente 'n terugslag beleef toe ds. Du Plessis op 15 April 1875 van 'n groot groep Doppers afskeid moes neem wat deur die Kalahari na Portugees-Wes-Afrika sou trek in wat bekend sou word as die Dorslandtrek. In 1880 aanvaar hy 'n beroep na Colesberg, wat sy vader, Izak David du Plessis en moeder, Hester Venter, op 8 Desember 1860 op hul plaas Hamelfontein help stig het. 

Sy opvolger, ds. Johannes de Ridder (1833-1896), van 1880 tot '96 Rustenburg se vierde leraar, het in 1857 of '58, kort voor die stigting van die Gereformeerde Kerk, as jong onderwyser uit Nederland na Suid-Afrika gekom. Nadat hy hom onder leiding van ds. Postma as leraar bekwaam het, het hy eers Rustenburg en toe Standerton bedien, maar daar is hy kort ná sy bevestiging oorlede in Oktober 1896. 

Ds. Dirk Postma jr., 'n seun van die kerkstigter, was Rustenburg se vyfde leraar. Hy het, nadat hy van 1884 af leraar was van Fauresmith, hom beskikbaar gestel om as die eerste predikant van die Dorslandtrekkers, van wie die meeste Doppers (lidmate van die Gereformeerde Kerk) was, na São Januário, Humpata, Angola, te gaan. Hy word op 21 Oktober 1888 op Burgersdorp vir dié diens bevestig en bereik sy bestemming Portugees-Wes-Afrika in 1889. Afgesien van die waardevolle geestelike en kerklike bediening wat van ds. Postma onder hierdie afgesonderde pioniers uitgaan, rig hy dadelik ook ten behoewe van die verwaarloosde jeug 'n skool op waarin hy self onderwys gee. Hy begin ook daar onder die diensbodes wat saam met die pioniers uit Transvaal getrek het, die sogenaamde "mak volk", met georganiseerde sendingwerk. Om gesondheidsredes moet hy in September 1890 terugkeer en word deur sy broer ds. Marthinus Postma in Mossamedes gehaal.

Aan die begin van 1891 aanvaar hy 'n beroep na die gekombineerde gemeentes Fauresmith-Petrusburg en volg ds. Jan Lion Cachet in Oktober 1894 as leraar van die Gereformeerde kerk Steynsburg in die Noordoos-Kaap op. Op 6 Mei 1897 word hy predikant op sy geboortedorp, Rustenburg. Weens insolvensie, wat deels toegeskryf kan word aan die spandabelheid van sy vrou, neem hy op 30 Junie 1905 ontslag en word daarna as predikant afgesit. Hy probeer tevergeefs om herstel te word en voer intussen 'n bestaan as 'n reisende agent wat boeke en ander ware op die platteland verkoop.





</doc>
<doc id="99237" url="https://af.wikipedia.org/wiki?curid=99237" title="Passasier">
Passasier

'n Passasier is 'n persoon wat reis in 'n voertuig, maar het min of geen verantwoordelikheid vir die take wat nodig is vir die voertuig om sy bestemming te bereik nie. Persone wat self nie in beheer is van die voertuig nie, maar wel 'n diens of taak verrig, word nie as 'n passasier gesien nie soos bv. 'n lugwaardin op 'n vliegtuig.


</doc>
<doc id="99239" url="https://af.wikipedia.org/wiki?curid=99239" title="Irène Joliot-Curie">
Irène Joliot-Curie

Irène Joliot-Curie (12 September 1897 – 17 Maart 1956) was 'n Franse fisikus en die dogter van Pierre en Marie Curie. Sy het ook gestudeer aan die Sorbonne en het gewerk as 'n verpleegster tydens die Eerste Wêreldoorlog. Sy het haar eerste wetenskaplike werk gepubliseer in 1921. Sy het aan die Radium Instituut van die Universiteit van Parys gewerk waar sy haar man Jean Frédéric Joliot ontmoet het. Hulle is in 1926 getroud. Hulle werk oor radioaktiwiteit wen vir hulle die Nobelprys vir Chemie in 1935. In 1936 het Joliot-Curie as 'n assistent sekretaresse gewerk in die wetenskaplike navorings eenheid van die kabinet van Léon Blum maar bedank daarna om op haar navorsingswerk te konsentreer. Sy sukkel tydens die Tweede Wêreldoorlog en word geforseer om na Switserland te ontsnap vroeg in 1944. Sy moes uit die Franse Atoom Energie Kommissie bedank in 1951 as gevolg van haar man se kommunistiese aktiwiteite. Sy sterf in Parys op 17 Maart 1956.

Haar suster was Ève Curie.



</doc>
<doc id="99240" url="https://af.wikipedia.org/wiki?curid=99240" title="Royal Shakespeare Company">
Royal Shakespeare Company

Die Royal Shakespeare Company (RSC) is 'n vooraanstaande Britse teatergeselskap wat werksaam is in William Shakespeare se geboortedorp, Stratford-upon-Avon. Met nagenoeg 700 werknemers bring hierdie geselskap ongeveer 20 produksies elke jaar op die planke, nie alleenlik in hulle tuisdorp nie, maar ook op toer in plekke soos Londen en Newcastle. Die RSC lewer hoofsaaklik uitvoerings van toneelstukke deur Shakespeare en sy tydgenote, maar is ook betrokke by die uitvoering van meer moderne teaterstukke, soos dié van Harold Pinter, Tom Stoppard, Eugene O'Neill, Arthur Miller en Claude-Michel Schoenberg. Daarbenewens werk hulle ook aktief aan opvoedingsprojekte wat daarop mik om 'n liefde vir Shakespeare by onderwysers en jong leerders te kweek. Een voorbeeld hiervan is die 2008 manifes 'Stand Up for Shakespeare', wat 'n veldtog geloods het om jongmense aan Shakespeare se toneelstukke in die konteks van lewende teater-uitvoerings bloot te stel.

Die RSC is formeel gestig op 20 Maart 1961, met 'n aankondiging dat Stratford se bestaande Shakespeare Memorial Theatre voortaan bekend sou staan as die Royal Shakespeare Theatre, en dat die geselskap wat in hierdie teater werksaam was die Royal Shakespeare Company sou heet. Peter Hall was die stigtende artistieke direkteur (1960—1968), en is opgevolg deur Trevor Nunn (1968—1986), Terry Hands (1978—1991) (Nunn en Hands het vir ongeveer agt jaar lank saam die artistieke direkteurskap behartig), Adrian Noble (1991—2003), Michael Boyd (2003—2012), en Gregory Doran (2012—). Die periodes onder Hands en Noble se leierskap was 'n moeilike fase vir die geselskap, waarin 'n professionele assosiasie met die Barbican Sentrum in Londen stopgesit is met opeenlopende negatiewe finansiële gevolge.

Die geselskap se 50ste herdenkingsjaar is in 2011 gevier met uitvoerings van "Macbeth" en "The Merchant of Venice", asook 'n hergekonstrueerde verlore toneelstuk genaamd "The History of Cardenio". Tydens die kulturele olimpiade wat gepaard gegaan het met die Olimpiese Somerspele 2012 en die Paralimpiese Somerspele 2012 het die RSC 'n internasionale Shakespeare fees (die "World Shakespeare Festival") vervaardig, met kunstenaars van regoor die wêreld wat teatervertonings van Shakespeare se werke op verskeie plekke in die Verkenigde Koninkryk opgevoer het. In 2013 het die RSC begin om lewende uitsendings van produksies internasionaal te versprei.


</doc>
<doc id="99241" url="https://af.wikipedia.org/wiki?curid=99241" title="Richard Burbage">
Richard Burbage

Richard Burbage (6 Januarie 1567 — 12 Maart 1619) was 'n Engelse verhoogakteur en teater-eienaar. Hy is veral bekend daarvoor dat hy 'n hooffiguur was in William Shakespeare se teatergeselskap, die Lord Chamberlain's Men, wat uiteindelik die King's Men geword het. Burbage het die titelrol vertolk in die eerste uitvoering van menige Shakespeare toneelstukke, insluitende "Hamlet", "Othello", "Richard III" en "King Lear". Hy het ook belangrike rolle geskep vir die eerste uitvoerings van, onder andere, Ben Johnson se "Volpone" en "The Alchemist", John Marston se "The Malcontent", en John Webster se "The Duchess of Malfi".


</doc>
<doc id="99242" url="https://af.wikipedia.org/wiki?curid=99242" title="The Spanish Tragedy">
The Spanish Tragedy

The Spanish Tragedy, or Hieronimo is Mad Again is 'n Elisabethaanse treurspel wat tussen 1582 en 1892 geskryf is deur Thomas Kyd. Hierdie toneelstuk was baie invloedryk, omdat dit die genre van wraaktreurspel populêr gemaak het. Dié treurspel se dramatiese kunsie van 'n toneelstuk binne-in 'n toneelstuk, tesame met die idee van 'n wraaksugtige spook, is in Shakespeare se "Hamlet" nagemaak. Thomas Kyd word ook deur baie voorgestel as die outeur van 'n hipotetiese "Ur-Hamlet", wat heel moontlik een van die bronne vir Shakespeare se weergawe van die Hamlet-storie was.


</doc>
<doc id="99243" url="https://af.wikipedia.org/wiki?curid=99243" title="Tom Stoppard">
Tom Stoppard

Sir Tom Stoppard (gebore Tomáš Straussler; 3 Julie 1937) is 'n Tsjeggies-gebore Britse dramaturg wat toneelstukke skryf vir die verhoog, radio, televisie en silwerdoek. As twee-jarige kind was hy deel van die beroemde "Kindertransport" wat kinders uit sentraal Europa na Engeland vervoer het, om die dreigende moontlikheid van 'n Nazi-besetting te ontglip. 

Stoppard is die mede-outeur, saam met Marc Norman, van 'n Oscar-bekroonde draaiboek vir die rolprent "Shakespeare in Love" (1998). Hy is verder ook die mede-outeur van die draaiboeke vir Terry Gilliam se rolprent "Brazil" (1985) en Fred Schepisi se rolprent "The Russia House" (1990).

Stoppard se vernaamste toneelstukke vir die verhoog is "Travesties" (1974), "Every Good Boy Deserves Favour" (1977), "The Real Thing" (1982), "Arcadia" (1993), "The Invention of Love" (1997), die trilogie "The Coast of Utopia" (2002), en "The Hard Problem" (2015). Sy bekendste werk, "Rosencrantz and Guildenstern Are Dead" (1966), is 'n absurdiste en eksistensialistiese tragikomedie wat uit brei op die doen en late van twee kleiner karakters uit William Shakespeare se "Hamlet".


</doc>
<doc id="99244" url="https://af.wikipedia.org/wiki?curid=99244" title="Rosencrantz and Guildenstern Are Dead">
Rosencrantz and Guildenstern Are Dead

Rosencrantz and Guildenstern Are Dead, dikwels slegs na verwys as Rosencrantz and Guildenstern, is 'n absurdiste en eksistensialistiese tragikomedie geskryf deur Tom Stoppard. Dit is vir die eerste keer op die planke gebring by die Edinburgh Festival Fringe van 1966.

"Rosencrantz and Guildenstern" brei uit op die doen en late van twee kleiner karakters uit William Shakespeare se "Hamlet". Die toneelstuk se simbiotiese handeling vind hoofsaaklik plaas in die skuifskerm van Shakespeare se uitgevoerde werk, met verskynings deur die groter karakters uit "Hamlet" wat fragmente van die oorspronklike werk se tonele opvoer. Tussen hierdie diverse episodes spreek Stoppard se twee protagoniste hulle verwarring uit omtrent die dramatiese ontwikkeling van gebeure op die Hamlet-verhoog.


</doc>
<doc id="99245" url="https://af.wikipedia.org/wiki?curid=99245" title="Commedia dell'arte">
Commedia dell'arte

Commedia dell'arte, oftewel "commedia dell'arte all'improvviso" (komedie van die kuns van improvisasie), is 'n vorm van improvisatoriese straatteater wat in Italië ontstaan het. Dit word gekenmerk deur gemaskerde argetipes wat die spot dryf met algemene sosiale figure. Daar verskyn gevolglik karakters soos onverstandige ou mans, agterbakse bediendes, en militêre offisiere wat oorloop van bedrieglike bravade.

Dit was veral populêr vanaf die 16de tot 18de eeue. Dié teatergroepe begin gewild raak vanaf 1550 in Italië. Die eerste verwysing na Commedia dell’arte is in 1568 en voor die einde van die eeu speel hierdie toneelgroepe oral in Europa, en veral in Frankryk om mense te vermaak. Ná 200 jaar begin die gewildheid van hierdie tipe teater afneem en het in 1800 byna heeltemal verdwyn.

Die mees uitstaande kenmerk van hierdie toneelstyl is die karikatuuragtige karakters. Daar is altyd 'n tipiese karakters soos die soldaat, verliefde man, verliefde meisie, ou suinige oom en 'n harlekyn of twee teenwoordig in hierdie stories. 'n Paar van die karakters se name is Harlekijn of Arlecchino, Capitano, Scharamouche, Il Dottore, Isabella, Brighella, Colombia, Pantalone, Pulcinella, en Tartaglia. Vandag kry ons nog van hierdie tipiese karakters in balletvertonings, pantomime, poppespele en in sirkusse. Hierdie teaterkunsvorm kan gesien word as volksteater wat op volkshumor geskoei is. Dit was 'n toneeltegniek sonder vaste reëls wat sonder 'n geskrewe teks uitgevoer is. Die akteurs maak gebruik van 'n hoof storielyn of "scenario" en dan begin die spelers vanuit hul tipiese karakters daarop te reageer en neem dan die storielyn verder met allerhande kinkels en draaie. So kan hul ook kommentaar gee op daaglikse gebeure wat aktueel is van aard. Commedia dell’arte is ook heerlik vermaaklik. Daar is klugtige fisieke grappe, dans, musiek en akrobatiese kapperjolle.

Professionele akteurs of "comici" het in hierdie stukke gespeel. Hulle is nie amateurs soos die akteurs van geskrewe dramas wat "erudita" genoem word. Hulle groepe is "compagnies" genoem. Die sukses van hul werk is toe te skryf aan die feit dat hulle rondgetoer het. Hulle het betaling ontvang deur 'n hoed rond te stuur want hul sal sommer die verhoog wat die vorm van 'n wa aanneem op 'n markplein in 'n dorpie staanmaak en dan begin speel as daar genoeg mense is wat kyk. Die goeie Commedia dell’arte groepe speel ook voor konings en edellui. Vroue rolle is deur vroue self vertolk in die Commedia dell’arte teater. Een so 'n vrou wat 'n beroemde aktrise geword het in haar tyd is Isabella Adreini en haar skoondogter, Virginia Ramponi-Adreini.

Die oorsprong van die Commedia dell’arte teater kan gevind word in die periode van die Romeinse Republiek se Atellan klugte. In hierdie Romeinse klugte kom daar ook karikature voor wat maskers gedra het met vergrote gesigsuitdrukkings. 'n Ander teorie is dat die Commedia Dell’arte se oorsprong in die Middel-eeuse prototipe karakters kon ontstaan het met die morele spele wat deur die Middel-eeue aangebied is. Hellequin kan dien as die oorspronklike karakter wat later in Ialië Arlequinno geword het.

Teen die middel van die 16e eeu was daar verskillend teatergroepe soos die Confidenti, Accessi en Gelosi van 1568. Hulle wapen was die twee gesigte van Janus, die Romeinse god. Dis waar die tipiese embleem van die teater met die twee maskers vandaan kom. Die Gelosi teatergroep het so gewild geraak dat hul ook opgetree het in Frankryk en daar het die Koning van Frankryk hul beskermheer geword. Hul groep het gewoonlik rondgereis met tien spelers: Die twee "vecchie" of ou mans, die vier "innamorati" (bestaande uit twee meisie en twee mans wat die jong verliefdes gespeel het sonder maskers), die twee "zanni" of bediendes – wat gewoonlik 'n kaptein was en 'n vroulike lyfbediende.

Die Commedia dell’arte gee oorsprong aan die teater van Molière (1622–1672 in Frankryk.Hierdie dramaturg het sy ondervinding opgetel in die platteland van Frankryk met sy toneelgroep tussen 1646 en 1658. Hul begin in Parys werk en word met ope arms verwelkom deur Koning Louis die 14de. Die dramaturg Molière leen baie van die Commedia dell’arte se scenarios en karakters om dit meer inheems, Frans te maak. Nou word die stukke nie meer geïmproviseer nie maar Molière se geskrewe dramas kry voorkeur. Molière mag nou die teater van die koning, naamlik teater Richelieu gebruik. Hy word dus bekend vir sy karakter-komedies wat dus grootliks deur die Commedia dell’arte beinvloed is. Hy skoei sy idees ook op die werke van Plautus, Terence, Spaanse en Italiaanse komedies. Sy mees beroemde werke wat vandag nog opgevoer word en wat 'n heerlike toonbeeld is van die tipe werk wat die Commedia dell’arte teaters gedoen het is: "The school of wives" van 1662, "Tartuffe" van 1664, "The Miser" van 1668 en "Doctor in Spite of himself" 1666 wat in Afrikaans vertaal is as "Dokter teen wil en dank". Hierdie dramaturg was ook 'n uitstekende akteur en het baie pryse vir sy toneelspel ontvang. Hy is skielik oorlede in 1673.

Tog verdwyn die konsep van die Commedia dell’arte teaters nie. Oral in Europa word sulke toneelwerk steeds aangebied. In die 18e eeu is pantomime teater baie gewild. Die Punch en Judy poppeteater kom voort uit die Commedia teater. Die Commedia dell’arte teater word in 1797 verban deur Napoleon omdat die gemaskerde karakters tydens karnavalspele kommentaar op die huidige politieke situasies gelewer het en die Napoleontiese Ryk gekritiseer het as 'n tipe protesteater. Die teater van belang word nou die melodrama. Die teaterhervorming van Carlo Goldoni (1707 tot 1793) het die Commedia Dell’arte in Italië laat kwyn. Maar sekere figure word tot vandag nog in die teater gebruik soos die nar, tipiese dom blonde meisies en regte wintie ouens. Die “sitcoms” of sitkamer televisie komedies maak ook vandag nog gebruik van karikatuur karakters. Die belangstelling by die skeppende teater deur middel van improvisasie bly steeds in aanvraag. In die 1920’s het toneelpraktisyns soos Jacques Copeau en Jean-Louis Barrault weer die waarde van improvisasie laat opleef. Vandag maak ons van Forumteater gebruik waar improvisasie veral 'n opvoedkundige, sosiale rol in die teater speel.

Hansworse, harlekyne en hofnarre bestaan al vir eeue. 'n Pigmee nar het as 'n grapmaker opgetree aan die hof van Farao Dadkeri-Assi in Egipte ongeveer 2500 voor Christus. In China het hofnarre sedert 1818 voor Christus hul konings vermaak. Interessant genoeg het Cortez in 1520 na Christus ontdek dat die Aztec Stam ook hofnarre aan die hof van Montezuma gehad het. Hulle was dwerge en boggelrug grapmakers. Die meeste inheemse Amerikaanse stamme het almal 'n tipe grapmaker as deel van hul sosiale en godsdienstige aktiwiteite. Narre wat as hofnarre by konings werk het tydens die eeue het groot vryheid van spraak geniet. Hul kom met hul humor teen die koning draai en daarmee wegkom. Die nar van die Chinese keiser Shih Huang-Ti se naam was Yu Sze. Yu Sze word nou nog as 'n nasionale held gereken omdat hy die keiser kon laat afsien van sy planne om die Groot Muur van China te laat verf wat nog 'n paar duisend mense se dood sou beteken. Die Commedia dell’arte het drie karakters of dom diensknegte gehad wat belangrik was vir die nargeskiedenis. Hulle is die Zanni genoem. Die eerste Zanni het altyd slim planne gemaak om sy meester uit te oorlê, die tweede was so dom dat hy dikwels die slagoffer van die eerste Zanni was. Die Fantesca was die diensmeisie wat altyd saam planne beraam het. Die harlekyn het ontwikkel uit die Tweede Zanni, die slagoffer van Brighella, die eerste Zanni. Met die tyd het Arlequino slimmer geword en weer vir Brighella begin uit oorlê.

Die Engelse Pantomime skepper, John Rich het Arlequino verander in die Harlekyn of Harlequin en hom verhef na 'n belangrike rol. So met die tyd het die Harlekyn ook nog 'n slagoffer gekry naamlik die witgesig nar met die traan wat van sy wang af rol, bekend as Pierrot. Die Harlekyn het sy Commedia dell’arte kostuum behou wat veelkleurig is met geruite blokkies en 'n hoed met klokkies. Hy steek sy gesig agter 'n swart masker weg. Die Harlekyn het ook altyd 'n stok by hom gedra waarmee hy dan pakslae gee en ook kry. Hierdie stok se naam was die “slapstick” in Engels. Dit is waar die bewoording “slapstick comedy” vandaan kom. In die eerste stil films waarin Charlie Chaplin speel is daar ook 'n “slapstick”. Ons sien Charlie selde sonder sy wandelstok. Daar is vele Commedia dell’arte karakters te bespeur in ons beste “sitcom” komedies. Neem nou maar die immergroen "Faulty Towers" waarin Basil duidelik uitstaan as Capitano of Brighella, Manuael as Arlechino of Pedrolino, Sybil as Franceschina en Polly as Columbina.

Die woord “hanswors” kom van die Duitse woord “hanswurst” af en die woord “paljas” is 'n Nederlandse woord vir 'n hanswors wat sy oorsprong het in Frans. Die Franse noem 'n strooipop 'n “paillase”. Die paljas is weer 'n strooipop wat van die voëlverskrikker af kom. Dink maar aan die dierbare uitgerafelde “Scarecrow” karakter van "The Wizard of Oz."


</doc>
<doc id="99246" url="https://af.wikipedia.org/wiki?curid=99246" title="The Handmaid's Tale">
The Handmaid's Tale

The Handmaid's Tale is 'n distopiese en spekulatiewe roman, geskryf deur die Kanadese outeur Margaret Atwood. Dit is die eerste keer in 1985 gepubliseer. Die verhaal speel af in Nieu-Engeland en dit skets 'n militêre teokratiese bewind wat in die nabye toekoms die bestaande Amerikaanse regering omverwerp om die fiktiewe Republiek van Gilead te skep.

Die belangrikste tema wat in "The Handmaid's Tale" ontwikkel word is die onderdrukking en onderwerping van vroumense binne 'n patriargale samelewing. Die roman vertel die storie van Offred (wie se naam afgelei is vanuit die besitlike vorm, "of Fred"). Soos enige dienares in haar samelewing word sy verbied om haar geboortenaam te gebruik, en moet haar naam haar meester of kommandeur se naam weerspieël. Offred is deel van 'n klas vrouens wat steeds vrugbaar bly tydens 'n era wanneer geboortesyfers drasties afgeneem het. Hierdie vrouens word geforseer om kinders vir die regerende klas te baar. Deur middel van 'n eerstepersoonverteller skets Atwood Offred se storie voor en tydens die rewolusie wat al haar regte as vrou weggeneem het, tesame met haar oorlewing as dienares in die Republiek van Gilead.

Atwood het twee groot toekennings gewen vir "The Handmaid's Tale": die 1985 Governor General's Award vir letterkunde, asook die eerste Arthur C. Clarke Award vir wetenskapfiksie wat in 1987 toegeken is. Verder was haar roman ook genomineer vir die Gemenebes se 1986 Booker-prys. Dit is aangepas in 'n gelyknamige film (1990), opera (2000) en televisiereeks (2017).

"The Handmaid's Tale" is een van die 100 boeke in Amerika wat die gereeldste deur konserwatiewe dorp- en skoolgemeenskappe uitgedaag word, met die oog daarop dat die boek van voorgeskrewe leeslyste geskrap moet word en selfs uit biblioteke verwyder moet word. Hierdie veldtogte gebeur grootliks weens die roman se kontroversiële uitbeelding van 'n ontluikende feministiese wêreldbeskouing binne 'n teokratiese patriargie.


</doc>
<doc id="99247" url="https://af.wikipedia.org/wiki?curid=99247" title="Waray-Waray Wikipedia">
Waray-Waray Wikipedia

Die Waray-Waray Wikipedia is die Wikipedia vir die Waray-Waraytaal wat deur ongeveer 2,6 miljoen mense in die Filippyne gepraat word. Die Wikipedia is op 25 September 2005 begin. Dit is tans die sewende grootste Wikipedia met ongeveer artikels. Die meeste van die artikels word deur 'n bot geskryf.


</doc>
<doc id="99248" url="https://af.wikipedia.org/wiki?curid=99248" title="Percy Sledge">
Percy Sledge

Percy Sledge (25 November 1940 – 14 April 2015) was 'n Amerikaanse sanger. Hy was veral bekend vir sy treffers ""When a man loves a woman"" en ""My Special Prayer"".

In die vroeë sestigerjare het Sledge as verpleër in 'n hospitaal gewerk en by die musiekgroep "Esquires Combo" aangesluit. Die plaaslike DJ, Quin Ivy, het hom geadviseer om 'n sololoopbaan te begin. Sy eerste enkelspeler, ""When a man loves a woman"", wat hy self geskryf het, is in 1966 deur "Atlantic Records" vrygestel. Die liedjie was wêreldwyd 'n treffer, onder andere nommer een in die Verenigde State. Dit is opgevolg deur treffers soos ""Love me Tender"", ""Take Time to Know her"" en in 1969, ""My Special Prayer"".

In die jare sewentig het sy gewildheid begin daal. Sy laaste groot internasionale treffer was ""I'll be your everything"" in 1975. Sy optredes het egter steeds goed verkoop en hy kon tot in die jare negentig groot skares trek. In 1987 word ""When a man loves a woman"" weer 'n treffer, danksy 'n advertensie van die Levi-handelsmerk.

In 1993 is Sledge in die "Alabama Music Hall of Fame" opgeneem.

Sledge het later in sy lewe lewerkanker opgedoen en is in 2014 daarvoor geopereer. Hy is op 14 April 2015 in die ouderdom van 73 in Baton Rouge, Louisiana oorlede.



</doc>
<doc id="99249" url="https://af.wikipedia.org/wiki?curid=99249" title="Urarteïes">
Urarteïes

Urarteïes is die taal wat in die 1ste millennium v.C. deur die bewoners van die Koninkryk Urartu, 'n antieke staat in die gebied van die Vanmeer in die huidige Oos-Turkye en Armenië gepraat is. Urartu en Urarteïes is afgelei van die Assiriese benaming van die gebied en sy taal, terwyl die Urarteërs na hulself as "Biai-nili" verwys het.

In ouer vaktekste word na die taal ook verwys as Chaldies, afgelei van die god Ḫaldi, of as Vanies volgens die vroegste argeologiese vindplek naby die moderne stad Van. Hier was ook die hoofstad van Urartu geleë. Die oudste oorgelewerde tekste dateer uit die regeringstyd van Sarduri I in die laat 9de eeu v.C. Saam met die ondergang van die ryk sowat tweehonderd jaar later het ook alle skriftelike oorlewerings uit dié tyd verdwyn. So is die verdere ontwikkeling van Urarteïes onbekend. Dit is moontlik later deur 'n vroeë vorm van Armeens vervang.

Op basis van beskikbare bronne neem navorsers aan dat Urarteïes as spreek- en skryftaal tydelik en geografies beperk gebly het tot die Ryk van Urartu. Urarteïes is vermoedelik deur die meerderheid van die destydse bevolking rondom die Vanmeer en in gebiede langs die Bo-Zabvallei gebesig. Die ontsyfering van Nieu-Assiriese wigskriftekste het Urarteïese bronne toeganklik gemaak vir navorsing. Urarteïes is egter eers vanaf die 1930's stelselmatig deur wetenskaplikes bestudeer.

Urarteïes vorm saam met die nou verwante Hurrities die sogenaamde Hurro-Urarteïese taalfamilie. Hurrities is tot in die 12de eeu v.C. in Oos-Anatolië, Noord-Sirië en Noord-Mesopotamië gepraat en het daarna uitgesterf soos Urarteïes. Albei tale is blykbaar nie enigsins verwant aan 'n groter taalgroep nie, alhoewel sommige taalnavorsers aanneem dat hulle moontlik verwant aan die Noordoos-Kaukasiese familie van Nachies-Dagestanse tale is.


</doc>
<doc id="99250" url="https://af.wikipedia.org/wiki?curid=99250" title="Tamil Wikipedia">
Tamil Wikipedia

Die Tamil Wikipedia (Tamil: தமிழ் விக்கிப்பீடியா) is die Wikipedia vir die Tamil-taal. Dit is in September 2009 geskep en is tans die grootste Wikipedia met ongeveer artikels en die tweede grootste in die Indiese tale.


</doc>
<doc id="99251" url="https://af.wikipedia.org/wiki?curid=99251" title="Taoyuan">
Taoyuan

Taoyuan (Chinees: 桃園市; Pinyin: "Taoyuan shi"; Pe̍h-oē-jī: "Thô-hn̂g-Chhī") is 'n spesiale munisipaliteit van die Republiek China in die noordwestelike deel van die eiland Taiwan. Die stad is langs Nieu-Taipei aan die kus van die Oos-Sjinese See in die administratiewe gewes Noord-Taiwan geleë. Taoyuan-distrik is in hierdie munisipaliteit geleë en dien as setel van Taoyuan.

Die stad Taoyuan is op 25 Desember 2014 uit die Taoyuan-distrik gevorm. Die stad het 'n bevolking van sowat 2 miljoen in Desember 2014 gehad en het 'n oppervlakte van 1 220,9540 km². Dit is die vyfde grootste stad van die Republiek China ná Nieu-Taipei, Kaohsiung, Taichung en Taipei.

Taoyuan beteken "perskeboord" aangesien die gebied gereeld baie perskebloeisels het. Taoyuan is die inheemse tuiste van die Pingpu-stam. Dit vorm nou 'n belangrike industriële streek van Taiwan. Die grootste lughawe van dié land, Taiwan Taoyuan Internasionale Lughawe, wat Taipei bedien, is in hierdie streek geleë. Taoyuan beskik ook oor 'n groot hawe aan die Oos-Sjinese See.


</doc>
<doc id="99252" url="https://af.wikipedia.org/wiki?curid=99252" title="Thai Wikipedia">
Thai Wikipedia

Die Thai Wikipedia (Thai: วิกิพีเดียภาษาไทย) is die Wikipedia vir die Thai-taal. Dit is in Desember 2003 geskep en is tans die grootste Wikipedia met ongeveer artikels.


</doc>
<doc id="99257" url="https://af.wikipedia.org/wiki?curid=99257" title="Yann Martel">
Yann Martel

Yann Martel (gebore 25 Junie 1963) is 'n Spaanse-Kanadese outeur wat internasionaal bekendheid verwerf het met sy allegoriese roman "Life of Pi", wat in 2002 met die Booker-prys bekroon is. Hierdie roman was 'n nommer 1 topverkoper gepubliseer in 50 gebiede en het alreeds meer as 12 miljoen kopieë verkoop. Die boek was vir meer as 'n jaar lank op die New York Times se lys van topverkoper-boeke. Dit is aangepas vir die grootskerm en geproduseer deur Ang Lee, wat in 2013 vier Oscars (die meeste vir die geleentheid) gewen het, insluitend beste regisseur en die Golden Globe-toekenning vir die beste oorspronklike musiek gewen.

Martel is ook die skrywer van die romans "The High Mountains of Portugal" , "Beatrice and Virgil" en "Self," die versameling van stories "The Facts Behind the Helsinki Roccamatios", en 'n versameling briewe aan die eerste minister van Kanada, "101 Letters to a Prime Minister". He has won a number of literary prizes, including the 2001 Hugh MacLennan Prize for Fiction Hy het 'n aantal literêre pryse gewen, waaronder die 2001 Hugh MacLennan-prys vir fiksie en die 2002-Asiatiese / Pasifiese Amerikaanse prys vir letterkunde.

Hy woon in Saskatoon, Saskatchewan, met die skrywer Alice Kuipers en hul vier kinders. 

Alhoewel sy eerste taal Frans is, skryf Yann Martel in Engels: "Engels is die taal waarin ek die subtiliteit van die lewe die beste uitdruk. Maar ek moet sê dat Frans die taal is wat die naaste aan my hart is. En om dieselfde rede gee Engels ook vir my voldoende afstand om te skryf. " 

Die seun van Frans-Kanadese Nicole Perron en Émile Martel, Yann Martel, is in Salamanca, Spanje, gebore waar sy ouers aan die Universiteit van Salamanca studeer. Sy moeder was in Hispanic Studies ingeskryf, terwyl sy pa aan 'n PhD oor die Spaanse skrywer en filosoof Miguel de Unamuno werk. Kort na sy geboorte het die gesin verhuis, eers na Coimbra, Portugal; en Madrid, Spanje; en toe na Fairbanks, Alaska; en Victoria, Brits-Columbië, waar sy pa onderskeidelik aan die universiteite van Alaska en Victoria onderrig het. Sy ouers het daarna by die Kanadese buitelandsesake aangesluit. Hy het dus in San José, Costa Rica, Parys, Frankryk en Madrid, Spanje, tussen Ottawa, Ontario, tussen uitplasings opgegroei. Martel het sy finale twee jaar hoërskool by Trinity College School, 'n kosskool in Port Hope, Ontario, Kanada, en voltooi 'n voorgraadse graad in filosofie aan die Trent-universiteit in Peterborough, Ontario, voltooi.

As 'n volwassene het Martel by diverse wergeleenthede gehad - parkeerbeampte in Ottawa, skottelgoedwasser in 'n boomplant-kamp in Noord-Ontario, sekuriteitswag by die Kanadese ambassade in Parys; en reis deur Mexiko, Suid-Amerika, Iran, Turkye en Indië. Hy het begin skryf terwyl hy op universiteit was, veral kortverhale wat volgens sy eie erkenning "deur onvolwassenheid gekenmerk was en ook vreesaanjaend was", maar hy het nie opgehou met skryf nie. 

Martel verhuis na Saskatoon, Kanada, met sy vennoot, die skrywer Alice Kuipers, in 2003.

Martel se werk verskyn eers in 1988 in "The Malahat Review" met sy kortverhaal "Mister Ali and the Barrelmaker". Die "Malahat Review" het ook in 1990 sy kortverhaal gepubliseer, "The Facts Behind the Helsinki Roccamatios", waarvoor hy die 1991 Journey-prys gewen het en wat ingesluit is in die 1991-1992 "Pushcart Prize Anthology". In 1992 het die "Malahat" sy kortverhaal uitgegee, "The Time I Heard the Private Donald J. Rankin String Concerto with One Discordant Violin, by the American Composer John Morton," waarvoor hy 'n National Gold Award gewen het. Die kulturele tydskrif "Border Crossings" het sy kortverhaal "Industrial Grandeur" in 1993 gepubliseer. Dieselfde jaar het 'n boekwinkel in Ottawa, wat vir Martel ondersteun het, 'n handgemaakte, beperkte uitgawe van sommige van sy stories, "Seven Stories", gepubliseer.

Martel gee Die Kanadese Raad vir die Kunste die krediet vir 'n sleutelrol wat hulle speel in die bevordering van sy loopbaan, en het aan hom in 1991 en 1997 toekennings toegeken. In die Skrywer se Nota van sy roman, "Life of Pi", het hy geskryf: "Ek wil graag my opregte dank uitspreek aan die groot instelling, die Kanada Raad vir die Kunste, sonder wie se toelae ek nie ["Life of Pi"] kon bymekaar gebring het nie...As ons, burgers, nie ons kunstenaars ondersteun nie, dan bied ons, ons verbeelding op die altaar van die ruwe werklikheid en ons beland in niks te glo en het nuttelose drome."

In 1993 het "Knopf Canada" 'n versameling van vier van Martel se kortverhale gepubliseer: "The Facts Behind the Helsinki Roccamatios, the eponymous story, as well as The Time I Heard the Private Donald J. Rankin String Concerto..., Manners of Dying," en "The Vita Aeterna Mirror Company." By die eerste publikasie verskyn die versameling in Kanada, Quebec, die Verenigde Koninkryk, Frankryk, Nederland, Italië en Duitsland.

Martel se eerste roman, "Self", verskyn in 1996. Dit is gepubliseer in Kanada, Quebec, die Verenigde Koninkryk, Nederland en Duitsland.

Martel se tweede roman, "Life of Pi", is gepubliseer op 11 September 2001 en is in 2002 onder meer die Man Booker-prys toegeken. Hy het in verskeie lande 'n topverkoper geword, waaronder 61 weke op die New York Times Besverkoper-lys. Martel was die vorige dag in New York. Hy het op die aand van die 10de vir Toronto die volgende oggend die publikasie van sy roman gemaak. Hy is gedeeltelik geïnspireer om 'n storie te skryf oor die deel van 'n reddingsboot met 'n wilde dier nadat hy 'n resensie van die novelle "Max and the Cats" deur die Brasiliaanse skrywer Moacyr Scliar in die New York Times Book Review gelees het. Martel het aanvanklik kritiek gekry van die Brasiliaanse pers omdat hy nie met Scliar geraadpleeg het nie. Martel het daarop gewys dat hy nie kon steel van 'n werk wat hy nie destyds gelees het nie. Hy het gewillig erken dat hy beïnvloed word deur die New York Times se oorsig van Scliar se werk en bedank hom in die Skrywer se Nota van die "Life of Pi". "Life of Pi" is later gekies vir die 2003-uitgawe van "CBC Radio" se Canada Read-kompetisie, waar dit deur die skrywer Nancy Lee bevorder is. Daarbenewens is sy Franse vertaling, "Histoire de Pi", ingesluit in die Franse weergawe van die kompetisie, "Le combat des livres", in 2004, bevorder deur sanger Louise Forestier.

Martel was die Samuel Fischer-besoekende professor aan die Instituut van Vergelykende Letterkunde, Freie Universität Berlyn in 2002, waar hy 'n kursus met die titel "Die dier in die letterkunde" aangebied het. Hy het toe vanaf September 2003 'n jaar in Saskatoon, Saskatchewan, as die Saskatoon Openbare Biblioteek se skrywer-in-wooning. Hy het saamgewerk met Omar Daniel, komponis-in-wooning by die Royal Conservatory of Music in Toronto, op 'n stuk vir klavier, strykkwartet en bas. Die toonsetting, "You Are Where You Are," is gebaseer op teks wat deur Martel geskryf is. Dit sluit dele van selfoongesprekke uit wat in 'n gewone dag geneem word.

Van 2005 tot 2007 was Martel Besoekende Dosent aan die Universiteit van Saskatchewan.

"Beatrice and Virgil", sy derde roman, is in 2010 uitgegee. Die werk is 'n allegoriese kykna die Holocaust, wat probeer om hierdie tydperk nie deur die lens van historiese getuienis aan te pak nie, maar deur verbeeldingryke sintese. Die hoofkarakters in die storie is 'n skrywer, 'n taksidermis en twee opgestopte diere: 'n rooibrulaap en 'n donkie.

Van 2007 tot 2011 het Martel 'n "guerrilla-boekklub" bestuur met die destydse eerste minister van Kanada, Stephen Harper, wat aan die eerste minister elke twee weke vier jaar lank 'n boek stuur, 'n totaal van meer as honderd romans, toneelstukke, poësieversamelings, grafiese romans en kinderboeke. Elke geskenk het gepaard gegaan met 'n brief waarin die waarde van die boek verduidelik word. Die punt was om vir Stephen Harper duidelik te maak dat die lees van literatuur nie net 'n plesier is nie, maar ook 'n noodsaaklike manier om die wêreld te ken en die lewe te verstaan. Vir al sy pogings het Martel nie 'n enkele antwoord van die eerste minister ontvang nie. Die briewe is in 2012 as 'n boek gepubliseer, "101 Letters to a Prime Minister". For all his efforts, Martel received not a single reply from the Prime Minister. The letters were published as a book in 2012, "101 Letters to a Prime Minister". Die Poolse tydskrif "Histmag" het hom as inspirasie aangehaal vir die stuur van boeke aan die premier Donald Tusk, maar dit was 'n eenmalige met slegs 10 boeke wat deur hul uitgewers geskenk is en deur die tydskriflesers gekies is. Tusk het baie positief gereageer.

Martel is genooi om 'n lid van die Royal Society of Literature in 2014 te word. Hy het van 2010 tot 2015 op die Raad van Direkteure van die Saskatoon Openbare Biblioteek gedien.

Sy vierde roman, "The High Mountains of Portugal", is op 2 Februarie 2016 gepubliseer. Dit vertel van drie karakters in Portugal in drie verskillende tydperke, wat elkeen op sy eie manier met liefde en verlies hanteer. Dit het op die New York Times Besverkoper-lys gekom binne die eerste maand van vrystelling.

• "Seven Stories" (1993)

• "The Facts Behind the Helsinki Roccamatios (Collection of four short stories, including the eponymous story of the collection") (1993)

• "Self" (1996)

• "Life of Pi" (2001)

• "We Ate the Children Last" (Kortverhaal) (2004)

• "Beatrice and Virgil" (2010)

• "101 Letters to a Prime Minister: The Complete Letters to Stephen Harper" (2012) 

• "The High Mountains of Portugal" (2016)

• New York Times Topverkoper 2016 
Beatrice and Virgil

• New York Times Topverkoper 2010

• Boston Globe Topverkoper

• L.A. Times Topverkoper

• Minneapolis Star Tribune Topverkoper

• National #1 Bestseller in Maclean's 

• Topverkoper in "The Toronto Star"

• Gelys vir die 2012 International IMPAC Dublin Literary Award

• Financial Times 2010 Fiksie van die Jaar

• Wenner van die 2002 Man Booker Prize for Fiction

• New York Times Topverkoper-lys 2002-03 (61 weeks) 

• Wenner van die Asian/Pacific American Award for Literature 2002

• Wenner van die Hugh MacLennan Prize for Fiction 2001

• Wenner van die Boeke-prys 2003 (Suid-Afrika) 

• Wenner van die Deutscher Bücherpreis Deutscher Bücherpreis List of Winners|2004.

• Wenner van La Presse Prix du Grand Public 2003

• Wenner van die “Scene It Read It” kategorie van die Coventry Inspiration Book Awards 2014

• A Quill & Quire Beste Boek van 2001

• Wenner van die 1991 Journey Prize

• "Life of Pi", met Ang Lee as regisseur in 2012 en het ‘n aantal pryse gewen. Martel maak 'n kort verskeining as ekstra, hy sit op 'n parkbank oor 'n dam terwyl Irrfan Khan (Pi) en Rafe Spall (wie Yann Martel speel) gesels.

• "We Ate the Children Last" word verwerk as ‘n onafhanklike film.

• "Manners of Dying", met Jeremy Peter Allen as regisseur in 2004. 

• "The Facts behind the Helsinki Roccamatios"

• "Beatrice and Virgil", verwek deur Lindsay Cochrane met Sarah Garton Stanley as regisseur by die Factory Theatre, Toronto in 2013. 

• "The Facts behind the Helsinki Roccamatios

Martel het in 'n aantal onderhoude gesê dat Dante se "Divine Comedy" die mees indrukwekkende boek is wat hy ooit gelees het. As hy praat oor sy mees onvergeetlike kinderboek, herinner hy "Le Petit Chose" deur Alphonse Daudet. Hy het gesê dat hy dit gelees het toe hy tien jaar oud was, en dit was die eerste keer dat hy 'n boek so hartverskeurend gevind het dat hy hom tot trane beweeg het. 


</doc>
<doc id="99260" url="https://af.wikipedia.org/wiki?curid=99260" title="Goris">
Goris

Goris (Armeens: Գորիս; vroeër bekend as Hin Kores en Gorayk‘) is 'n nedersetting in die Suid-Armeense provinsie Syunik. Dit is in die Goris- of Vararak-riviervallei geleë, sowat 254 km van die Armeense hoofstad Jerewan en 67 km van die provinsiale hoofstad Kapan af, en word omring deur hoë sandsteenberge.

Goris word amptelik as stedelike nedersetting gekategoriseer en is tans die tweede grootste stad in die provinsie Syunik. Volgens die Nasionale Statistieke Diens van die Republiek van Armenië (ARMSTAT) het Goris in 2010 'n bevolking van 23 022 gehad, 'n effense afname sedert die sensus van 2001 toe die inwonertal as 23 261 bepaal is.

Goris word as die aantreklikste stad in die suide van Armenië beskou, nie alleen vanweë se ligging nie, maar veral weens sy boukuns en uitleg. Baie van sy tweeverdieping-geboue is van grys sandsteen gebou, waarby hul ontwerp blykbaar deur 'n Duitse argitek beïnvloed is wat hom hier gevestig het. Opvallend is die roostervormige straatuitleg, met 'n verskeidenheid vrugtebome wat langs sommige strate geplant is - rooi pruim-, moerbei-, pruim-, kersie- en appelbome.


</doc>
<doc id="99262" url="https://af.wikipedia.org/wiki?curid=99262" title="Peter Carey">
Peter Carey

Peter Philip Carey (gebore 7 Mei 1943) is 'n Australiese romanskrywer en tweemalige wenner van die Booker-prys. Hy het sy eerste Booker-prys in 1988 gewen vir "Oscar and Lucinda", en sy tweede Booker-prys in 2001 gewen vir "True History of the Kelly Gang". Sedert 1990 woon Carey in New York waar hy 'n kursus in kreatiewe skryfwerk by New York Universiteit se Hunter College bestuur.


</doc>
<doc id="99268" url="https://af.wikipedia.org/wiki?curid=99268" title="Penelope Fitzgerald">
Penelope Fitzgerald

Penelope Fitzgerald was 'n Engelse skrywer van romans, biografieë en essays. Sy het die Booker-prys in 1979 gewen vir haar roman "Offshore". Haar laaste werk, die hitoriese roman "The Blue Flower" (1995) geniet ook wye aansien.

Fitzgerald se literêre loopbaan het baie laat begin, in 1975 op die ouderdom van 58 jaar, toe sy 'n biografie van die Pre-Rafaelitiese kunstenaar Edmund Burne-Jones gepubliseer het.

Hermionee Lee het die eerste vollengte-biografie van Fitzgerald gepubliseer in 2013, getiteld "Penelope Fitzgerald: A Life".


</doc>
<doc id="99269" url="https://af.wikipedia.org/wiki?curid=99269" title="Philo Farnsworth">
Philo Farnsworth

Philo Taylor Farnsworth (19 Augustus 1906 – 11 Maart 1971) was 'n Amerikaanse uitvinder en televisie-pionier. Hy het etlike deurslaggewende bydraes tot die vroeë ontwikkeling van televisie gelewer. Hy is miskien beste bekend vir sy uitvinding van die eerste ten volle funksionele, en volkome elektroniese beeldopvangstoestel ('n videokamerabuis, wat toe 'n "beeldontleder" genoem is), benewens die eerste ten volle funksionele en volledige, en volkome elektroniese televisiestelsel. Hy was ook die eerste persoon om so 'n stelsel aan die publiek te demonstreer. Farnsworth het 'n televisiestelsel ontwikkel, volledig met ontvanger en kamera, wat hy van 1938 tot 1951 kommersieel vervaardig het in die firma "Farnsworth Television and Radio Corporation".

Later in sy lewe het Farnsworth 'n klein kernversmelting-toestel uitgevind, die sogenaamde "Farnsworth–Hirsch fusor", of bloot die "fusor", wat naamlik ione verhit met behulp van elektrostatiese traagheidsinsluiting, tot by toestande wat geskik is vir kernversmelting. Alhoewel nie 'n praktiese werktuig vir opwekking van kernenergie nie, is die versmelter 'n werkbare bron van neutrone. Die ontwerp van hierdie toestel was al die erkende inspirasie vir ander versmeltingsbenaderings, insluitend algemene benaderings tot versmeltingontwerp soos die Polywell-reaktorkonsep. Farnsworth was die houer van 165 patente, hoofsaaklik in radio- en televisietegnologië.


</doc>
<doc id="99273" url="https://af.wikipedia.org/wiki?curid=99273" title="Salman Rushdie">
Salman Rushdie

Sir Ahmed Salman Rushdie (gebore 19 Junie 1947) is 'n Brits-Indiese romanskrywer en essayis. Sy tweede roman, "Midnight's Children", het in 1981 die Booker-prys gewen. Sy kontroversiële vierde roman, "The Satanic Verses", het internasionale opspraak gemaak toe die ajatolla Ruhollah Khomeini as gevolg daarvan 'n fatwā vir Rushdie se teregstelling op 14 Februarie 1989 uitgevaardig het.

Rushdie woon sedert 2000 in Amerika, waar hy by die Emory Universiteit werksaam was.


</doc>
<doc id="99274" url="https://af.wikipedia.org/wiki?curid=99274" title="Bernice Rubens">
Bernice Rubens

Bernice Rubens (26 Julie 1923 – 13 Oktober 2004) was 'n Walliese romanskrywer. Sy is die suster van die klassieke pianis en anti-apartheidsaktivis Harold Rubens.

In 1970 word sy die eerste vrou wat die Booker-prys wen, vir haar roman "The Elected Member" (1969). Haar roman "Madame Sousatzka" (1962) is in 1988 omskep in 'n gelyknamige film met Shirley MacLaine in die rolbedeling.


</doc>
<doc id="99275" url="https://af.wikipedia.org/wiki?curid=99275" title="Ruth Prawer Jhabvala">
Ruth Prawer Jhabvala

Ruth Prawer Jhabvala (7 Mei 1927 — 3 April 2013) was 'n Duits-gebore Engelse en Amerikaanse skrywer van romans, kortverhale en draaiboeke. Sy is veral bekend vir haar samewerking met die rolprentgeselskap Merchant Ivory Productions. Sy het die Booker-prys in 1975 gewen vir haar roman "Heat and Dust", asook twee Oscar-toekennings vir beste verwerkte draaiboek in 1987 en 1993 onderskeidelik, vir die films "A Room With A View" en "Howards End". In 1985 is sy gekies vir 'n MacArthur Fellowship.


</doc>
<doc id="99276" url="https://af.wikipedia.org/wiki?curid=99276" title="Kazuo Ishiguro">
Kazuo Ishiguro

Kazuo Ishiguro (Japannees: カズオ・イシグロ of 石黒 一雄; gebore 8 November 1954) is 'n Japannees-gebore Engelse romanskrywer. Sy familie het in 1960 van Japan na Engeland verhuis. Ishiguro is een van die mees gevierde hedendaagse skrywers in die Engelse taal. Hy het die Booker-prys in 1989 gewen vir sy roman "The Remains of the Day". In 2017 is die Nobelprys vir Letterkunde aan hom toegeken.

Hy is gebore in Nagasaki, Japan; sy gesin het in 1960 na die Verenigde Koninkryk verhuis toe hy vyf was. Ishiguro het in 1978 aan die Universiteit van Kent met 'n baccalaureusgraad in Engels en filosofie gegradueer en in 1980 sy meestersgraad aan die Universiteit van East Anglia in kreatiewe skryfkursus behaal.

Ishiguro word beskou as een van die mees gevierde hedendaagse fiksie-outeurs in die Engelstalige wêreld, wat vier nominasies vir die Man Booker-prys ontvang het en die toekenning in 1989 gewen het vir sy roman "The Remains of the Day". Ishiguro se roman, "Never Let Me Go", is aangewys as die beste roman van die jaar en is opgeneem in die tydskrif se lys van die beste Engelse taal romans wat tussen 1923 en 2005 gepubliseer is. Volgens hom was die grootword in 'n Japannese familie in Brittanje noodsaaklik vir sy skryfwerk, aangesien dit hom in staat gestel het,om 'n ander perspektief as dié van baie van sy Britse eweknieë te ontwikkel. Sy sewende roman, "The Buried Giant", is in 2015 gepubliseer.

In 2017 het die Sweedse Akademie Ishiguro die Nobel-prys in Letterkunde toegeken, wat hom beskryf as 'n skrywer "wat in romans van groot emosionele krag, die afgrond ontbloot het onder ons illusionêre siening van verbintenis met die wêreld." Ishiguro was in die 2018 Koningin se Verjaarsdag-erelys tot ridder verhef.

• "A Pale View of Hills" (1982)

• "An Artist of the Floating World" (1986)

• "The Remains of the Day" (1989)

• "The Unconsoled" (1995)

• "When We Were Orphans" (2000)

• "Never Let Me Go" (2005)

• "The Buried Giant" (2015)

• "Nocturnes: Five Stories of Music and Nightfall" (2009)

• "A Profile of Arthur J. Mason" (televisie film vir Channel 4)(1984)

• "The Gourmet" (televisie film vir Channel 4) (1987)

• "The Saddest Music in the World" (2003)

• "The White Countess" (2005)

• "A Strange and Sometimes Sadness", "Waiting for J" en "Getting Poisoned" (in "Introduction 7: Stories by New Writers," 1981)[32]

• "A Family Supper" (in "Firebird 2: Writing Today", 1983)

• "Summer After the War" (in "Granta 7", 1983)

• "October 1948" (in "Granta 17", 1985)

• "A Village After Dark" (in "The New Yorker", May 21, 2001)

• ""The Ice Hotel""; ""I Wish I Could Go Travelling Again""; ""Breakfast on the Morning Tram"", and ""So Romantic""; Jim Tomlinson / Kazuo Ishiguro, op Stacey Kent se 2007 Grammy-genomineerde album, "Breakfast on the Morning Tram".

• ""Postcard Lovers""; Tomlinson / Ishiguro, op Kent se album "Dreamer in Concert" (2011).

• ""The Summer We Crossed Europe in the Rain""; ""Waiter, Oh Waiter"", and ""The Changing Lights""; Tomlinson / Ishiguro, op Kent se album "The Changing Lights" (2013).

• ""Bullet Train""; ""The Changing Lights"", and ""The Ice Hotel""; Tomlinson / Ishiguro, op Kent se album "I Know I Dream: The Orchestral Sessions" (2017).

• ""The Ice Hotel""; Tomlinson / Ishiguro – Quatuor Ébène, met Stacey Kent, op die album "Brazil" (2013).



</doc>
<doc id="99277" url="https://af.wikipedia.org/wiki?curid=99277" title="Rooilipslang">
Rooilipslang

Die Rooilipslang ("Crotaphopeltis hotamboeia") is 'n slang wat in Afrika suid van die Sahara voorkom. Die slang is nie giftig nie. Die Engelse naam is ""Herald snake"", terwyl dit in Ndebele as ""Phimpi"" bekend staan.

Die slang het 'n helder oranje of rooi merk op die boonste lip. Die kop is donkerder as die liggaam en die slang se maag is wit. Hulle is kleinerig met 'n gemiddelde lengte van 45 cm en het 'n breë kop.

Dit is 'n stadig-bewegende slang wat aggressie toon as dit versteur word. Die voorkant van die liggaam word opgelig, die kop platgetrek en die liggaam word opgeblaas terwyl hulle sis en na die gevaar pik. Hulle byt maklik, maar is nie vir die mens giftig nie.

Die slang is ovipaar (eierlêend). Ses tot sestien eiers word op 'n slag gelê. Die eiers broei na 60 dae uit. Die kleintjies is 130-180 mm lank.

Rooilipslange vreet meestal paddas. Hulle het groot lem-agtige slagtande wat vir die doel aangepas is.



</doc>
<doc id="99283" url="https://af.wikipedia.org/wiki?curid=99283" title="Maleisiese Wikipedia">
Maleisiese Wikipedia

Die Maleisiese Wikipedia (Maleis: "Wikipedia Bahasa Melayu") is die Wikipedia vir die Maleise taal. Dit is in Oktober 2002 geskep en is tans die grootste Wikipedia met ongeveer artikels. Die Wikipedia is begin deur Brion Vibber, 'n Wikipedia administrateur.


</doc>
<doc id="99285" url="https://af.wikipedia.org/wiki?curid=99285" title="Verkeerdevlei (dam)">
Verkeerdevlei (dam)

Verkeerdevlei naby Touwsrivier is een van die oudste opgaardamme in Suid-Afrika.

Hierdie dam lê by die samevloeiing van die Smalblaarrivier en die Bokrivier. Sy uitloop is in die Donkiesrivier, 'n boloop van die Touwsrivier. Dit lê wes van die R46-pad tussen die dorp Touwsrivier en die Karoopoort.

Die reisinger William John Burchell het in 1811 reeds die vlei besoek. Dit is in 1889 tot opgaardam ontwikkel om die spoorweë van water te voorsien. In 1904 het 'n besproeiingsraad die dam oorgeneem toe die spoorweë ander waterbronne bekom het.

Die dam het 'n opgaarvermoë van 5 500 000 kubieke meter en verskaf water vir 80 km stroomaf aan 36 boere om 546 ha te besproei.



</doc>
<doc id="99287" url="https://af.wikipedia.org/wiki?curid=99287" title="Gisele Bündchen">
Gisele Bündchen

Gisele Caroline Bündchen (gebore 20 Julie 1980) is ’n Brasiliaanse mannekyn en aktrise.


</doc>
<doc id="99299" url="https://af.wikipedia.org/wiki?curid=99299" title="Ève Curie">
Ève Curie

Ève Denise Curie Labouisse (6 Desember 1904 – 22 Oktober 2007) was 'n Amerikaans-Franse musikant en outeur en die dogter van Pierre en Marie Curie. Sy is gebore in Parys en het gestudeer aan die "Collège Sévigne". Sy het haar jong lewe aan musiek gewy en was 'n pianis wat verskeie uitvoerings in Parys, die Franse provinsies en België gehou het. Sy het onder andere die boeke "Madame Curie" (1937) en "Among Warrioes" (1943) laat verskyn wat onmiddellike suksesse was. Sy het in die Verenigde State gebly tydens die Tweede Wêreldoorlog.

Haar suster was Irène Joliot-Curie.



</doc>
<doc id="99301" url="https://af.wikipedia.org/wiki?curid=99301" title="Louis Joliet">
Louis Joliet

Louis Joliet - ook Jolliet - (21 September 1645 - 1700) was 'n Franse ontdekkingsreisiger en pelshandelaar. Hy is gebore in Quebec en het gestudeer as 'n priester. In 1692 word hy egter 'n pelshandelaar - ook bekend as Coureur de bois - en verlaat Ouebec. Hy bevriend die Indiane asook die sendelinge wat tussen hulle werksaam is. In 1670 word hy saam met Simon Francois Daumont St. Lusson gestuur na die Groot Mere om koper te probeer vind. By Sault Ste. Marie het St. Lusson, in die teenwoordigheid van 'n klomp Indiane, besit geneem van die Bowe- en Huronmere in die naam van die Franse Koning. 

Die Jesuïete was begerig om die land verder suidwaarts te verken en om die monding van die Mississippirivier te vind. Op daardie stadium het hulle geglo dat die monding in die "Suidsee" was, soos die Stille Oseaan op daardie stadium bekend was, en deur Vasco Núñez de Balboa genoem was. In 1672 was Jolliet deur Goerwerneur Frontenac aangewys om so ekspedisie te lei.

In 1673 vertrek hy en Jacques Marquette, 'n mede Jesuïet, vanaf Quebec om die Mississippirivier te herontdek en te verken. Hulle doel was ook om land in die naam van Lodewyk XIV van Frankryk te annekseer. Die ekspedisie het uit sewe man bestaan wat met twee kano's gereis het. Hulle kruis die boonste gedeelte van Michiganmeer en draai suidwaarts by die westelike oewer tot by Green Bay, Wisconsin. Hiervandaan volg hulle die "Foxrivier" teen die vloei tot by sy waterskeiding. Hulle het vir 'n kort wyle by De Père gestop by die St. Francis sendingskerk. Hiervandaan het hulle die kano's vir 'n paar kilometer gedra tot by die Wisconsinrivier. Mascouten Indiane het opgetree as gidse. Hulle het die vloei van die Wisconsinrivier gevolg tot in die Mississipirivier wat hulle weer gevolg het tot waar die Arkansasrivier uitmond in die Mississipi.

Hulle was oortuig dat die Mississipi uitmond in die Golf van Meksiko en draai om. Hulle keer terug via die Illinoisrivier tot by Green Bay, dra die kano's tot by die Michiganmeer en vaar na Sturgeon's Bay, Wisconsin. Marquette terugkeer na De Père en Jolliet gaan na Montreal om verslag te doen oor hulle bevindinge. Op pad terug volg hy die Sint-Laurensrivier en in die stroomversnellings net bokant Montreal val hy met sy kano om en verloor al sy kaarte en notas. Hy kon egter die meeste van die kaarte herkontrueer en word ge-eer vir sy prestasie. In 1680 gee die Franse regering Anticosti-eiland aan hom. Die eiland is gelee by die monding van die Sint-Laurensrivier. Die Britte neem egter die eiland in 1691 oor.



</doc>
<doc id="99304" url="https://af.wikipedia.org/wiki?curid=99304" title="August Strindberg">
August Strindberg

Johann August Strindberg (22 Januarie 1849 — 14 Mei 1912) was 'n Sweedse dramaturg en romanskrywer. In sy tuisland is hy verder ook bekend as 'n essayis, digter en kunsskilder. Sy loopbaan het vier dekades lank geduur en sy versamelde werke bestaan uit meer as 60 toneelstukke en meer as 30 werke van fiksie. Sy toneelstukke word in die geheel gekenmerk deur naturalisme, maar die latere werke antisipeer ook die ontwikkeling van modernistiese denkstrome soos ekspressionisme en surrealisme.


</doc>
<doc id="99305" url="https://af.wikipedia.org/wiki?curid=99305" title="Bertolt Brecht">
Bertolt Brecht

Bertolt Brecht (10 Februarie 1898 — 14 Augustus 1956) was 'n Duitse dramaturg, digter en teaterregisseur. Hy was veral bekend vir "Die Driestuiwer-opera", "Die Kaukasiese krytsirkel" en "Moeder Courage". Sy se toneelstukke ondersoek politieke idees en is wat vorm betref, soortgelyk aan antieke Griekse dramas.

Brecht was baie invloedryk oor die ontwikkeling van lewende teater gedurende die 20ste eeu, veral in die manier waarop hy voortgebou het op die politieke en estetiese eksperimente van regisseurs soos Erwin Piscator, en in hoe hy Marxistiese ideologie deel gemaak het van die teorie en praksis van epiese teater. Brecht is bekend vir sy teoretisering van die "Verfremdungseffekt", wat teen naturalisme in die teater werk en doelbewus 'n vervreemende afstand tussen die akteurs/handeling en gehoor van 'n toneelstuk nastreef.

Die Weimar-geinspireerde musikale verhoogstuk "Die Dreigroschenoper" (in Afrikaans "Die Driestuiwer-opera", en in Engels geken as "The Threepenny Opera"), wat Brecht geskryf het in samewerking met die komponis Kurt Weill, is een van die mees suksesvolle teaterstukke van die afgelope eeu. Die bekende liedjie "Mackie Messer" ("Mack the Knife") wat daarin voorkom word algemeen deur jazz- en kabaretsangers opgeneem.

Brecht is in 1930 getroud met die aktrise Helene Weigel.

Toneelstukke (chronologies):

Film:

Eenbedrywe:

Liedere en gedigte:

Prosa:


</doc>
<doc id="99306" url="https://af.wikipedia.org/wiki?curid=99306" title="Bedřich Smetana">
Bedřich Smetana

Bedřich (Friedrich) Smetana [ˈbɛdr̻ɪx ˈsmɛta:na] (* 2 Maart 1824 in Litomyšl (Leitomischl), Oos-Boheme; † 12 Mei 1884 in Praag) was 'n Boheemse romantiese komponis van operas en simfoniese gedigte. As grondlegger van die nasionale skool van Tsjeggiese musiek was hy die eerste nasionalistiese komponis van formaat. Sy bekendste werk is "Vltava (Die Moldau)" uit die simfoniese siklus "Má vlast (My Vaderland)".



</doc>
<doc id="99307" url="https://af.wikipedia.org/wiki?curid=99307" title="Merchant Ivory Productions">
Merchant Ivory Productions

Merchant Ivory Productions is 'n rolprentgeselskap en produksiemaatskappy wat in 1961 gestig is deur vervaardiger Ismail Merchant en regisseur James Ivory. Hulle het altesame 44 rolprente gemaak, 23 waarvan die skrywer Ruth Prawer Jhabvala verantwoordelik was vir skryf van die draaiboeke. Die oorspronklike doel met die stigting van die Merchant Ivory-produksiemaatskappy was om Engelse rolprente in Indië te maak, maar die geselskap was mettertyd meer aktief in Westerse lande soos Engeland, Amerika en Frankryk.

Merchant Ivory se rolprente word veral geken vir die ikoniese produksies wat in Edwardiaanse Engeland plaasvind, of in Amerika gedurende dieselfde tydperk. Die mees suksesvolle voorbeelde hiervan is hul verwerkings vir die silwerdoek van romans deur Henry James, E.M. Forster en Kazuo Ishiguro: "The Europeans" (1979), "The Bostonians" (1984), "A Room with A View" (1985), "Maurice" (1987), "Howards End" (1992) en "The Remains of the Day" (1993).

Bekende akteurs wat rolverskynings in Merchant Ivory-rolprentprodusksies maak sluit in Helena Bonham Carter, Glenn Close, Simon Callow, Stockard Channing, Ralph Fiennes, Hugh Grant, Anthony Hopkins, Kate Hudson, Laura Linney, Vanessa Redgrave, Christopher Reeve, Natasha Richardson, Emma Thompson, Uma Thurman en Naomi Watts.


</doc>
<doc id="99311" url="https://af.wikipedia.org/wiki?curid=99311" title="Saxo Grammaticus">
Saxo Grammaticus

Saxo Grammaticus (c. 1150 — c. 1220), ook bekend as Saxo cognomine Longus, was 'n Deense geskiedkundige en outeur van die eerste volledige geskiedenis van Denemarke, die 16-volume "Gesta Danorum".


</doc>
<doc id="99312" url="https://af.wikipedia.org/wiki?curid=99312" title="Zoeloe Wikipedia">
Zoeloe Wikipedia

Die Zoeloe Wikipedia is die Zoeloe-weergawe van Wikipedia, 'n gratis, ope-inhoud aanlynensiklopedie. Volgens die aantal artikels is dit die grootste Wikipedia-projek.

Aangesien Zoeloe onderling verstaanbaar is deur Xhosasprekers (albei is Nguni-tale) is dit moontlik om artikels uit die Zoeloe-uitgawe maklik in Xhosa te vertaal vir die Xhosa Wikipedia. Soortgelyke transwikipogings is aangewend vir die Skandinawiese taaluitgawes, soos die Sweedse, Noorse en Deense Wikipedias.

Daar is in Januarie 2012 voorgestel dat die Zoeloe Wikipedia gesluit word weens 'n gebrek aan aktiwiteit, 'n voorstel wat verwerp is in Maart 2012.

Die Wikipedia het tans bladsye, waarvan artikels is. Dit het geregistreerde gebruikers, waarvan as aktief gereken word. Hierdie gebruikers het in totaal wysigings aangebring en lêers opgelaai.



</doc>
<doc id="99313" url="https://af.wikipedia.org/wiki?curid=99313" title="Somaliese Wikipedia">
Somaliese Wikipedia

Die Somaliese Wikipedia is die Somaliese weergawe van die ensiklopedie Wikipedia. Tans het dit bladsye wat as artikels gedefinieer word, wat dit die 178ste grootste Wikipedia-projek maak.



</doc>
<doc id="99314" url="https://af.wikipedia.org/wiki?curid=99314" title="Noord-Sotho Wikipedia">
Noord-Sotho Wikipedia

Die Noord-Sotho Wikipedia is die Noord-Sotho weergawe van Wikipedia, 'n gratis, ope-inhoud aanlynensiklopedie. Volgens die aantal artikels is dit die grootste Wikipedia-projek.

Die Wikipedia het tans bladsye, waarvan artikels is. Dit het geregistreerde gebruikers, van wie as aktief gereken word. Hierdie gebruikers het in altesaam wysigings aangebring en lêers opgelaai.



</doc>
<doc id="99315" url="https://af.wikipedia.org/wiki?curid=99315" title="Xhosa Wikipedia">
Xhosa Wikipedia

Die Xhosa Wikipedia is die Xhosa-weergawe van Wikipedia, 'n gratis, ope-inhoud aanlynensiklopedie. Volgens die aantal artikels is dit die grootste Wikipedia-projek.

Die Wikipedia het tans bladsye, waarvan artikels is. Dit het geregistreerde gebruikers, waarvan as aktief gereken word. Hierdie gebruikers het in totaal wysigings aangebring en lêers opgelaai.



</doc>
<doc id="99316" url="https://af.wikipedia.org/wiki?curid=99316" title="Tsonga Wikipedia">
Tsonga Wikipedia

Die Tsonga Wikipedia is die Tsonga- (of Sjangaan-) weergawe van Wikipedia, 'n gratis, ope-inhoud aanlynensiklopedie. Volgens die aantal artikels is dit die grootste Wikipedia-projek.

Die Wikipedia het tans bladsye, waarvan artikels is. Dit het geregistreerde gebruikers, waarvan as aktief gereken word. Hierdie gebruikers het in totaal wysigings aangebring en lêers opgelaai.



</doc>
<doc id="99317" url="https://af.wikipedia.org/wiki?curid=99317" title="Venda Wikipedia">
Venda Wikipedia

Die Venda Wikipedia is die Venda-weergawe van Wikipedia, 'n gratis, ope-inhoud aanlyn ensiklopedie. Volgens die aantal artikels is dit die grootste Wikipedia-projek.

Die Wikipedia het tans bladsye, waarvan artikels is. Dit het geregistreerde gebruikers, waarvan as aktief gereken word. Hierdie gebruikers het in totaal wysigings aangebring en lêers opgelaai.



</doc>
<doc id="99320" url="https://af.wikipedia.org/wiki?curid=99320" title="Siklotron">
Siklotron

'n Siklotron is 'n tipe partikelversneller wat gekenmerk word deur die feit dat die partikels in 'n sterk konstante magneetveld vasgevang word tydens die versnelling. Hierdeur dwing die magneetveld die gelaaide partikels om in 'n sirkelvormige baan te beweeg. Tydens die beweging word die partikel op sekere plekke deur 'n elektriese veld versnel. Dit beteken dat hy toenemend vinniger beweeg, en dus 'n spiraalvormige pad na buite volg. Die siklotron is in 1932 deur die Amerikaanse fisikus Ernest O. Lawrence uitgevind, waarvoor hy die Nobelprys in 1939 ontvang het. Siklotrone was aanvanklik, en tot en met die 1950s, die kragtigste partikelversnellers gewees. Deesdae word hulle veral in die produksie van radioisotope, kernmedisyne (soos proton- en neutronterapie) en die vervaardiging van partikelbundels in kernfisika gebruik. Die 200 MeV oopsektorsiklotron van iThemba LABS (voorheen die Nasionale Versnellersentrum) buite Kaapstad is die kragtigste siklotron in die Suidelike Halfrond. Die grootste siklotron in die wêreld is tans die oopsektorsiklotron TRIUMF in Vancouver met 'n deursnee van 18 meter wat protone tot 500 MeV kan versnel.

Die siklotron is deur Ernest Lawrence by die Unversiteit van Kalifornië se Berkeley kampus uitgevind en gepatenteer waar dit vir die eerste keer in 1932 in werking getree het. Hierna het hy 'n reeks siklotronne by die universitiet se "Radiation Laboratory" gebou wat destyds die kragtigste partikelversnellers in die wêreld was; 'n 68 cm masjien van 4.8 MeV in 1932, 'n 94 cm masjien van 8 MeV in 1937 en 'n 1.5 m masjien van 16 MeV in 1939. 

'n Siklotron benodig twee hoofeienskappe om te werk: eerstens moet daar 'n sterk magnetiese veld wees wat die partikel forseer om in 'n sirkel te beweeg, en tweedens moet daar 'n elektriese veld wees wat die partikel vorentoe druk sodat hy die heeltyd versnel. 

'n Eenvoudige siklotron bestaan uit 'n sterk (groter as 1 Tesla) magneet, wat gewoonlik so gedraai word dat die magneetlyne vertikaal loop en die magneetpole horisontaal is. In die spasie tussen die magneetpole word daar 'n vakuumkamer geplaas waarbinne die partikels beweeg. Daar word ook ten minste twee 'D' vormige elektrodes, oftewel dees, langs die bewegingsvlak geplaas wat die versnellende elektriese veld verskaf. 

Wanneer 'n gelaaide partikel in 'n konstante magneetveld beweeg, is hy onderhewig aan die Lorentz krag wat hom in 'n rigting reghoekig aan sy beweegrigting druk. Die gevolg hiervan is dat hy in 'n sirkelvormige baan rondom die magnetiese veldlyne draai. Hierdie sirkelvormige beweging staan bekend as siklotronbeweging, en het die belangrike eienskap dat die partikel sy omwenteling altyd binne dieselfde tyd voltooi, ongeag van hoe vinnig hy beweeg. Vir hoër spoed is die radius van die sirkel groter, maar die omwentelingsperiode bly konstant. Hierdie omwentelingsfrekwensie word die siklotronfrekwensie genoem.

Die versnelling van die partikel vind in die spasies tussen die twee D elektrodes plaas, deur 'n elektriese veld (dus 'n spanningsverskil) tussen die dees op te wek wat die partikel vorentoe druk. Die elektriese krag moet in dieselfde rigting wys as die partikel se snelheid, maar die partikel verander die heeltyd van rigting: as hy van dee A na dee B beweeg, dan sal hy 'n halwe omwenteling later weer terug van dee B na dee A beweeg. Dit beteken dat die elektriese veld ook binne daardie tyd van rigting moet verander. Mens moet dus 'n wisselstroom spanning tussen die dees opwek. Die frekwensie van so 'n siklotron se D-spanning, is dieselfde as die partikel se siklotronfrekwensie, wat oor die algemeen vir protone in die omgewing 5-30 MHz is. Dit is dus in die radiofrekwensie (RF) golfband, en daar word dus gesê dat die partikelversnelling deur middel van RF golwe plaasvind.


</doc>
<doc id="99322" url="https://af.wikipedia.org/wiki?curid=99322" title="Shark Island-konsentrasiekamp">
Shark Island-konsentrasiekamp

Die Shark Island-konsentrasiekamp of "Doodseiland" (Duits: "Konzentrationslager auf der Insel Haifisch vor Lüderitzbucht") was 'n konsentrasiekamp op Shark Island by Luderitz, Namibië wat gebruik is deur die Duitse Ryk tydens die Herero- en Namavolksmoord van 1904–1908. Tussen 1 032 en 3 000 Herero- en Namamans, -vroue en -kinders het in die kamp gesterf tussen sy opening in 1905 en sluiting in April 1907.

Ná die afskaffing van Lothar von Trotha se beleid van uitwissing van alle Herero binne die grense van die Duits-Suidwes-Afrika deur hulle toegang tot watergate te verhinder, was die koloniale owerhede se beleid "van vee die Hereros uit die bos", en hulle verskuiwing, hetsy vrywillig of deur geweld, na konsentrasiekampe. Shark Island in Lüderitzbaai is gekies as 'n kamp te danke aan onmoontlike ontsnappingsroetes, die nabygeleë teenwoordigheid van groot getalle Duitse soldate, en die behoefte aan dwangarbeid in die streek.


</doc>
<doc id="99324" url="https://af.wikipedia.org/wiki?curid=99324" title="Brahman (bees)">
Brahman (bees)

Die Brahman of Brahma is 'n beesras soortgelyk aan die Seboe ("Bos primigenius indicus") wat vir die eerste keer in Amerika geteel is uit beesrasse uit Indië ingevoer. Brahmanbeeste is deur kruisteling van Kankrej, Gujarat, Ongole, en die Gir (of Gyr) stamme verkry. Die Brahman is een van die gewildste beesrasse bedoel vir vleisproduksie en word algemeen gebruik in Argentinië, Australië, Brasilië, Colombia, Suid-Afrika, Verenigde State van Amerika en baie ander plekke.


</doc>
<doc id="99325" url="https://af.wikipedia.org/wiki?curid=99325" title="Angus (bees)">
Angus (bees)

Die Angus (Aberdeen Angus) is 'n beesras wat algemeen gebruik word vir beesvleisproduksie. Hulle is ontwikkel uit beeste inheems aan die provinsies van Aberdeenshire en Angus in Skotland, en is bekend as Aberdeen Angus in die meeste dele van die wêreld.

Hulle is natuurlik poenskop (geen horings) en soliede swart of rooi, hoewel die uier wit mag wees. Daar was nog altyd beide rooi en swart indiwidue in die bevolking, maar in die VSA word dit as twee afsonderlike rasse beskou - Rooi Angus en Swart Angus. Swart Angusse is die mees algemene vleisras in die Verenigde State van Amerika, met 324 266 diere in 2005 geregistreer.


</doc>
<doc id="99328" url="https://af.wikipedia.org/wiki?curid=99328" title="Lys van planetêre newels">
Lys van planetêre newels

Hier volg ’n lys van die bekendste planetêre newels:



</doc>
<doc id="99331" url="https://af.wikipedia.org/wiki?curid=99331" title="Eskimo-newel">
Eskimo-newel

Die Eskimo-newel (ook bekend as NGC 2392 en die Hanswors-newel) is ’n simmetriese planetêre newel wat in 1787 deur die sterrekundige William Herschel ontdek is. Dit lyk soos ’n mensgesig omring deur ’n Eskimomus. Die newel word omring deur gas wat die buitenste lae van ’n sonagtige ster uitgemaak het. Die sigbare binneste filamente word deur ’n sterk sterwind weggedryf. Die buitenste skyf bevat ongewone filamente van ’n ligjaar lank. 

NGC 2392 is meer as 2 870 ligjare van die Aarde af en is in die sterrebeeld Tweeling deur ’n klein teleskoop sigbaar.

Die newel is op 17 Januarie 1787 in Engeland deur William Herschel ontdek. Hy het dit beskryf as ’n "ster met magnitude 9 en ’n redelik helder binnekant, en ’n newelagtigheid wat eweredig daaromheen versprei is. ’n Werklik uitsonderlike verskynsel." 



</doc>
<doc id="99333" url="https://af.wikipedia.org/wiki?curid=99333" title="Datsun Go">
Datsun Go

Die Datsun Go is die eerste motor wat weer deur die Japannese motorvervaardiger Nissan vrygestel word onder die Datsunmerk, sedert dit gestaak is in 1986. Dit is vernoem na die "Dat-Go", Datsun se eerste motor van stapel gestuur in die vroeë 20ste eeu, en sal aanvanklik beskikbaar wees in ontwikkelende markte soos Indië, Indonesië en Suid-Afrika. Dit is gebaseer op dieselfde Nissan V platform as die Micra/March.

Die Go is in Indië van stapel gestuur op 19 Maart 2014 met 'n pryskaartjie van ₹ 3,12-3,70 lakh en in Indonesië met 'n verkoopsprys onder Rp 100.000.000, om die Indonesiese LCGC-wetgewing te akkommodeer wat vir beide die Go en die Go+ geld.

Die Datsun Go is in 4 afwerkings beskikbaar: D, D1, A en T. Almal deel dieselfde 1.2 liter-enjin en 5-spoed handratkas, geventileerde voorste skyfremme, agterste dromremme en 13-duim wiele. Toerustingvlakke verbeter deur die reeks, met die T wat eienskappe het soos spoedsensitiewe kragstuur, elektriese voorvensters, sentrale sluiting, mobiele oorlaaistasie en voorsprekers en volwielbedekking.

In Indonesië is die Go Panca beskikbaar in 3 afwerkings: T (Rp 96.000.000), T-opsie (Rp 96.500.000) en T Active (Rp 99.900.000). As die topmodel, kom die T Active met al die toerusting wat die T en T-opsie het, plus: aerostelle, bakwerkgietsels, silwergeverfde groeperings, ens.

Die Datsun Go+ is 'n MPV-weergawe van die Go. In Indonesië is die Go+ Panca beskikbaar in 3 afwerkings: Basiese D (Rp 85.250.000), A (Rp 92.800.000), en top van die lyn T (Rp 100.300.000). Die T is toegerus met elektriese kragstuur, 155/70 R13 staalwiele met bedekkings, sentrale sluiting, sleutellose alarm, immobiliseerder en kragvensters (net voor). Die Go+ gebruik dieselfde platform en enjin as die Go, en die 5 + 2 sitplekuitleg. Die lengte van die Go+ is 3995 mm en sy breedte is 1635 mm. Sy hoogte is 1485 mm en sy asafstand is 2450 mm.

Nissan het die Datsun Go+ MPV in die Indiese motormark vrygestel in 2015. Dit is beskikbaar in vier afwerkingsvlakke, die intreevlak variant van die kompakte MPV geprys teen ₹ 3.79 lakh, terwyl die top-spesifikasiemodel 'n prys van ₹ 4.61 lakh het in 'n vertoonlokaal in Nieu-Delhi. Die Datsun Go+ MPV word slegs as petrolweergawe aangebied. Onder die enjinkap is 'n 1.2 liter-driesilinder petroleenheid. Hierdie enjin is in staat om 'n maksimum kraglewering van 67 bhp teen 5,000 rpm en 'n wringkragpiek van 104 Nm teen 4,000 rpm te lewer. Krag word via 'n vyfgang-handratkas oorgedra na die voorwiele. Die maatskappy beweer dat die enjin 'n indrukwekkende ARAI gesertifiseerde brandstofverbruik van 20.62 km/l gee. 

Aan die binnekant het die top van die lyn model kragstuur, saam met sentrale sluiting, wielbedekkings, bakgekleurde buffers, voorste elektriese vensters en 'n HVAC stelsel. Datsun beweer dat sy nuwe sub-kompakte veeldoelvoertuig 'n brandstofverbruik 20.6 km/l het, die beste in die klas, sowel as die laagste totale koste van eienaarskap onder sy mededingers.

Die motor ontleen baie funksies by die Micra, waaruit dit baie van sy binnekant geërf het. Die lengte van die voertuig is 3785 mm en sy breedte is 1635 mm, wat dit in die kleinmotorkategorie plaas. Sy hoogte is 1485 mm en sy asafstand is 2450 mm.

Die Go word aangedryf deur 'n 1.2-liter (1198 cc) reguit-drie enjin wat ook gebruik word in die Micra Active. Hierdie enjin ontwikkel 51 kW (68 pk; 69 PS) en 104 N·m (77 lbf·vt) se wringkrag. Die Go boet waarskynlik prestasie in ten einde brandstofverbruik te verbeter.

Tydens 'n botsingstoets in Indië het die Go 'n nul-gradering van Global NCAP ontvang, waarna NCAP se voorsitter Max Mosley versoek het dat die motor van die mark onttrek word in 'n brief aan Carlos Ghosn, Renault-Nissan se HUB, aangesien dit heeltemal ineengestort het tydens die botsingstoets.


</doc>
<doc id="99334" url="https://af.wikipedia.org/wiki?curid=99334" title="Planetêre Newel M2-9">
Planetêre Newel M2-9

Minkowski 2-9, afgekort as M2-9 (ook bekend as die Vlinder-newel of Tweelingstraal-newel), is ’n planetêre newel wat in 1947 deur die sterrekundige Rudolph Minkowski ontdek is. Dit is 2 100 ligjare van die Aarde af geleë in die rigting van die sterrebeeld Slangdraer. Dié simmetriese newel lyk soos twee eenderse lobbe materiaal wat van die sentrale ster af weggeskiet word. Sterrekundiges het dit die "Tweelingstraal-newel" gedoop na aanleiding van die strale wat die lobbe vorm. Dit lyk ook soos die vlerke van ’n vlinder. Die newel is in die 1990's deur die Hubble-ruimteteleskoop afgeneem.

M2-9 lyk soos die skouspelagtige laaste stuiptrekkings van ’n dubbelsterstelsel by die newel se middelpunt. Die primêre komponent is die warm kern van ’n ster wat die einde van sy hoofreekssiklus bereik het, die meeste van sy buitenste lae weggeskiet het om ’n rooireus te word, en nou krimp tot ’n witdwerg. Daar word geglo dit was vroeër ’n sonagtige tipe ster. Die tweede, kleiner komponent van die dubbelster wentel baie naby om die ander een en kon selfs opgeneem gewees het in die groter ster se groeiende atmosfeer, en so kon hulle die newel gevorm het. 

Een teorie is dat die swaartekrag van die een ster van die gas van die oppervlak van die ander ster aantrek en dit in ’n digte, dun skyf wegskiet. Die gas word verder aangedryf deur ’n sterk sterwind. Die buitenste dop word geskat op sowat 1 200 jaar oud.




</doc>
<doc id="99339" url="https://af.wikipedia.org/wiki?curid=99339" title="Kewer-newel">
Kewer-newel

NGC 6302, ook bekend as die Kewer-newel of Skoenlapper-newel, is ’n simmetriese planetêre newel in die sterrebeeld Skerpioen. Dit het een van die ingewikkeldste strukture van enige planetêre newel. Die spektrum van NGC 6302 wys sy sentrale ster is baie warm, met ’n oppervlaktemperatuur van meer as 200 000 kelvin – dit dui daarop dat die ster waarvan dit gevorm het, baie groot moes gewees het.

Die sentrale ster, ’n witdwerg, is maar onlangs met die Hubble-ruimteteleskoop ontdek. Dit het ’n massa van sowat 0,64 sonmassas. Dit word by die ewenaar omring deur ’n besonder digte skyf van gas en stof. Daar word geglo die digte skyf het veroorsaak dat die ster se uitvloei ’n simmetriese struktuur soos ’n uurglas gevorm het. 

Benewens NGC 6302 se twee hooflobbe, is daar tekens van ’n sekondêre paar lobbe uit ’n vorige fase van massaverlies. ’n Donker strook lê al langs die middel van die newel, en dit verberg die sentrale ster by alle golflengtes.

Die grootste lob van die newel, aan die noordwestekant, strek tot sowat 3 boogminute weg van die sentrale ster en het moontlik 1 900 jaar gelede gevorm vanweë ’n ontploffing. Die westekant van die lob dui op ’n botsing met gas wat die uitvloei in dié rigting beïnvloed het.




</doc>
<doc id="99342" url="https://af.wikipedia.org/wiki?curid=99342" title="Donna Tartt">
Donna Tartt

Donna Tartt (gebore 23 Desember 1963) is 'n Amerikaanse skrywer van drie romans: "The Secret History" (1992), "The Little Friend" (2002) en "The Goldfinch" (2013). Vir laasgenoemde werk wen sy in 2014 die Pulitzerprys vir Fiksie.


</doc>
<doc id="99343" url="https://af.wikipedia.org/wiki?curid=99343" title="Cormac McCarthy">
Cormac McCarthy

Cormac McCarthy (gebore Charles McCarthy; 20 Julie 1933) is 'n Amerikaanse skrywer van romans, toneelstukke en rolprentdraaiboeke. In 2007 wen hy die Pulitzerprys vir Fiksie vir sy postapokaliptiese roman, "The Road" (2006), oor die verhouding tussen 'n pa en sy seun, na 'n gebeurtenis die wêreld verwoes.


</doc>
<doc id="99344" url="https://af.wikipedia.org/wiki?curid=99344" title="Michael Cunningham">
Michael Cunningham

Michael Cunningham (gebore 6 November 1952) is 'n Amerikaanse skrywer van romans. Sy roman "The Hours" het in 1999 die Pulitzerprys vir Fiksie gewen. Hy doseer in kreatiewe skryfwerk by Yale Universiteit.


</doc>
<doc id="99345" url="https://af.wikipedia.org/wiki?curid=99345" title="Philip Roth">
Philip Roth

Philip Milton Roth (19 Maart 1933 – 22 Mei 2018) was 'n Amerikaanse romanskrywer. Hy is een van die mees gevierde skrywers binne die Verenigde State. "Goodbye, Columbus" en "Sabbath's Theater" het die National Book Award gewen; "The Counterlife" en "Patrimony" het die National Book Critics Cicle Award gewen; "Operation Shylock", "The Human Stain" en "Everyman" het die PEN/Faulkner Award gewen; en "American Pastoral" het die Pulitzerprys vir Fiksie gewen.


</doc>
<doc id="99346" url="https://af.wikipedia.org/wiki?curid=99346" title="Toni Morrison">
Toni Morrison

Toni Morrison (gebore Chloe Ardelia Wofford; 18 Februarie 1931 – 5 Augustus 2019) was 'n Amerikaanse skrywer van romans, essays en toneelstukke. Sy wen die Pulitzerprys vir Fiksie in 1988 vir haar roman "Beloved", asook die Nobelprys vir Letterkunde in 1993 vir haar versamelde werke tot op daardie stadium. In 2012 is deur die Amerikaanse president Barack Obama die Presidential Medal of Freedom aan haar toegeken.

Van haar werke sluit in:



</doc>
<doc id="99347" url="https://af.wikipedia.org/wiki?curid=99347" title="Ian McEwan">
Ian McEwan

Ian Russell McEwan (gebore 21 Junie 1948) is 'n Britse skrywer van romans en rolprentdraaiboeke. Hy het die Booker-prys in 1998 gewen vir sy roman "Amsterdam". Sy roman "Atonement" (2001) is verwerk in 'n rolprent met Keira Knightley en James McAvoy in die hoofrolle.

McEwan was 'n lewenslange vriend van die polemiese skrywer Christopher Hitchens.


</doc>
<doc id="99348" url="https://af.wikipedia.org/wiki?curid=99348" title="Graham Swift">
Graham Swift

Graham Colin Swift (gebore 4 Mei 1949) is 'n Engelse skrywer van romans, kortverhale en gedigte. Hy het die Booker-prys in 1996 gewen vir sy roman "Last Orders". Hierdie toekenning was ietwat kontroversieel, nie net omdat Swift se uitstekende roman "Waterland" soveel eerder aanspraak op hierdie toekenning kon maak nie, maar ook omdat Swift onnodig daarvan beskuldig is dat hy elemente van sy roman se handeling by William Faulkner se "As I Lay Dying" afgeloer het. "Waterland" word algemeen beskou as een van die beste romans van na die Tweede Wêreldoorlog. Stephen Gyllenhaal het in 1992 'n rolprentverwerking daarvan vrygestel met Jeremy Irons in die hoofrol.


</doc>
<doc id="99350" url="https://af.wikipedia.org/wiki?curid=99350" title="Michael Ondaatje">
Michael Ondaatje

Philip Michael Ondaatje (gebore 12 September 1943) is 'n Kanadese skrywer van romans en gedigte. Hy is in Ceylon (hedendaags Sri Lanka) gebore, het gedurende sy tienerjare in Engeland gebly, en het in 1962 homself permanent in Kanada gevestig.

Ondaatje se roman "The English Patient" het in 1992 die Booker-prys gewen. Dit is deur Anthony Minghella verwerk in 'n Oscar-bekroonde rolprent met Ralph Fiennes, Kristin Scott Thomas en Juliette Binoche in die hoofrolle.


</doc>
<doc id="99353" url="https://af.wikipedia.org/wiki?curid=99353" title="Richard Ford">
Richard Ford

Richard Ford (gebore 16 Februarie 1944) is 'n Amerikaanse skrywer van romans en kortverhale. Sy mees bekende werk is die trilogie van romans "The Sportswriter" (1986), "Independence Day" (1995) en "The Lay of the Land" (2006) wat nou 'n tetralogie geword het met die byvoeging van 'n versameling novelles onder die titel "Let Me Be Frank with You" (2014).

Ford lei aan 'n gematigde vorm van disleksie.


</doc>
<doc id="99354" url="https://af.wikipedia.org/wiki?curid=99354" title="Jeffrey Eugenides">
Jeffrey Eugenides

Jeffrey Kent Eugenides (gebore 8 Maart 1960) is 'n Amerikaanse skrywer van romans en kortverhale. Hy het internasionale bekendheid verwerf met sy debuutroman "The Virgin Suicides" (1993). Die Pulitzerprys vir Fiksie is aan hom toegeken in 2003 vir sy roman "Middlesex" (2002). Laasgenoemde werk handel oor die storie van 'n interseks-persoon wat grootgemaak is as 'n meisie, maar wat die hormonale samestelling het van 'n seun.


</doc>
<doc id="99355" url="https://af.wikipedia.org/wiki?curid=99355" title="Booth Tarkington">
Booth Tarkington

Newton Booth Tarkington (29 Julie 1869 — 19 Mei 1946) was 'n Amerikaanse skrywer van romans en toneelstukke. Hy word vandag hoofsaaklik geken vir twee romans wat albei toegeken is met die Pulitzerprys vir Fiksie: "The Magnificent Ambersons" wat hierdie toekenning ontvang het in 1919, en "Alice Adams" wat dit ontvang het in 1922. Laasgenoemde boek is deur George Stevens omskep in 'n ikoniese rolprent met Katharine Hepburn in die hoofrol.


</doc>
<doc id="99356" url="https://af.wikipedia.org/wiki?curid=99356" title="Thornton Wilder">
Thornton Wilder

Thornton Niven Wilder (17 April 1897 — 7 Desember 1975) was 'n Amerikaanse skrywer van toneelstukke en romans. Hy het die Pulitzerprys vir Fiksie in 1928 gewen vir sy roman "The Bridge of San Luis Rey". Daarbenewens het hy ook die Pulitzerprys vir Drama in 1938 gewen vir sy toneelstuk "Our Town", en weer 'n keer in 1943 vir sy toneelstuk "The Skin of Our Teeth".


</doc>
<doc id="99357" url="https://af.wikipedia.org/wiki?curid=99357" title="Margaret Mitchell">
Margaret Mitchell

Margaret Munnerlyn Mitchell (8 November 1900 — 16 Augustus 1949) was 'n Amerikaanse romanskrywer en joernalis. Sy word hoofsaaklik geken vir haar ikoniese roman "Gone with the Wind" (1936), die handeling waarvan tydens die Amerikaanse Burgeroorlog plaasvind. Mitchell het die Pulitzerprys vir Fiksie ontvang vir haar roman. Dit is ook deur David O. Selznick en Victor Fleming verwerk in 'n uiters suksesvolle rolprent, wat in 1939 vrygestel is met Vivien Leigh en Clark Gable wat die hoofrolle vertolk.

Mitchell is op die vroeë ouderdom van 48 jaar oorlede weens beserings wat sy opgedoen het nadat iemand met haar motorkar gebots het.


</doc>
<doc id="99358" url="https://af.wikipedia.org/wiki?curid=99358" title="Rooi Spinnekop-newel">
Rooi Spinnekop-newel

Die Rooi Spinnekop-newel, ook bekend as NGC 6537, is ’n planetêre newel wat na aan die middel van die Melkweg geleë is, in die noordweste van die sterrebeeld Boogskutter. 

Die newel het ’n prominente tweelobbige vorm, waarskynlik vanweë ’n dubbelstermetgesel van die sentrale witdwerg of magneetvelde, en het ’n "S"-vormige simmetrie – die dele wat teenoor mekaar lê, lyk dieselfde. Die twee lobbe is egter nie glad; hulle is op ’n ingewikkelde manier gerimpel. 

Die sentrale ster, ’n witdwerg wat eens die kern van die oorspronklike ster was, bring ’n kragtige, warm wind van sowat 10 000 kelvin (K) voort wat teen 300 km/s beweeg. Dit veroorsaak golwe van 100 miljard kilometer hoog. Die golwe word deur supersoniese skokke gevorm wanneer die gas saamgepers en verhit word voor die vinnig uitsittende lobbe. Atome wat in die skokke vasgevang word, straal ’n sigbare lig uit. Dit is dié winde wat aan die newel sy kenmwerkende spinnekopvoorkoms gee en dit dra ook by tot die uitsetting van die newel.

Die ster in die middel van die newel word omring deur ’n stofwolk wat dit moeilik maak om sy presiese eienskappe te bepaal. Sy oppervlaktemperatuur is waarskynlik 150 000 tot 250 000 K, hoewel ’n temperatuur van 340 000 of selfs 500 000 K nie onmoontlik is nie – dit is een van die warmste witdwerge bekend.

Die afstand van die Aarde af is al geraam op 1 900 ligjare of, meer waarskynlik, 3 000 tot 8 000 ligjare.



</doc>
<doc id="99360" url="https://af.wikipedia.org/wiki?curid=99360" title="Suidelike Ring-newel">
Suidelike Ring-newel

Die Suidelike Ring-newel of NGC 3132, in Engels ook bekend as die "Eight-Burst Nebula", is ’n helder en goed bestudeerde planetêre newel in die sterrebeeld Seile. Dit is sowat 2 000 ligjare van die Aarde af.

Beelde van die newel toon twee sterre na aan mekaar: een het ’n skynbare helderheid van 10 magnitude en die ander een van 16. Die kern van die newel, ’n witdwerg, is die dofste. Die ster, met ’n temperatuur van sowat 100 000 kelvin, verlig die newel met sy intense ultravioletstraling.





</doc>
<doc id="99369" url="https://af.wikipedia.org/wiki?curid=99369" title="Mier-newel">
Mier-newel

Die Mier-newel, of Mz 3 (Menzel 3), is ’n jong, bipolêre planetêre newel in die sterrebeeld Winkelhaak. Dit bestaan uit ’n helder kern met twee lobbe, elk bestaande uit drie kleiner lobbe. Dit is sowat 8 000 ligjare van die Aarde af en het ’n skynbare magnitude van 13,8. Dit is in 1922 deur Donald Howard Menzel ontdek.

Die newel se lobbe het almal dieselfde simmetrie-as, maar verskillende vorms en hoeke. Sommige navorsers glo daar is ’n simbiotiese dubbelster in die middel. Studies toon die digte gas in die middel het dalk ’n ander bron as die uitgespreide lobbe. Daar word geglo die sterre in die newel is ’n reusester wat die digte gasstreek in die middel vorm en ’n witdwerg wat ioniserende fotone verskaf vir die newel.

Die Mier-newel sit uit teen ’n spoed van 50 km/s. Dit word dikwels met die meer bekende Vlinder-newel (M 2-9) vergelyk, en hulle het moontlik dieselfde evolusiegeskiedenis. Hulle het albei puntige, helder kerns, ’n nou stofgordel in die middel en opvallende eenderse lobbe. 

Die grootste verskil tussen die twee newels is hul naby-infrarooistraling. Die Mier-newel het geen spoor van molekulêre waterstofemissies nie, terwyl M 2-9 prominente H-emissielyne in die naby-infrarooi het. Die gebrek aan H-emissies in die Mier-newel is buitengewoon as die sterk verhouding tussen sulke emissies en die bipolêre struktuur van planetêre newels in ag geneem word. Die lobbe van dié newel is ook meer gespikkel en ronder as dié van M 2-9. 




</doc>
<doc id="99373" url="https://af.wikipedia.org/wiki?curid=99373" title="Uurglas-newel">
Uurglas-newel

Die Uurglas-newel (ook bekend as MyCn 18) is ’n jong planetêre newel sowat 8 000 ligjare van die Aarde af in die suidelike sterrebeeld Vlieg. 

Die newel is deur Annie Jump Cannon en Margaret Mayall ontdek tydens hul werk aan ’n uitgebreide Henry Draper-katalogus (wat tussen 1918 en 1924 opgestel is). Dit is destyds net aangedui as ’n dowwe planetêre newel. 

Nadat teleskope baie verbeter het, is die uurglasvorm van die newel op 18 Januarie 1996 deur Raghvendra Sahai en John Trauger van die Jet Propulsion Laboratory ontdek. Daar word geglo die vorm word veroorsaak deur die uitsetting van ’n vinnige sterwind in ’n stadig uitsittende wolk wat digter by sy ewenaar as by sy pole is. Die newel word dikwels "die oog van God" genoem.

’n Minder bekende "Uurglas-newel" is binne-in die Lagune-newel geleë.




</doc>
<doc id="99374" url="https://af.wikipedia.org/wiki?curid=99374" title="Spirograaf-newel">
Spirograaf-newel

Die Spirograaf-newel, of IC 418, is ’n planetêre newel in die sterrebeeld Haas. Die naam kom van die ingewikkelde patroon van die newel wat lyk soos ’n patroon geskep deur ’n spirograaf, ’n speelding wat geometriese patrone op papier maak.

Die Spirograaf-newel was waarskynlik net ’n paar miljoen jaar gelede nog ’n rooireusester. Sy kernbrandstof het intussen opgeraak en die buitenste lae het wegbeweeg van die warm, klein kern wat ’n witdwerg sal word.

Die newel is sowat 3 600 ligjare van die Aarde af en is 0,3 ligjaar breed.




</doc>
<doc id="99384" url="https://af.wikipedia.org/wiki?curid=99384" title="Portside Tower">
Portside Tower

Portside Tower is 'n 139 m hoë wolkekrabber in die Kaapse middestad. Dit is in 2014 voltooi en is die stad se hoogste gebou. Dis die eerste noemenswaardige toringgebou wat in 15 jaar in die middestad gebou is. Die gesamentlike eienaars was aanvanklik FirstRand Bank (FNB, RMB, Wesbank en Ashburton) en Old Mutual, maar in Junie 2016 het Accelerate Property Fund sowat die helfte van die gebou by Old Mutual gekoop. FirstRand Bank het aangebly as eienaar van die boonste verdiepings.

Die bank benut self van die gebou se kantoor- en kleinhandelsruimte terwyl Old Mutual kantoorruimte aan prima-kliënte verhuur het. Die gebou het 32 verdiepings en sy vloeroppervlak beslaan meer as 50 000 m. Die argitekte was Louis Karol se firma.


</doc>
<doc id="99386" url="https://af.wikipedia.org/wiki?curid=99386" title="Ee, Noardeast-Fryslân">
Ee, Noardeast-Fryslân

Ee (Wes-Fries: "Ie") is 'n dorp in die Nederlandse provinsie Friesland. Die dorp lê 5 km oos van Dokkum en ressorteer onder die munisipaliteit Noardeast-Fryslân. Dit het sowat 780 inwoners (2004-sensus).


</doc>
<doc id="99387" url="https://af.wikipedia.org/wiki?curid=99387" title="Nes, Noardeast-Fryslân">
Nes, Noardeast-Fryslân

Nes (Wes-Fries: "Nes") is 'n dorp in die Nederlandse provinsie Friesland. Die dorp lê 12 km noord van Dokkum en ressorteer onder die munisipaliteit Noardeast-Fryslân. Dit het sowat 385 inwoners (2007-sensus).



</doc>
<doc id="99388" url="https://af.wikipedia.org/wiki?curid=99388" title="Vredenhof">
Vredenhof

Vredenhof is ’n meer as 100 jaar oue herehuis in die Kaapse suidelike voorstad Nuweland wat sedert 1971 die Frank Joubert-kunssentrum huisves. Dit is op 2 November 1990 tot ’n provinsiale erfenisterrein verklaar.

Die argitek John Parker het die huis in die Eduardiaanse boustyl in 1907 vir Christiaan Ludolph Marais ontwerp. Die gebou het tot 1953 in besit van die Marais-familie gebly. Nadat die nabygeleë Laerskool Groote Schuur in 1949 uit die statige maar vervalle ou herehuis Forest Lodge na sy nuwe gebou in Campgroundweg verhuis het, het die skoolkomitee hulle opnuut begin beywer vir die stigting van ’n hoërskool wat die leerlinge van die laerskool kon bywoon. Omstreeks 1953 of '54 het die laerskool se skoolkomitee besluit om die skoolraad te versoek om dadelik grond aan te koop waarop later 'n hoërskool gestig kan word omdat oop stukke grond toe reeds skaars begin raak het. 'n Stuk grond in Keurboomweg (die eiendom van die stadsraad) en nog 'n perseel in Palmyraweg is aanbeveel.

Die hoof van die laerskool, D. Lamprecht, het werk daarvan gemaak om die voorvermelde stukke grond vir die Hoërskool Groote Schuur te laat onteien. Die stuk grond aan Keurboomweg het die sierlike herehuis Vredenhof bevat wat die Hoërskool Groote Schuur vanaf sy stigting op 28 Januarie 1959 gehuisves het tot die inwyding van sy nuwe gebou op 17 Junie 1964, op die ses persele aan Palmyraweg wat ook onteien en gekonsolideer is. Hierna het die gebou Groote Schuur se skoolkoshuis gehuisves, maar van omstreeks 1969 af het dit leeg gestaan en is dit gevandaliseer.

Intussen het kapt. Frank Joubert, ’n oudstryder van die Eerste Wêreldoorlog en administrateur van Kaapland, 'n kunssentrum in Kaapstad gestig. In 1943, 'n jaar ná sy dood, het dit die Frank Joubert-kunssentrum geword. Hy het begrip gehad vir die helende krag van kuns en geld belê in die sentrum sodat oudstryders en kinders daar skeppend kon wees. Die sentrum is aanvanklik gehuisves in Rustenburg House.

Kuns as matriekvak is vanaf die 1960's by Frank Joubert aangebied onder die beskerming van die Kaaplandse onderwysdepartement (KOD). Die sentrum was, vandat die KOD dit oorgeneem het, toeganklik vir leerders van alles staatskole in die omgewing, veral van dié skole wat nie self kunsvakke kon aanbied nie. In 1971, nadat die KOD die geboue deeglik gerestoureer het, het die Frank Joubert-kunssentrum hierheen verhuis. Al het Groote Schuur se leerders, toe dié skool nog eentalig Afrikaans was, ’n groot deel van die sentrum se leerderkorps uitgemaak aangesien die skool en die sentrum skaars ’n straatblok van mekaar af geleë was en Groote Schuur nooit self kunsvakke aangebied het nie, was die sentrum se onderrigmedium destyds ook Engels.

Die naasliggende Vredenhof-sportveld en tennisbane het deel van die skool se terrein gebly. Leerders kon dekades lank vrye toegang tot die kunssentrum van die sportperseel af kry, maar meer onlangs is die Frank Joubert-sentrum met palissade afgesper.




</doc>
<doc id="99389" url="https://af.wikipedia.org/wiki?curid=99389" title="Oosternijkerk">
Oosternijkerk

Oosternijkerk (Wes-Fries: "Easternijtsjerk" / "Nijtsjerk") is 'n dorp in die Nederlandse provinsie Friesland. Die dorp lê 9 km noord van Dokkum en ressorteer onder die munisipaliteit Noardeast-Fryslân. Dit het sowat 952 inwoners (2014-sensus).


</doc>
<doc id="99390" url="https://af.wikipedia.org/wiki?curid=99390" title="Boornbergum">
Boornbergum

Boornbergum (Wes-Fries: "Boarnburgum") is 'n dorp in die Nederlandse provinsie Friesland. Die dorp lê 2 km suidwes van Drachten en ressorteer onder die munisipaliteit Smallingerland (Wes-Fries: "Smellingerlân").


</doc>
<doc id="99391" url="https://af.wikipedia.org/wiki?curid=99391" title="François de Belleforest">
François de Belleforest

François de Belleforest (Samatan, 1530 — 1 Januarie 1583) was 'n Franse skrywer, digter, en vertaler van die Renaissance-era. Belleforest se belangstellings as skrywer het gewissel tussen kosmografie, moraliteit, letterkunde en geskiedenis. Hy het die eerste Franse pastorale roman gepubliseer in 1571, "La Pyrénée" (ook bekend as "La Pastorale amoureuse"). Sy "Histoires tragiques" (1566–1583) is 'n vertaling en aanpassing van verhale deur die Italianer Matteo Bandello. Een van die stories uit hierdie sewe-volume werk word vandag gereken as 'n moontlike bron vir William Shakespeare se "Hamlet".



</doc>
<doc id="99394" url="https://af.wikipedia.org/wiki?curid=99394" title="Kyalami Grand Prix-renbaan">
Kyalami Grand Prix-renbaan

Kyalami Grand Prix-renbaan (vanuit "ikhaya lami", "my tuiste" in Zoeloe) is 'n motorrenbaan geleë in Midrand, Gauteng, Suid-Afrika. Die baan was gebruik vir Grand Prix Formule Eenwedrenne en het vele kere die Suid-Afrikaanse Grand Prix aangebied. Onder die Formule Eenwedrenne wat by die baan gehou is, staan die Grand Prix van 1977 uit, want dit word hoofsaaklik onthou vir die noodlottige ongeluk wat die lewens van veiligheidsbeampte Frederick Jansen van Vuuren en bestuurder Tom Pryce geëis het.

In onlangse jare het die gebied rondom die baan ontwikkel in 'n woongebied en sakevoorstad van Johannesburg. Meer onlangs het Kyalami gasheer gespeel vir vyf rondes van die Superfiets Wêreldkampioenskap 1998–2002 en later in 2009 en 2010, het die seisoenfinale van die Supersterrereeks in 2009 en 2010, en die Suid-Afrikaanse rondte van die 2008-09 A1 Grand Prix-seisoen hier plaasgevind.


</doc>
<doc id="99395" url="https://af.wikipedia.org/wiki?curid=99395" title="Brands Hatch-renbaan">
Brands Hatch-renbaan

Brands Hatch is 'n motorrenbaan naby Swanley in Kent, Engeland. Dit was aanvanklik landbougrond wat gebruik is as 'n grondbaan vir motorfietsrenne, en het 12 keer die Britse Grand Prix aangebied tussen 1964 en 1986.

Gerhard Berger het eenkeer gesê dat Brands Hatch "die beste renbaan in die wêreld" is. Paddock Hill Bend is 'n bekende draai.


</doc>
<doc id="99396" url="https://af.wikipedia.org/wiki?curid=99396" title="Administrateur">
Administrateur

Administrateur was die titel van die hoof van 'n provinsiale regering in Suid-Afrika in die jare 1910 tot 1994.

Die Zuid-Afrika Wet het bepaal dat elkeen van die vier provinsies in die Unie van Suid-Afrika 'n Provinsiale Raad moes kies en hierdie raad op sy beurt 'n Uitvoerende Komitee. Beide liggame kan rofweg vergelyk word met die regerings en kabinette in die teenswoordige nege provinsies in Suid-Afrika. Die voorsitter van die Uitvoerende Komitee het die titel van Administrateur gekry. Hierdie federale kenmerk van die Unie-grondwet is ingevoer om Natal oor te haal om ook by die Unie aan te sluit. Nadat die Volkebond die mandaat oor Suidwes-Afrika aan Suid-Afrika toegeken het, is hierdie provinsiale regeringsvorm ook in daardie gebied ingevoer.

'n Administrateur is deur die goewerneur-generaal (en later die staatspresident) op aanbeveling van die kabinet van die Unie-parlement aangestel. Sy termyn was 5 jaar, hy is deur die sentrale regering besoldig en moes liefs afkomstig wees uit sy provinsie. Alhoewel dit 'n nie-politieke amp was, was hy altyd 'n ondersteuner van die regerende party in die sentrale regering. Omdat hy nie verantwoording verskuldig was aan die Provinsiale Raad nie, kon daardie liggaam hom nie uit sy amp verwyder nie.

Die Administrateur was die hoof-uitvoerende amptenaar van sy provinsie. Hy het deelgeneem aan die debatte in die Provinsiale Raad, maar het daar geen stemreg gehad nie. By vergaderings van die Uitvoerende Komitee het hy as voorsitter opgetree en daar het hy stemreg en boonop 'n beslissende stem gehad. Sy taak was om die provinsiale verkiesings te proklameer, die tye van die sittings van die Provinsiale Raad te bepaal, proklamasies en ordonnansies te onderteken en in die Uitvoerende Komitee was hy belas met die begroting en alle finansiële sake van die provinsie. Hy was die verteenwoordiger van die sentrale regering in sy provinsie en moes hulle beleid daar uitvoer en namens hulle toesig hou oor die administrasie van die provinsie. Dikwels moes hy die goewerneur-generaal (later die staatspresident) of die regering by belangrike geleenthede in sy provinsie verteenwoordig.

Met die vorming van die drie Huise van die Parlement is die Provinsiale Rade ontbind. Toe is die wetgewende magte van die Provinsiale Rade oorgeskuif na die Administrateurs van die provinsies. In 1994 met die vorming van nege provinsies is die amp van Administrateur afgeskaf.

sir Frederick de Waal, Mei 1910 – Desember 1925; Adriaan Fourie, Januarie 1926 – Augustus 1929; Johannes Hendrik Conradie, September 1929 – September 1939; kapt. Francois Allen Joubert, September 1939 – September 1942 (oorlede in amp); maj. Gideon Brand van Zyl, 2 Oktober 1942 – 31 Desember 1945 (word Goewerneur-generaal van Suid-Afrika); Philippus Arnoldus Myburgh, 1 Januarie 1946 – 1 Julie 1946 (oorlede in amp); Johan Georg Carinus, 23 Julie 1946 – 22 Julie 1951; Philippus Jacobus Olivier, 1 Augustus 1951 – 27 Maart 1958 (oorlede in amp); dr. Josias Hendrik Otto du Plessis, 12 Mei 1958 – 28 April 1960 (oorlede in amp); Nico Malan, 1 Junie 1960 – 31 Mei 1970; Andries Hendrik Vosloo, 1 Junie 1970–1975; dr. Lapa Munnik, 1975–1979; Gene Louw, 1979–1989; Kobus Meiring, 1 Julie 1989 -

Johan Rissik, 1910–1917; A.G. Robertson, 1917–1924; Jannie Hofmeyr, 1924–1929; J.S. Smit, 1929–1934; S.P. Bekker, 1934–1938; genl. J.J. Pienaar, 1938–1948; dr. William Nicol. 1948–1958; F.H. Odendaal, 1958–1966; Sybrand van Niekerk, 1966–1979; Willem Cruywagen, 1979–1987; Danie Hough, 1987 -

Charles John Smythe, 1910–1918; sir George Thomas Plowman, K.T., C.M.G., J.P., 1918–1928; Herbert Gordon Watson, I.S.O., 1928–1943; George Heaton Nicholls, P.C., 1943–1944; Douglas Edgar Mitchell, 1944–1948; Denis Gem Shepstone, 1948–1958; Alfred Ernest Trollip, 1 Junie 1958 – 9 November 1961; Theo Gerdener, 10 November 1961 – 1 Augustus 1970; Wynand Wilhelm Benjamin Havemann, 2 Augustus 1970–1979; Stoffel Botha, 1979–1984; R.M. Cadman, 1984–1990; Con Botha, 1 April 1990 -

kyk by Oranje-Vrystaat (provinsie)

kyk by Lys van Goewerneurs van Suidwes-Afrika



</doc>
<doc id="99397" url="https://af.wikipedia.org/wiki?curid=99397" title="Hungaroring">
Hungaroring

Die Hungaroring is 'n motor- en motorfietsrenbaan in Mogyoród, Hongarye, waar die jaarlikse Formule Een Hongaarse Grand Prix gehou word. In 1986 was dit die plek van die eerste Formule Een Grand Prix agter die Ystergordyn. Bernie Ecclestone wou 'n wedren in Rusland hou, maar 'n Hongaarse vriend het eerder Budapest aanbeveel.

Hulle wou 'n straatbaan, soortgelyk aan die een in Monaco, bou in die Népliget – Budapest se grootste park. Die regering het egter besluit om 'n nuwe baan net buite die stad, naby 'n groot snelweg, te bou. Konstruksiewerk het op 1 Oktober 1985 begin, en is in minder as agt maande voltooi, vinniger as enige ander Formule Eenbaan.

Die eerste wedren is op 24 Maart 1986 gehou, ter nagedagtenis aan János Drapál, die eerste Hongaar wat 'n Grand Prixmotorfietsren gewen het.


</doc>
<doc id="99404" url="https://af.wikipedia.org/wiki?curid=99404" title="Ford Fiesta RS WRC">
Ford Fiesta RS WRC

Die Ford Fiesta RS WRC is die wêreldtydrenmotor wat vir die Ford Wêreldtydrenspan gebou is deur Ford en M-Sport vir gebruik in die 2011 Wêreldtydrenseisoen. Dit is gebaseer op die Ford Fiesta padmotor, en die Ford Focus RS WRC, wat in verskeie weergawes deelgeneem het sedert 1999. Dit is ook gebou volgens die nuwe wêreldtydrenmotorregulasies vir 2011, wat gebaseer is op die bestaande Super 2000 regulasies, maar aangedryf word deur 'n Ford EcoBoost turbo-aangejaagde 1.6 liter-enjin, eerder as die normaalgeaspireerde 2 liter-enjin wat in Super 2000 motors gebruik word. M-Sport en Ford het 'n Super 2000-weergawe van die Ford Fiesta aan die begin van 2010 ontwikkel, wat deel vorm van die basis van die WRC-motor.

Stobart Ford Wêreldtydrenspanbestuurders Matthew Wilson en Henning Solberg het in 2010 baie van die ontwikkelingswerk aan die motor gedoen, met Per-Gunnar Andersson, M-Sport se besturende direkteur, en Ford-spandirekteur Malcolm Wilson wat ook die motor toetsbestuur het.



</doc>
<doc id="99405" url="https://af.wikipedia.org/wiki?curid=99405" title="Suurpruim">
Suurpruim

Die Suurpruim ("Ximenia caffra") is 'n klein boom of struik wat aan die familie Olacaceae behoort. Dit is inheems aan alle tropiese streke, in besonder aan gebiede van Suid-Oos-Afrika, hoofsaaklik Kenia, Malawi, Mosambiek, Suid-Afrika, Tanzanië, Uganda, Zambië en Zimbabwe. In Engels staan dit as die ""Sourplum"" bekend, in Noord-Sotho is dit die ""Morokologa"" en in Zoeloe die ""Umthunduluka-obomvu"".

Die suurpruim dra jaarliks vrugte. Die vrugte is oor die algemeen suur met 'n droë nasmaak, maar bevat groot hoeveelhede kalium. Die boom self is redelik gehard: dit is bestand teen ryp en ook droogtebestand.

Die boom, vrugte, saad, blare, en wortels is al vir menslike verbruik aangewend, hoofsaaklik medisinaal of vir brandstof. Die bome kan ook vir verskansing en heinings aangewend word.




</doc>
<doc id="99407" url="https://af.wikipedia.org/wiki?curid=99407" title="Ford Focus RS WRC">
Ford Focus RS WRC

Die Ford Focus RS WRC is die wêreldtydrenmotor wat vir die Ford Wêreldtydrenspan gebou is deur Ford en M-Sport vir gebruik in die wêreldtydrenkampioenskapsreeks. Dit is gebaseer op die Ford Focus Climate 2-liter produksieluikrug.

Die RS staan vir Rallye Sport en die WRC vir Wêreldtydrenkampioenskapsmotor, 'n motor gebou volgens FIA se spesifikasies. Die Focus RS WRC het van 1999–2010 aan die kampioenskap deelgeneem, en het altesaam 44 wêreldtydrenne gewen, asook twee vervaardigerstitels (2006 en 2007). Dit is vervang deur die Ford Fiesta RS WRC.

Soos alle kontemporêre wêreldtydrenmotors, is die motor swaar aangepas uit die produksieweergawe; dit deel net die basiese bakvorm. Die motor het vierwielaandrywing – eerder as voorwielaandrywing soos die padmotor. Die enjin wat in die 2007-Focus WRC gebruik was, is gebaseer op Ford se 2.0 liter Duratec van ander modelle in die Focus-reeks, aangesien sportreëls nie toelaat dat die standaard 2.5 liter-enjin van die Focus ST of padmodel RS gebruik word nie. 

Soos met die meeste tydrenmotors, is die 2.0 liter-enjin hoogsgemodifiseer om sy prestasie te verbeter met behulp van o.a. 'n turboaanjaer. Die 2009 Ford Focus RS WRC gebruik 'n Ford 1998cc Pipo-geboude inlynviersilinder Duratec WRC enjin (vier silinders, 16 kleppe, met 'n boorwydte van 85 mm en 'n slag van 88 mm), Pi elektroniese enjinbeheerstelsel, Garrett turboaanjaer (met 'n verpligte 34 mm inlaatbeperking), lugtussenverkoeler, en 'n katalitiese omskakelaar.


</doc>
<doc id="99408" url="https://af.wikipedia.org/wiki?curid=99408" title="Frank Joubert">
Frank Joubert

Kapt. François (Frank) Allan Joubert (Jansenville, Kaapkolonie, 17 Junie 1889 - Kaapstad, 22 September 1942) was administrateur van Kaapland, parlementslid en boer. Hy is feitlik sy hele ampstyd as administrateur ernstig gestrem deur siekte wat sy veeleisende taak nog moeiliker gemaak het. Toe hy die amp aanvaar, het die Tweede Wêreldoorlog pas uitgebreek en is die hoogste eise aan hom gestel. Hy het hom egter vanweë sy strenge onpartydigheid en opregte menslikheid spoedig bemind gemaak en sy heengaan is allerweë betreur.

Joubert was die seun van ds. Johannes Abraham Joubert en Martha Jacoba Louw, 'n dogter van Charl Marais van Mostersdrift, Stellenbosch. Die egpaar het vyf kinders gehad. Ds. Joubert is gebore op 15 Junie 1859 en is op 14 Maart 1885 in sy eerste gemeente, Ladybrand bevestig. Ds. Hermanus van Broekhuizen, van 1882 tot sy dood op 23 Oktober 1894 leraar van Ficksburg, het die bevestigingspreek gelewer, waarna ds. Joubert sy intreepreek lewer op 15 Maart. Ds. Joubert het hier gearbei tot hy demissie verkry op 27 November 1897 en daarna op 18 Desember 1897 in die gemeente Vredefort in die Noord-Vrystaat bevestig is. (Dis nie bekend waarom Frank Joubert op Jansenville in die Oos-Kaap gebore is en nie op Ladybrand nie.) Ds. Joubert het sy emeritaat weens verswakte gesondheid (hoewel hy reeds 60 jaar oud was) aanvaar op 1 Junie 1920 op Vredefort, en sterf drie jaar, vier maande en nege dae later op 10 Oktober 1923 aan die Strand. Sy begrafnis het plaasgevind op Vrydag 12 Oktober 1923 op Stellenbosch by welke geleentheid prof. P.J.G. de Vos voor 'n groot skare belangstellendes die lykrede gehou het. 

Frank Joubert se vader was in 1874 een van die allereerste studente wat die B.A.-graad aan die Universiteit van die Kaap die Goeie Hoop verwerf het en so ook met sy M.A. in 1877. Hy was een van 12 studente wat hul studie einde 1884 aan die Kweekskool op Stellenbosch voltooi het. Dis onbekend wat hy intussen gedoen het. Onder die studente het hy aandag getrek vanweë sy regop, rysige gestalte, waardige en ferme stap, breë voorkop, oop gesig, fiere hoof en sy oë waaruit ongekunstelde opregtheid straal, aldus die "Kerkbode" van 17 Oktober 1923. Die kerkblad het hom ook indertyd beskryf as "nederig, vriendelik, innig vroom, toegewyd en getrou in sy werk, en daarby baie beslis in sy oortuiging, standvastig by sy ingenome standpunt, en moedig onverskrokke om sy sienswyse uit te spreek. Hy het die moed van sy oortuiging gehad en sy kennisse het sy blanke opregtheid en sy standpunt sonder bybedoelings of huigelary waardeer". Op die Vrystaatse Sinodes van 1897 en 1919 is hy tot assessor verkies en het in talle belangrike sinodale kommissies gedien.

Frank Joubert ontvang sy onderwys op Stellenbosch en behaal in 1908 die graad B.A. Later het hy landboukunde aan die Trinity College in Dublin studeer. Tydens sy verblyf in Europa het hy talle lande besoek waar hy hom in die studie van koöperatiewe landbou verdiep het. 

Nasdat Joubert na Suid-Afrika teruggekeer het, het hy met welslae op Paardeberg, distrik Malmesbury, geboer. Met unifikasie in 1910 het hy hom aangetrokke gevoel tot die burgerlike verdedigingsmag onder genl. C.F. Beyers en in 1910 is hy tot kaptein bevorder. Met die uitbreek van die Eerste Wêreldoorlog het hy hom vir aktiewe diens aangemeld, terwyl hy in die oorlog ook as lid van die Irish Guards 'n offisiersrang ontvang het.

Op politieke gebied het Joubert hom in so 'n mate onderskei dat hy reeds teen die vroeë 1920's as 'n bekwame spreker bekend was. In 1924 is hy aangestel as organiserende sekretaris van die Suid-Afrikaanse Party. In 1929 het hy die setel Paarl betwis, maar met 60 stemme verloor teen die Nasionale Party se P.P. du Toit. Die stempersentasie was 'n volle 91,4%. A.L. de Jager het die Paarl vir die SAP verteenwoordig vanaf die eerste verkiesing in 1910, hoewel in 1924 met 'n meerderheid van net 173. In 1933 se verkiesing, wat gevolg het op die samewerkingsooreenkoms tussen die SAP en die NP, kry Joubert dit reg om die Volksraad te haal toe hy onbestrede verkies word in die veilige Kaapse SAP-setel Mowbray. Ná die samesmelting van die grootste deel van die SAP en NP in Desember 1934 was Joubert hoofsweep van die Verenigde Party in die Volksraad. In 1938 wen Joubert sy eerste kiesstryd toe hy in Mowbray te staan kom teen J.W. van Zyl van die Gesuiwerde Nasionale Party. Joubert kry 3 909 stemme vergeleke met Van Zyl se 1 461 vir 'n meerderheid van 2 448. 

In 1939 het Joubert vir J.A. Conradie as administrateur van Kaapland opgevolg. In dié amp het sy organisasievermoë hom weer nuttig te pas gekom. Hoewel sy ampstermyn met die Tweede Wêreldoorlog (1939-1945) saamgeval het, het hy gepoog om die provinsie se geldsake op 'n stewige grondslag te plaas. Hy het hom veral ook vir die onderwys beywer en om hom op die hoogte te stel van probleme, veral in die afgeleë distrikte van Kaapland, wat destyds amper so groot was soos Kenia of Botswana, het hy die provinsie van hoek tot kant deurreis. Dit was deur sy toedoen dat 'n kunssentrum destyds in Kaapstad gestig is wat eindelik die Frank Joubert-kunssentrum sou word wat sedert 1971 in die herehuis Vredenhof in Nuweland gehuisves word. Joubert het waardering gehad vir die helende krag van kuns en geld belê in die sentrum sodat oudstryders en kinders daar skeppend kon wees. Die sentrum is aanvanklik gehuisves in Rustenburg House. Die Kaaplandse onderwysdepartement het die sentrum oorgeneem wat Joubert met persoonlike geldelike bydraes op die been gebring het.

'n Ernstige operasie wat Joubert in Junie 1941 moes ondergaan, was die begin van sy uiterste stryd teen kwynende liggaamskragte. Ten spyte van hierdie moeilike omstandighede het sy fyn humorsin en ewewigtigheid hom nie verlaat nie. "Die Burger", destyds die mondstuk van Joubert se opposisie, het van hom die dag ná sy dood geskryf: "Kapt. Joubert se strenge onpartydigheid en billikheid teenoor albei seksies in die provinsiale raad het hom verhef tot die adelstand van die administrateursry." Met "albei seksies" word bedoel die VP sowel as die NP. In die tydperk toe Joubert administrateur was, was die VP nog stewig in die saal in Kaapland nadat die party 175 911 van die stemme in 1938 se verkiesing op hom verenig het, vergeleke met die NP se 121 591; eers in 1958 kon die NP dit regkry om die meeste stemme in Kaapland op hom te verenig.

Die staatsbegrafnis het plaasgevind in die Groote Kerk, Kaapstad, waar die Anglikaanse aartsbiskop van Kaapstad die Engelssprekendes verteenwoordig het.
Frank Joubert was getroud met Enid Goldman wie se moeder 'n niggie van die diplomaat Charles te Winter was; hul grootouers was dr. Frank Karel te Winter (1824-1913) en Carolina Theodora Muller van Graaff-Reinet. Geen kinders is uit die huwelik gebore nie.




</doc>
<doc id="99413" url="https://af.wikipedia.org/wiki?curid=99413" title="Dronrijp">
Dronrijp

Dronrijp (Wes-Fries: "Dronryp") is 'n dorp in die Nederlandse provinsie Friesland. Die dorp lê tussen Leeuwarden en Franeker en ressorteer onder die munisipaliteit Waadhoeke. Dit het sowat 3 500 inwoners (2010-sensus).



</doc>
<doc id="99416" url="https://af.wikipedia.org/wiki?curid=99416" title="Hyundai i20 WRC">
Hyundai i20 WRC

Die Hyundai i20 WRC is 'n wêreldtydrenmotor wat deur Hyundai gebou is vir gebruik vanaf die 2014 Wêreldtydrenkampioenskap. Dit is gebaseer op die Hyundai i20 subkompakte motor, en onthul by die 2012 Paryse Motorskou. Die bekendstelling van die i20 merk Hyundai se terugkeer na die Wêreldtydrenkampioenskap na tien jaar se afwesigheid. Die motor het sy eerste mededingende verskyning by die 2014 Monte Carlo Tydren gemaak.

Die motors word voorberei deur Hyundai se prestasie-afdeling, Hyundai Motorsport, by 'n werkswinkel in Frankfurt, Duitsland, en bestuur deur Thierry Neuville, met Juho Hänninen, Chris Atkinson en Dani Sordo as deel van die span se verdere inskrywings. 'n Derde i20 sal in die Portugese tydren vir Sordo gereed wees, met 2011 Produksiemotorwêreldtydrenkampioen Hayden Paddon in die derde motor in sewe tydrenne tydens die tweede helfte van die seisoen. Bykomende ontwikkelingswerk is uitgevoer deur Bryan Bouffier.

Vir 2015 is jaers Thierry Neuville, Dani Sordo en Hayden Paddon behou. Daarbenewens sal die Nederlander Kevin Abbring die hooftoetsbestuurder vir die nuwe Hyundai i20 WRC wees.



</doc>
<doc id="99419" url="https://af.wikipedia.org/wiki?curid=99419" title="Charles Freeman">
Charles Freeman

Charles Freeman (Cheltenham, Gloucestershire, Engeland, 11 Oktober (volgens 'n ander bron 1 Oktober) 1832 – Seepunt, Kaapstad, 19 Januarie 1911) was ’n baanbreker-argitek wat vir van die mooiste geboue in Victoriaans Suid-Afrika verantwoordelik was.

Freeman het sy jeugjare in Warwickshire deurgebring waar sy vader ’n skoenmaker en ander familielede bouers was. Later is hy na Wotton Waven gestuur waar hy vier jaar by die argitek-kontrakteur George Clarke waardevolle ingeskryf was. Al het hy waardevolle ervaring op die platteland opgedoen, het Freeman hier nie die geleentheid gehad om as lid van ’n instituut vir argitektuur toegelaat te word nie. Hy kon ook geen getuigskrifte verkry nie. Tog het hy eintlik nie veel waarde aan sulke formaliteite geheg nie. Aan die begin van sy loopbaan het hy in Warwickshire gepraktiseer en later in Cheltenham, waar hy die St. Markuskerk gebou het wat deur Middleton ontwerp is, asook die pastorie en drie villas teen Bay's Hill wat hy self ontwerp het.

Vroeg in die sestigerjare van die vorige eeu het hy na Suid-Afrika gekom en hom by die departement van openbare werke in Natal aangesluit. Met sy hoofkwartier in Pietermaritzburg het hy agt jaar lank met die koloniale ingenieur P. Paterson saamgewerk en in dié tyd brûe en geboue vir die koloniale owerheid ontwerp en toesig gehou oor die bou daarvan, onder meer die brûe oor die Umvotirivier, Sterkspruit, Lionsrivier en Ockertspruit, en die magistraatskantore en goewermentshuis.

Weens swak gesondheid het Freeman Natal verlaat, en op pad terug na Engeland het hy gereageer op 'n advertensie vir werknemers in die Kaapse departement van openbare werke, waar hy dan ook tydelik aangestel is in Desember 1871 as tekenaar en landmeter. In Kaapstad het hy eers aan die ontwerp en bou van die hoofposkantoor in St. Georgestraat gewerk en daarna aan veranderings aan die akteskantoor, die Lady Grey-brug, die poskantoor op Graaff-Reinet en die tronk op Beaufort-Wes. In sy privaat hoedanigheid het hy ook 'n aandeel gehad in die bou van die Rooms-Katolieke katedraal in Kaapstad, die Baptiste-kapel in Waalstraat en die Suid-Afrikaanse Bank.

Daar was blykbaar geen perke aan sy werkvermoë nie. Freeman was een van sewe deelnemers aan ’n wedstryd van die Kaapse departement van openbare werke vir die ontwerp van ’n nuwe parlementsgebou vir die Kaapkolonie. Hy was die enigste inwoner van die kolonie wat aan die wedstryd deelgeneem het, onder die skuilnaam Spes Bona, en is in November 1874 as wenner aangekondig enprys geld van 250 ghienies ontvang. Hy is dan ook vanaf 1 Januarie 1875 vir duur van die bouwerk as resident-argitek by die departement van openbare werke aangestel. Maar dié eer het op uitgerekte regs- en parlementêre geskille uitgeloop, want kort ná die hoeksteenlegging op 12 Mei 1875 deur die goewerneur sir Henry Barkly waartydens Freeman die eregas was, is daar gesê die fondament was ontoereikend en die koste sou die raming oorskry. Boukoste sou bykans £114 000 beloop, pleks van die ooreengekome £50 000. Freeman is daarvan beskuldig dat hy die koste doelbewus onderskat het. 'n Gekose komitee is aangestel om die ongerymdhede te ondersoek en die gevolg hiervan was dat Freeman in Februarie 1876 as resident-argitek ontslaan is weens nalatigheid en verswyging van inligting oor die verhoogde boukoste. Die komitee het bevind dat al die betrokkenes onbevoeg was om aan so ’n groot projek te werk. Henry Greaves het as argitek oorgeneem het nadat ’n versoekskrif aan die Kaapse Wetgewende Vergadering namens Freeman misluk het. Die parlementsgebou is eindelike in 1884 sonder sy koepel voltooi nadat die grootste deel van die gebou wel volgens die wenplan opgerig is. Blykbaar was die fondament volgens Freeman se plan nie sterk genoeg om die swaar koepel te dra nie.

Hy het die departement van openbare werke se diens in 1876 verlaat, maar sy loopbaan het geensins gely weens die debakel oor die parlementsgebou nie. Net in Kaapstad is 19 geboue opgerig of verander volgens Freeman se planne, onder meer talle kerke. Die planne vir etlike van sy geboue word bewaar in die Universiteit van Kaapstad se argitektuurbiblioteek.

Met sy vrou, Miriam Esther Solomon, en hul tweejarige seun om te onderhou, het Freeman in 1876 met 'n privaat praktyk begin en spoedig sukses behaal met geboue soos die St. John's Round Church in Seepunt en die Metropolitan-Metodistekerk (1879) op Groentemarkplein. Terwyl hy inspeksie aan die toring van laasgenoemde kerk gedoen het, was hy in 'n ongeluk betrokke, en die feit dat hy daarna mank was, asook sekere van sy karaktertrekke, het tot verskeie staaltjies oor sy eksentrisiteite aanleiding gegee.

Die invoer van gietyster en algemene boumateriaal was 'n betalende byverdienste en saam met sy twee seuns, John en Charles, het hy in 1894 die onderneming C. Freeman & Co. Gestig, wat in 1902 met Thomas Ross saamgesmelt het en gehuisves was op 'n perseel in Strandstraat.

As argitek was Freeman veelsydig en het hy baie werk gelewer. Die Standard Bank (1883) in Adderleystraat, Kaapstad, word beskou as een van sy mooiste geboue en die NG kerk Graaff-Reinet as een van die indrukwekkendstes.

Freeman het aanvanklik aan Groentemarkplein gewoon, maar hom later gevestig in Thornhill House, wat hy in Seepunt gebou het. Hy het in dié woning gesterf.



</doc>
<doc id="99434" url="https://af.wikipedia.org/wiki?curid=99434" title="John Parker">
John Parker

John Parker (Greenock, Skotland, 17 September 1866 – Kaapstad, 16 September 1921) was ’n vooraanstaande Kaapse argitek van 1895 tot sy dood en van 1913 af twee termyne lank die eerste burgemeester van Groter Kaapstad.

Parker was die jongste kind van John Miller Parker, 'n skrynwerker en bouer, en sy vrou, Ann Rae. Hy het sy skoolopvoeding in Glasgow ontvang. Nadat hy ’n jaar lank in die kantoor van die vlootargitekte McNicoll & Smith in Glasgow gewerk het, het hy in 1880 toe hy 13 was ’n vakleerling geword by die argitek John Baird van Thompson & Baird, Glasgow. Hier het hy twee jaar gebly. Weens die heersende ekonomiese depressie het sy vader na die Kaapkolonie geëmigreer waar sy vrou en twee kinders hulle in 1883 by hom aangesluit het. Nadat hy in Maart daardie in Kaapstad geland het, begin hy werk as tekenaar in die kantoor van die argitek en landmeter Charles Freeman. Hy bly sewe jaar in Freeman se diens, waarvan die laaste drie as hoofassistent.

Omstreeks 1890 rig Parker ’n privaat praktyk in Kaapstad op. Gedurende die eerste jaar het hy terrashuise ontwerp vir ontwikkelaars en spekulante, en onder meer veranderings aan die geboue en klaskamers van die South African College School aangebring. Hy was verantwoordelik vir die ontwerp van talle geboue, soos die besonder treffende Civil Service Club in Kaapstad, skole op talle plekke in die Kaapkolonie, byvoorbeeld die Hoër Meisieskool Rustenburg, Hoër Meisie- en Seunskool Seepunt en die Hoërskool De Villiers Graaff (Villiersdorp), en 'n aantal mooi kerke, onder meer die Presbiteriaanse kerk in Mowbray, die Wesleyaanse kerkie in Seepunt en die Groot Sinagoge in Tuine. Van sy eerste groot opdragte was vir hoteliers in die vroeë 1890’s, toe sy praktyk nog gevestig moes word Hotelontwerpe sou dan ook vir die res van sy loopbaan ’n belangrike deel van sy praktyk bly. Dié ontwerp het Parker 'n bekende argitek gemaak en van die tientalle hotelle waarvoor hy verantwoordelik was, waarvan die meeste sedertdien gesloop is, is die White House Hotel (opgerig 1893; afgebreek 1981) in Strandstraat, Kaapstad, die Green Hansom en Hansa (albei 1901) ook in die Moederstad. Al dié hotelle was tipies Victoriaans in styl met gegote-ysterversierings vir die verandas en balkonne en die letterwerk in die reling op die nok van die dak. Kenmerkend was ook die terracottawerk en buitemuurafwerkings in inheemse klip en graniet.

In 1901 het hy in vennootskap gegaan met Alexander Forsyth (1869 - 24 Februarie 1963) en in 1905 is die naam van die praktyk verander na Parker & Forsyth. Parker het blykbaar sy praktyk met niks begin sonder die voordeel van 'n eerste plek in enige kompetisie, wat gewoonlik aan 'n jong argiteksfirma 'n hupstoot gegee het. Hy het die buitengewone vermoë gehad om talent te eien en om bekwame assistente in diens te neem en deur noukeurige kontrole het hy 'n hoë standaard gehandhaaf. Vir ’n tydperk van nagenoeg 20 jaar het hy een die grootste argitekspraktyke in Kaapstad gehad. Hy was ’n tydgenoot van sir Herbert Baker en Forsyth was ’n bekwame vennoot. Gedurende die 20 jaar van die firma se bestaan, was dit by minstens 250 verskeie groter en kleiner bouprojekte betrokke en in die jaar van sy afsterwe was Parker met 55 opdragte doenig. Terwyl hy sy praktyk op die been gebring het, het Parker selde of ooit gereis, maar in 1902 het hy meer as ’n maand in Europa deurgebring, waarvan geruime tyd in Engeland en Skotland.

Van die bekende geboue wat Parker alleen of in vennootskap ontwerp het, is onder meer (almal in Kaapstad tensy anders vermeld) dié vir T. Maskew Miller, Hepworth en Kie., African Homes Trust, Southern Life Association (Bloemfontein), die Swellendamse stadsaal en die Tivoli-musieksaal met sy mure en trappe van ingevoerde Italiaanse marmer en skuifbare daklig (om warm lug uit te laat voor die koms van lugreëling). 

Die Parker, Staniforth & Beildt-geskenk van sketse wat deur die Universiteit van Kaapstad bewaar word, toon ’n hoë standaard van vakmanskap wat ’n goeie aanduiding gee van sy voorstellings. 

Parker was 'n stigterslid van die Kaapse Instituut van Argitekte (1902), waarvan hy die eerste president was — 'n amp wat hy tot 1904 beklee het. Hy is ook vereer met die lidmaatskap van die Royal Institute of British Architects (Friba). In 1898 is hy verkies tot die Mowbrayse stadsraad, waarin hy tot 1913 gedien het, en in 1900 tot die Kaapstadse stadsraad. Hy het hom veral vir die vereniging van al die bestaande munisipaliteite in die Kaapse Skiereiland beywer, met die oog op betroubare watervoorsiening. Hy was dan ook lid van die munisipale waterwerkekomitee, asook voorsitter van die gesamentlike waterkomitee en het sy teenstanders met die publikasie van sy boek, "The future water supply of Cape Town and the Cape Peninsula" (1904), van sy standpunt probeer oortuig. Hy het voorkeur gegee aan 'n dam in die Bergrivier by Franschhoek bo die Wemmershoek-, Steenbras- en Vier-en-twintig Riviereskema.

Parker is in die munisipale verkiesing van 1904 verslaan, maar die volgende jaar as "sosialis", wat veral steun van die werkersklas verkry het, verkies. In 1908 het hy volgens rotasie uit die stadsraad getree en geweier om hom weer verkiesbaar te stel. Sy voorsittersverslag van die Peninsula Municipal Union Society (1909-10) het in 1911 onder die titel "Municipal union in the Cape Peninsula" in druk verskyn. Ná sy verkiesing tot die stadsraad van Groter Kaapstad in 1913 is hy in September daardie jaar as die eerste burgemeester van die uitgebreide munisipaliteit verkies en dien twee termyne. Tydens 'n staking van spoorwegwerkers het hy daarin geslaag om hul eise binne redelike perke te hou. 

Met die uitbreek van die Eerste Wêreldoorlog in 1914 het Parker baie gedoen om paniekbevange kopery te voorkom en pryse billik te hou. Ná 'n dienstermyn van twee jaar as burgemeester het hy nog tot 1917 as raadslid gedien, waarna hy weens swak gesondheid bedank het. Hy het egter nog voortgegaan om geld vir die oorlogspoging in te samel en is hiervoor met die OBE vereer. Hy is reeds in 1905 'n raadsheer gemaak.

Parker het aan verskeie aktiwiteite van die Skotse gemeenskap deelgeneem en was onder meer voorsitter van die Caledonian Society en offisier in die Cape Town Highlanders. Hy was 'n toegewyde Presbiteriaan, het in die kerkkoor van die St. Andrew-kerk, Groenpunt, gesing en het as kerkopsiener opgetree. Verder was hy lid van die Cape Town Guard en van die Relief Committee, en het as direkteur van die YWCA (Christelike Jongmannevereniging) en die African Homes Trust gedien. Hy was ook voorsitter van die skoolkomitee van die Hoër Meisieskool Rustenburg (Rondebosch) en dit was grootliks aan hom te danke dat 'n deel van die geskiedkundige Erinville-landgoed aan Campgroundweg vir die nuwe skoolgebou verkry is.

Parker is met Susan MacDonald Green op 15 September 1892 (die dag van haar aankoms in Suid-Afrika) deur haar vader, eerw. George Garden Green van Glasgow, in die huwelik bevestig. Twee seuns en ses dogters is uit die huwelik gebore. Die Irma Stern-museum van die Universiteit van Kaapstad word in hul eertydse woning, The Firs, in Rosebank, gehuisves. Parker het hier gewoon 1898 tot 1921 nadat die gesin uit Tamboerskloof verhuis het.

Parker was voorsitter van die Gesamentlike Komitee van Kaapse Skiereilandse Watervoorsiening, ondervoorsitter van die Kaapse Munisipale Unie-konferensie en lid van die Raad van die Christelike Jongmannevereniging (YMCA). Hy dien ook as voorsitter van die Kaapstadse Kaledoniese Vereniging en was medestigter en eerste voorsitter van die Kaapse Instituut van Argitekte. Voorts het hy opgetree as voorsitter van die African Homes Trust en was in 1901 stigterslid van die South Afrikaanse Vereniging van Argitekte (Sasa).

Hy is op die vooraand van sy 55ste verjaardag in Kaapstad oorlede, waarna Forsyth die praktyk voortgesit het. Omdat hy so jong oorlede is, het hy nooit enige van sy 26 kleinkinders geken nie.

Die Parker, Staniforth and Bieldt Collection in die Universiteit van Kaapstad se Spesiale Versamelings en Argief bevat sowat 1740 argiteksketse van geboue wat hoofsaaklik tydens die laat Victoriaanse en Eduardiaanse tydperk in Kaapstad opgerig is. Howard Parker, ’n kleinseun van John Parker, het met die hulp van sy broer Graham, wat albei argitek is, en Howard se vrou, Natalie, die tekeninge uitvoerig nagevors en ’n keur uitgesoek om ’n nuwe boek oor John Parker te illustreer. Die sketse sluit hotelle (byvoorbeeld die White House en Green Hanson), skole (byvoorbeeld die Hoër Meisieskole Rustenburg en Wynberg), sakegeboue (byvoorbeeld Garlick’s en Hepworth’s), woonhuise en aanbiddingsplekke (soos die Presbiteriaanse kerk Mowbray en Groot Sinagoge in Tuine) in. Danksy die ontwerptekenkuns van ’n besonder hoë gehalte is die tekeninge kunswerke uit eie reg. Die boek is in Maart 2015 bekendgestel.




</doc>
<doc id="99435" url="https://af.wikipedia.org/wiki?curid=99435" title="James Prescott Joule">
James Prescott Joule

James Prescott Joule FRS (24 Desember 1818 – 11 Oktober 1889) was 'n Engelse fisikus en is gebore in Salford, naby Manchester. Hy het die eerste wet van Termodinamika geformuleer. Alhoewel hy 'n groot brouery van sy vader geërf het, het Joule hom toegewy aan die wetenskap. Hy is privaat by sy huis geskool en studeer later fisika onder John Dalton. Hy ontdek en bou 'n elektromagnetiese enjin wat hy beskryf in sy publikasie "Annals of Electricity" in 1838. In 1840 formuleer hy 'n wet wat bepaal dat die hoeveelheid hitte wat opgewek word in 'n geleier per eenheid of tyd waardeur 'n stroom vloei is die produk van die vierkant van die stroom en die weerstand.

Hy studeer vir jare die meganiese ekwivalent van hitte en bied al die navorsing aan in 'n dokument aan die "Royal Society" in 1849. Dit het tot gevolg dat energie-eenheid wat gebruik word om alle energie mee te meet, die Joule (J) na hom vernoem is. Hy ondersoek ook die afkoeling verskynsel van saamgeperste gasse wat vrygelaat word of toegelaat word om uit te sit. Hierdie werk word later voortgesit deur Sir William Thomson, beter bekend as Lord Kelvin.



</doc>
<doc id="99439" url="https://af.wikipedia.org/wiki?curid=99439" title="Vlag van Jemen">
Vlag van Jemen

Die nasionale vlag van Jemen is op 22 Mei 1990 amptelik in gebruik geneem. Die vlag vertoon drie horisontale bane in rooi, wit en swart van bo na onder.

Voordat Jemen in die hedendaagse Jemense Republiek verenig was, was die land in Noord en Suid verdeel.

Noord-Jemen het aanvanklik, van 1927 tot 1962, die vlag van die Mutawakkilitiese Koninkryk Jemen gebruik. In 1962 is die Jemenitiese Arabiese Republiek gestig en is ’n nuwe vlag aanvaar. Die vlag van die Jemenitiese Arabiese Republiek was ook die Arabiese Bevrydingsvlag met ’n groen ster in die middel van die wit baan. Rooi het die rewolusionêre gees van die Jemenitiese volk voorgestel, wit het die hoop op ’n beter toekoms voorgestel en swart het herinner aan die donker verlede. Die ster het eenheid en onafhanklikheid voorgestel.

Die vlag van die Demokratiese Volksrepubliek Jemen in die suide was die Arabiese Bevrydingsvlag met ’n hemelsblou driehoek in die vlagpaalkant met ’n rooi ster (die embleem van die Jemenitiese Sosialistiese Party) in die middel daarvan. Die swart het die verlede van die tiranniese, koloniale en feudale heersers voorgestel, die wit het vrede voorgestel en die rooi het rewolusie voorgestel. Die hemelsblou het die Jemenitiese volk voorgestel.



</doc>
<doc id="99447" url="https://af.wikipedia.org/wiki?curid=99447" title="Regulus">
Regulus

Regulus (ook Alpha Leonis of α Leo) is die helderste ster in die sterrebeeld Leeu (Leo) en een van die helderstes in die naglug. Dit is sowat 79 ligjare van die Aarde af en is ’n veelvoudige stelsel wat uit vier sterre bestaan wat in twee groepe ingedeel word. Die spektroskopiese dubbelster Regulus A bestaan uit ’n blouwit hoofreeksster en ’n metgesel wat nog nie regstreeks waargeneem is nie, maar moontlik ’n witdwerg is. Verder weg lê Regulus B en Regulus C, wat dowwe hoofreekssterre is.

Regulus is ’n veelvoudige ster. Die hoofster van die dubbelster Regulus A is ’n blouwit hoofreeksster van spektraaltipe B7V met ’n witdwerg van minstens 0,3 sonmassas as metgesel. Hul wentelbaan om hul gemeenskaplike swaartekragmiddelpunt duur sowat 40 dae. Die hoofster se vorm is erg verwring.

Die hoofster se massa is sowat 3,5 keer dié van die Son en is net ’n paar honderd miljoen jaar oud. Dit roteer besonder vinnig, met ’n rotasieperiode van net 15,9 uur, en dit veroorsaak dat die ster ’n uiterse ovaalvorm het. As dit net 10% vinniger roteer het, sou sy swaartekrag hom nie bymekaar kon hou nie en sou die ster gedisintegreer het.

Sowat 4 200 astronomiese eenhede (AE) van Regulus A is ’n dubbelster waarvan die sterre dieselfde eiebeweging het. Hulle word Regulus B en Regulus C genoem, of saam HD 87884. Die eerste ster is van spektraaltipe K2V en sy metgesel van spektraaltipe M4V. Hulle is sowat 100 AE van mekaar af en hul wentelperiode is 2 000 jaar.

Die Regulus-stelsel is die 21ste helderste ster in die naglug met ’n skynbare magnitude van 1,35. Die meeste lig kom van Regulus A. Regulus B, van 8,1 magnitude, sou op sy eie deur ’n verkyker waargeneem kon word en sy metgesel, Regulus C, wat teen 13,5 magnitude die dofste is van die drie sterre wat al waargeneem is, sou net deur ’n aansienlike teleskoop gesien kon word. 

Die ster se Bayer-naam is "Alpha Leonis" en sy Flamsteed-naam "32 Leonis". Die tradisionele naam, "Rēgulus", is die Latynse woord vir "prins" of "klein koning". 

In 2016 het die Internasionale Astronomiese Unie se sternaamwerkgroep (WGSN) die naam "Regulus" vir die ster goedgekeur 



</doc>
<doc id="99452" url="https://af.wikipedia.org/wiki?curid=99452" title="Kaapstadse Internasionale Konferensiesentrum">
Kaapstadse Internasionale Konferensiesentrum

Die Kaapstadse Internasionale Konferensiesentrum (Kiks) is ’n konvensiesentrum in Kaapstad, Suid-Afrika. Dit het in Junie 2003 geopen en word bedryf as vennootskap tussen die Stad Kaapstad en die Wes-Kaapse regering.

Die sentrum neem 6,1 ha in beslag op die stad se Strandgebied en is binne maklike bereik van die Victoria & Alfred Waterfront, vername hotelle en die middestad. Die Kiks word bedien deur die Westin Grand Hotel wat op in die noordwestelike hoek van dieselfde perseel geleë is. Die konvensiesentrum het tentoonstellings- en handelsuitstallingsruimte van sowat 11 200 m2 wat verdeel kan word in verskeie konferensie- of banketruimtes, asook ’n Groot Balsaal wat met klankdigte afskortings verdeel kan word. Spyseniering word op die perseel voorsien. Die sentrum het twee ouditoriums, een met sitplek vir 1 500 mense en die ander met tot 620.

Die Kiks het die finale loting van die 2010 Fifa-Wêreldbekertoernooi op 4 Desember 2009 gehuisves toe van die gaste onder andere oudpres. FW de Klerk en emeritus-aartsbiskop Desmond Tutu was.

In 2013 het die Kiks 537 geleenthede aangebied, vergeleke met 514 in 2012. In 2014 het die sentrum na raming meer as R22 miljard tot die land se BBP bygedra en meer as R7 miljard tot die Wes-Kaapse ekonomie in die voorafgaande 11 jaar.

Danksy die sukses van die Kiks is dit in 2010 uitgebrei. ’n Tweede ronde uitbreidings het in Februarie 2015 begin en sal na verwagting in 2017 voltooi word. Dié uitbreiding gaan amper 10 000 m² se ekstra vloerruimte tot die sentrum bydra en word gebou aan die oorkant van Heerengracht op wat eens die Naspers Sentrum se parkeerterrein was. Langsaan dié perseel verrys intussen die nuwe Netcare Christiaan Barnard-gedenkhospitaal.




</doc>
<doc id="99459" url="https://af.wikipedia.org/wiki?curid=99459" title="John Dalton">
John Dalton

John Dalton FRS (6 September 1766 – 27 Julie 1844) was 'n Engelse chemikus. Hy het bekend geraak vir sy teorie oor atoom strukture, sy beskrywing van kleurblindheid en sy ontdekking van die wet van parsiële druk (Dalton se wet). Hy is gebore in Eaglesfield en het eers onder sy vader gestudeer. Later het hy die skool in die dorp bygewoon waar hy op die ouderdom van 12 'n onderwyser geword het. Na twee jaar in die onderwys het hy gaan boer maar op die ouderdom van 15 word hy gevra om by Kendal as 'n assistent onderwyser op te tree onder sy broer, Jonathan. Sy talent is raakgesien deur die blinde wetenskaplike, John Gough, en Dalton bestudeer wetenskap, literatuur en tale onder sy toesig. Gough motiveer Dalton om meteorologie te studeer en in 1787 begin Dalton 'n weerkundige dagboek wat hy op datum hou vir die volgende 57 jaar. Dit het oor die 200,000 inskrywings bevat. Hy gaan elke jaar op 'n reis deur die Mere-gebied en klim onder andere die hoogste pieke in Engeland: Skiddaw en Helvellyn. Hier meet hy die lugdruk en neem lugmonsters. In 1792 publiseer hy die werk "Meteorological Observations and Essays" wat beskou word as die basis vir meteorologie.

In 1792 begin hy klasgee by New College, Manchester en in 1793 bestudeer hy rooi-groen kleurblindheid, 'n gebrek waaraan hy self gely het. Gedurende die tyd begin hy ook eksperimenteer met gasse. Hy ondersoek hulle samestelling en gedrag. Sy laboratorium was elementêr, maar hy behaal goeie resultate. Hy bewys dat lug 'n mengsel van gasse is en analiseer dit in fyn besonderhede, soos nooit tevore gedoen was nie.

Die dalton, genoem na John Dalton, is 'n alternatiewe naam vir die atoommmassa.


</doc>
<doc id="99460" url="https://af.wikipedia.org/wiki?curid=99460" title="Ford Escort RS Cosworth">
Ford Escort RS Cosworth

Die Ford Escort RS Cosworth was 'n sportafgeleide en spesiale tydrenmotor, gehomologiseer vanuit die vyfde geslag Europese Ford Escort. Dit is ontwerp as 'n Groep A motor vir die Wêreldtydrenkampioenskap, waarin dit meegeding het tussen 1993 en 1998. Dit was in baie beperkte getalle beskikbaar as 'n padmotor van 1992–1996. Dit was dadelik herkenbaar aan sy groot "walvisstert" drukvlerk. Die hoofverkoopspunt was die Cosworth YBT enjin, 'n hoogs verstelbare turbo 2 liter-enjin wat 'n kraglewering van 162 kW (217 pk) in standaardverstelling gelewer het. Die motor was alombekend vir sy uitstekende hantering.


</doc>
<doc id="99468" url="https://af.wikipedia.org/wiki?curid=99468" title="Frankfurter Allee">
Frankfurter Allee

Die Frankfurter Allee ("Frankfurtse Laan") is een van die oudste verkeersare in Berlyn. Dit is die verlenging van die Karl-Marx-Allee in die rigting van Frankfurt (Oder), maak deel uit van die belangrike federale roetes ("Bundesstraßen") 1 (die vroeëre Rykspad of "Reichsstraße" 1) en 5 en loop oor 'n afstand van 3,6 kilometer deur die Berlynse stadsdele Mitte, Friedrichshain en Lichtenberg.

Die straat is oorspronklik in 1708 deur markgraaf Albrecht Friedrich von Brandenburg-Schwedt as militêre pad aangelê. Tussen 1824 en 1872 is die straat, wat die historiese middestad van Berlyn met Frankfurt an der Oder verbind het, "Frankfurter Chaussee" genoem. 'n Gedeelte daarvan, wat tussen die (destydse) "Frankfurter Tor" ("Frankfurtse Poort") en die Berlynse stadsgrens geleë was, is op 20 September 1872 volgens 'n kabinetsbesluit hernoem tot "Frankfurter Allee". Verdere oostelike seksies van die straat het later hul eie name gekry: "Alt-Friedrichsfelde", "Alt-Biesdorf", "Alt-Kaulsdorf" en "Alt-Mahlsdorf". Anderkant die stadsgrens het dit as "Berliner Straße" bekendgestaan.

Ter geleentheid van Josef Stalin se sewentigste verjaardag is die hele laan in 1949 na "Stalinallee" ("Stalinlaan") hernoem. In 1961 is die straatnaam volgens die beleid van destalinisering in die destydse Duitse Demokratiese Republiek nog eens verander. Die gedeelte tussen Alexanderplein ("Alexanderplatz") en die (nuwe) "Frankfurter Tor" is ter ere van Karl Marx hernoem na Karl-Marx-Allee, terwyl die seksie tussen Frankfurter Tor en Alt-Friedrichsfelde weer sy oorspronklike naam Frankfurter Allee gekry het.

Dié straat was een van die hoofroetes waarop die Rooi Leër in die voorjaar van 1945 die Berlynse middestad binnegemarsjeer het. Tydens die militêre gevegte is, net soos gedurende die geallieerde lugaanvalle op Berlyn, baie geboue aan weerskante van die straat vernietig.

Ná die oorlog is veral vroue - sogenaamde "Trümmerfrauen" - en 'n spesiale trein ingespan om die ruïnes te verwyder. Die opruimwerk het tot in die middel van die 1950's voortgeduur. Gaandeweg het nuwe woongeboue ontstaan, terwyl sommige straathoeke in klein groen ruimtes omgeskep is.

As gevolg van oorlogshandelinge is naas ongetelde woonstelgeboue ook fabriekgeboue (die masjienefabriek H. F. Eckert en die likeurfabriek Mampe), 'n groot afdelingswinkel op die hoek van Möllendorffstraße en groot dele van die treinstasie in Lichtenberg vernietig.


</doc>
<doc id="99476" url="https://af.wikipedia.org/wiki?curid=99476" title="Phở">
Phở

Phở is 'n tradisionele Viëtnamese noedelsop. Dit bevat rysnoedels, kruie en meestal beesvleis. Die rysnoedels kom oorspronklik uit China, terwyl die sous waarskynlik van Franse afkoms is.

Die gereg het sy oorsprong in die vroeë 20ste eeu in die noorde van Viëtnam gehad. Die eerste Phở-restaurante is in die 1920's in Hanoi geopen. Phở het na verskeie lande oor die wêreld versprei. Dit word as die simbool van die Viëtnamese kookkuns beskou.


</doc>
<doc id="99479" url="https://af.wikipedia.org/wiki?curid=99479" title="Kennaway Girls">
Kennaway Girls

Die Kennaway Girls was 'n immigrasieskema tydens die Kaapse grensoorloë om die blanke bevolking van Brits-Kaffraria te versterk.

Vroeg in 1857 het sir George Grey 'n duisend lede van die gedemobiliseerde lede van die Duitse Legioen op die Kaapse Oosgrens gevestig. Die groot getal ongetroudes onder hulle was 'n bron van kommer vir die owerheid. 'n Groep van 153 Ierse weesmeisies is gewerf en met die skip Lady Kennaway na Oos-Londen gestuur. Daar en op King William's Town, Grahamstad, Peddie en Alice het die meeste werk gevind. Almal het nie met Duitse soldate getrou nie en almal het ook nie werk gevind nie. In die oë van die owerheid was hierdie immigrasiepoging minder geslaagd. Daarom het Grey die volgende jaar nog 'n 1 600 Duitsers in Brits-Kaffraria gevestig.

Om 'n afstammeling van 'n Kennaway Girl te wees is in sekere kringe as 'n statussimbool beskou. Die Lady Kennaway Hotel in Oos-Londen herdenk hierdie groep meisies.

Nadat al die passasiers ontskeep is en die skip die hawe weer verlaat het, het die seilskip op 25 November 1857 in 'n kwaai suidoosterstrom in die mond van die Buffelsrivier (Oos-Kaap) vergaan.



</doc>
<doc id="99481" url="https://af.wikipedia.org/wiki?curid=99481" title="Gentoo">
Gentoo

Die Amerikaanse seilskip Gentoo het die Afrikaanse taal met die woord jentoe (of gentoe) as 'n sinoniem vir prostituut verryk.

In 1851 het die Britse owerheid 46 jong Ierse meisies gehuur om as huisbediendes vir die gegoede burgers in Kaapstad te kom werk. Aan boord van Ierland na Kaapstad het dit reeds tussen die bemanning en die meisies so vrolik gegaan dat die inwoners van Kaapstad geskok was toe hulle daarvan verneem. Boonop het die skip by Northumberlandpunt by Struisbaai op die rotse geloop. Van die oorlewende meisies het nie by hul werkgewers gebly nie, maar in die bordele in Koningin Victoriastraat (destyds bekend as New Street) en Keeromstraat verdwyn.

In die dorpie L'Agulhas is 'n Gentoolaan. Die juiste feite omtrent die hele gebeure rondom die meisies het nooit heeltemal aan die lig gekom nie.



</doc>
<doc id="99483" url="https://af.wikipedia.org/wiki?curid=99483" title="Pieter Bam">
Pieter Bam

Sir Pieter Canzius van Blommestein Stewart Bam (Kaapstad, 29 Julie 1869 – Londen, 20 Desember 1928) was ’n landboubevorderaar en politikus.

Bam was die seun van Johannes Andries Bam (1830-1903), lid van die Kaapse laerhuis, en sy vrou, Maria Fredrika van Blommestein. J.A. Bam was in 1880 een van die stigters van die NG gemeente Drieankerbaai. Im 1899 het "'n moeder van die gemeente" ingewillig om £1 000 aan die kerk te leen vir die bou van 'n pastorie langsaan die kerk. Toe die skenker twee jaar later oorlede is, word dit bekend sy was mev. J.A. Bam en dat haar lening met haar afsterwe 'n bemaking aan die gemeente geword het. Die pastorie is daarom "Blommestein" genoem, omdat sy 'n nooi Van Blommestein was. Dié kerkgebou is ook van die min NG kerke met gebrandskilderde vensters, want nadat twee van Pieter se susters, Wilhelmina (Minnie) en Maria, in Hannover, Duitsland, oorlede is, het J.A. Bam die drie vensters agter die preekstoel geskenk. Hy het ook die CJMV-gebou in Langstraat in 1886 ter nagedagtenis van sy twee dogters laat oprig. Dié gebou se fasade is in 1903 herontwerp deur die Kaapse argitek en politikus John Parker. 

Pieter Bam ontvang sy onderwys aan die Normaal School, Kaapstad en die Diocesan College (Biskoppe) in Rondebosch, daarna aan die Suid-Afrikaanse Kollege in Kaapstad (voorloper van die Universiteit van Kaapstad en SACS) en vertrek later vir verdere opleiding na Cheltenham, Engeland. In 1892 sluit hy hom by die Cape Garrison Artillery aan, waarin hy later kaptein word en in dieselfde hoedanigheid tot sy bedanking in 1901 dien. 

Hy begin daarna in die politiek belang stel en staan met die verkiesing van 1904 as teenstander van John X. Merriman in die kiesafdeling Stellenbosch. Met die herindeling van kiesafdelings deur die Jameson-regering kort daarna, word hy verkies as een van die verteenwoordigers van Kaapstad in die laerhuis en bly dit tot 1910, toe hy hom aan die politiek onttrek. 

Reeds in 1907 het Bam groot belangstelling in die bevordering van die verkoop van Kaapse landbouprodukte in Brittanje geopenbaar en het hy hom met groot toewyding daaraan gewy. Hy het die South African Products Exhibition van daardie jaar in Londen gereël, en word daarvoor tot ridder geslaan. In 1919 is hy met die toekenning van die OBE vereer. 

Ná sy huwelik met Ena Dingwall Tasca Stewart in 1910 voeg hy haar familienaam by sy voorname en vestig hom vir goed op haar landgoed Ards in Ierland, maar sit nogtans sy groot werk in verband met die bekendstelling van Suid-Afrikaanse landbouprodukte voort. In 1910 stig hy die South African National Union en ontwerp die plan vir 'n Rykskou in Londen. Terwyl hy besig is met die organisasie van dié onderneming, het die Eerste Wêreldoorlog (1914-'18) uitgebreek. Hy dien as hoof-rekruteringsoffisier van een van die Londense regimente. Kenmerkend van sy optrede was sy persoonlike belangstelling in die wel en wee van die manskappe. In 1921 tree hy as luitenant-kolonel uit die militêre diens nadat hy met die rang van majoor in bevel van 'n depotbataljon was. 

Reeds voor die tyd het hy sy ou belangstelling hervat en begin onmiddellik ná die oorlog met die organisasie van 'n Rykskou. Hy word uitvoerende komiteelid van die groot Wembleyskou van 1924 en neem as sodanig 'n vername deel in die werksaamhede. Bam was ook die vader van die gedagte van georganiseerde reise van boere deur Brittanje. 

Gedurende sy laaste lewensjare is sy gesondheid swak en het dit sy terugkeer na Suid-Afrika verhinder. Bam sal, volgens die geskiedkundige D.W. Krüger, altyd bekend bly vir sy groot aandeel in die bevordering van die invoer van Suid-Afrikaanse landbouprodukte na Brittanje. Hy het belangrike pionierswerk in hierdie verband gedoen, aldus Krüger.




</doc>
<doc id="99487" url="https://af.wikipedia.org/wiki?curid=99487" title="Johan Ballot">
Johan Ballot

Ds. Johan Stephen Simeon Ballot (Tulbagh, 3 Desember 1804 – George, 5 November 1868), was predikant in die Nederduitse Gereformeerde Kerk en 'n boekeliefhebber. Sy dienstyd in die NG gemeente George van 1828 tot 1862 is vandag nog die langste van enige leraar daar.

Ballot was die enigste kind van ds. Hendrik Willem Ballot en sy tweede vrou, Elisabeth Wilhelmina Cruywagen. Hy het van 1815 af sy skoolonderwys in Nederland ontvang waar hy op 31 Mei 1820 aan die Universiteit van Leiden ingeskryf word as student in die regte sowel as die teologie. Kort ná sy terugkeer in 1827 is hy deur die regering as predikant van George aangestel, waar hy ds. T.J. Herold opgevolg en gearbei het van Oktober 1827 tot hy in 1862 aftree. 

Veertien jaar lank het hy gewerk om die kerkgebou wat nou nog op George as moederkerk dien, op te rig. Hy ontwerp self die kerk en hou self oor die bouwerk toesig. Omdat geld karig was, moes hy hom lank inspan om geld vir die kerkgebou in te samel. Hy lê self die hoeksteen (14 April 1832) en op 9 Oktober 1842 wy hy die kerk plegtig in. 

Sy gemeente het 'n uitgestrekte gebied beslaan waaruit later ongeveer 15 gemeentes van die NG Kerk afgestig is. Op huisbesoek het hy per ossewa, oor berge en deur woude gereis sonder behoorlike paaie; soms was hy op sy reise weke lank van sy huis af weg. Hy het skole opgerig, 'n sendinggemeente gestig en was ook die stigter van 'n openbare biblioteek op George. Die naam Ballotsbaai herinner vandag nog aan sy pogings om 'n vissershawe langs die kus aan te lê. 

Hy het sy vader se boekery, en ook dié van sy skoonvader, geërf en dit mettertyd aangevul. Die versameling is in 1945 deur die biblioteek van die Universiteit van Kaapstad aangekoop. 

Hy was 'n helder denker met gesonde insig en luimig in sy gesprekke, begaafd met 'n fyn humorsin, maar daarby vasberade en 'n man met groot deursettingsvermoë. 

Ds. Ballot het op 20 Oktober 1830 met Christina Elizabeth Kicherer, die enigste kind van ds. J.J. Kicherer, vroeër van Graaff-Reinet, ten tyde van dié huwelik van Tulbagh. Daar was ses seuns en vier dogters. Volgens sy portret (De Jager, infra) was hy 'n baie gesette man, soos sy vader; hy het blykbaar geen blakende gesondheid geniet nie en moes weens toenemende liggaamswakte sy emeritaat aanvra. Die gemeente laat by sy aftrede vir hom 'n huis bou op George, want op latere leeftyd verkeer hy in geldnood, hoewel hy vroeër betreklik welgesteld was. Hy is in die kerkhof agter die kerk begrawe en 'n gedenksteen is in 1872 deur die kerkraad van George op sy graf ge-plaas. 


</doc>
<doc id="99488" url="https://af.wikipedia.org/wiki?curid=99488" title="Ford Sierra RS Cosworth">
Ford Sierra RS Cosworth

Die Ford Sierra RS Cosworth was 'n hoëverrigtingweergawe van die produksie-Ford Sierra. Dit was die resultaat van 'n Ford Motorsportprojek wat ten doel gehad het om 'n algehele wenner vir Groep A-motorresies in Europa te produseer.

Enjin:

Verrigting:

Enjin:

Verrigting:

Enjin:

Verrigting:


</doc>
<doc id="99491" url="https://af.wikipedia.org/wiki?curid=99491" title="Arnoldus Kuys">
Arnoldus Kuys

Ds. Arnoldus Gerhardus Marthinus Kuys (Kaapstad, 1 Julie 1829 – George, 19 Januarie 1877 was ’n predikant in die Nederduitse Gereformeerde Kerk.

Hy was die tweede kind van Arnoldus Marthinus Johannes Kuys en sy vrou, Helena Hester Dreyer. Hy was 'n kleinseun van Philippus Kuys, broer van die stamvader, ds. Johannes Abraham Kuys. Kuys ontvang sy voorbereidende onderwys aan die skool van dr. A.N.E. Changuion in Kaapstad. Daarna vertrek by na Nederland waar by sy teologiese opleiding aan die Universiteit van Leiden ontvang. 

Op 19 September 1852 word by as eerste predikant van die pas gestigte NG gemeente Napier bevestig en lewer sy intreepreek oor 1 Korinthiërs 2: 2. In 1854 word besluit om die ou kerkgebou te vergroot en op 19 Augustus 1857 word die vergrote gebou ingewy. Dis. Kuys word in Februarie 1863 die opvolger van ds. J.S.S. Ballot in die gemeente George teen 'n salaris van £200 per jaar. Liggaamlik was hy nie sterk nie, gevolglik moes by sy pligte onder moeilike omstandighede uitvoer. 

In die 1870's het hy hom onvermoeid vir die onderwys op George beywer. Geld is gereeld afgesonder vir dié doel, kollektes is gehou en 'n nuwe gebou vir die kerkskool wat deur sy toedoen tot stand gekom het, is in 1874 opgerig. Op die Sinodes was ds. Kuys 'n vurige pleitbesorger vir die onderwys en in "De Kerkbode" het gereeld verslae van hom oor die onderwys op George verskyn. Verder was hy persoonlik verantwoordelik vir die verkoop van skoolboeke. Dit dien as bewys van ds. Kuys se buitengewone bekwaamheid dat hy in Desember 1874 die vererende aanbod van pres. T.F. Burgers ontvang om die pos van superintendent van onderwys van die ZAR te vul. Hy besluit egter om nie die aanstelling te aanvaar nie, ofskoon die salaris daaraan verbonde veel hoër was as wat hy toe verdien. In die "In memoriam" wat in die kerkraadsnotule van George opgeneem is, is daar spesifiek verwys na ds. Kuys se ywer vir die saak van die opvoeding; hy het veral die belange van die minderbevoorregte kind, moedertaalonderwys en godsdiensonderrig op die hart gedra. In die jaar van sy dood kon sy opvolger reeds twee Eerste Klas-skole oprig, een vir meisies en een vir seuns, danksy die voorbereidende werk wat ds. Kuys gedoen het.

Hy was die eerste predikant wie se lewe deur 'n kerkraad verseker is, en wel deur die kerkraad van George, wat besluit het om die premie te betaal solank hy predikant van die gemeente bly of as emeritus-leraar van daardie gemeente bekend sou staan. Hy lê agter die kerk van George begrawe en die gemeente het die steen op sy graf laat oprig. Langs hom rus drie van sy kinders wat hier oorlede is. 

Ds. Kuys was getroud met Emily Mary van der Riet en hulle het 13 kinders gehad. Sy opvolger, ds. C.F.J. Muller, het olieverfportrette van die eerste drie predikante van George in Nederland laat skilder; die een van ds. Kuys hang in die konsistorie van die NG kerk George.



</doc>
<doc id="99512" url="https://af.wikipedia.org/wiki?curid=99512" title="Museum of London">
Museum of London

Die Museum of London dokumenteer die geskiedenis van Londen vanaf die prehistoriese tydperk tot die moderne tyd. Die museum is naby die ou stadsmuur, "London Wall", en die "Barbican Centre" geleë en maak deel uit van die Barbican-gebouekompleks wat in die 1960's en 1970's ontstaan het toe 'n buurt in die City of London, wat gedurende die Tweede Wêreldoorlog swaar deur Duitse bomaanvalle geraak is, op 'n innovatiewe manier herontwikkel is.

Die museum is binne kort loopafstand van die St. Paul's-katedraal op die hoek van een van die oudste buurte in die Britse hoofstad en vlakby die oorblyfsels van die Romeinse stadsmuur geleë. Dit word gemeenskaplik bestuur en befonds deur die City of London Corporation en die "Greater London Authority (GLA)", die strategiese bestuursliggaam vir Groter Londen.

In Maart 2015 het die Museum planne aangekondig om sy uitstallings vanaf die Barbican-kompleks na die nabygeleë Smithfield Market te verskuif. Die koste vir dié verskuiwing, wat teen 2021 voltooi sal wees, word op £70 miljoen beraam.



</doc>
<doc id="99514" url="https://af.wikipedia.org/wiki?curid=99514" title="Kroon van die Ryk">
Kroon van die Ryk

Die Kroon van die Ryk (Sardies: "Corona de Logu") was ’n politieke instelling in Sardinië wat tydens die land se Giudicati-era (inheemse koninkryke van omstreeks 900 tot 1420) soos ’n wetgewer opgetree het.

Dit was saamgestel uit die "majorales" (of "wyse manne") van elke streek, sowel as die plaaslike "píscamos" (biskoppe), en die doel daarvan was om die regter-konings ("judiches") te adviseer. Die "majorales" was gewoonlik óf familie van die regter-konings óf het behoort tot betroubare plaaslike families. Dit was eintlik byna identies aan die "witenagemot" van die Angel-Saksiese Engeland in beide die samestelling van die amptenare en die doel daarvan. Die kroon het die regter-koning benoem en die oppergesag toegeken, terwyl hy hom die reg voorbehou het om wette te bekragtig wat die hele ryk geraak het.

Die regter-koning was die oppermagistraat van die kroon, hoewel hy vervang kon word deur ’n "curadore" (’n soort president) of "majore" (’n soort burgemeester) indien nodig. Die vergaderings was in die hoofstad (of waar ook al die regter-koning gewoon het).

Die Sardiese woord "logu" beteken letterlik "plek", maar wanneer dit met ’n hoofletter begin, beteken dit die Giudicati.



</doc>
<doc id="99518" url="https://af.wikipedia.org/wiki?curid=99518" title="Paradise Cay">
Paradise Cay

Paradise Cay is 'n nedersetting, 3 km suid van Point San Quentin, in die noordweste van Kalifornië. Dit is 'n nie-geïnkorporeerde enklave wat deur die dorp Tiburon in Marin County omring word.


</doc>
<doc id="99520" url="https://af.wikipedia.org/wiki?curid=99520" title="Bob Hoskins">
Bob Hoskins

Robert William "Bob" Hoskins, Jr. was 'n Amerikaanse akteur en komediant. Hoskins is bekend vir sy rol in rolprente soos ""The Long Good Friday"", ""Mona Lisa"" en ""Who Framed Roger Rabbit"". Hy het 'n Bafta- en 'n Golden Globe-prys vir sy rol as George in "Mona Lisa" ontvang.

Robert William Hoskins, Jr. is op 26 Oktober 1942 in St. Bury Edmunds, West Suffolk in die Verenigde Koninkryk gebore.

Hoskins kondig sy aftrede op 8 Augustus 2012 aan nadat hy in 2011 met Parkinson se siekte gediagnoseer is. Hy is op 29 April 2014 by sy huis in Londen in die noorde van Engeland aan longontsteking oorlede.


</doc>
<doc id="99526" url="https://af.wikipedia.org/wiki?curid=99526" title="Nij Beets">
Nij Beets

Nij Beets (Wes-Fries: "Nij Beets") is 'n dorp in die Nederlandse provinsie Friesland. Die dorp lê 12 km suidwes van Drachten en ressorteer onder die munisipaliteit Opsterland (Wes-Fries: "Opsterlân").



</doc>
<doc id="99527" url="https://af.wikipedia.org/wiki?curid=99527" title="Sasol-tydren">
Sasol-tydren

Die Sasol-tydren is 'n internasionale tydren wat deur die Suid-Afrikaanse Motorsportklub georganiseer word in die Mpumalanga Provinsie in Suid-Afrika. Die byeenkoms is tans 'n rondte van die Afrika-tydrenkampioenskap en die Suid-Afrikaanse tydrenkampioenskap.

Die byeenkoms is die eerste keer in 1992 gehou as 'n rondte van die Suid-Afrikaanse tydrenkampioenskap en plaaslike bestuurders het die geskiedenis oorheers. Die geleentheid het internasionale status verkry in 2011 met Suid-Afrika se hertoetrede tot die Afrika-tydrenkampioenskap. Die veelvuldige Suid-Afrikaanse kampioen, Jan Habig, is die suksesvolste bestuurder in die saamtrek se geskiedenis met ses oorwinnings in die agt jaar van 1999 tot 2006, elke keer in 'n Volkswagen Polo. Enzo Kuun en Serge Damseaux het elk vier oorwinnings.

Bron, gedeeltelik uit: 


</doc>
<doc id="99529" url="https://af.wikipedia.org/wiki?curid=99529" title="Ford Fiesta S2000">
Ford Fiesta S2000

Die Ford Fiesta S2000 is 'n Super 2000-tydrenmotor gebou deur M-Sport. Dit is gebaseer op die Ford Fiesta produksiemotor. Dit het sy rendebuut by die 78ste "Rallye Monte Carlo" in 2010 gemaak, met die fabriekspan M-Sport en bestuurders Mikko Hirvonen en Julien Maurin. Hirvonen het die tydren gewen.


</doc>
<doc id="99536" url="https://af.wikipedia.org/wiki?curid=99536" title="Vera Lynn">
Vera Lynn

Dame Vera Lynn, DBE (gebore Vera Margaret Welch op 20 Maart 1917), wyd bekend as "The Forces' Sweetheart", is ’n Engelse sangeres, liedjieskrywer en aktrise wie se musiekopnames en –uitvoerings haar geweldig gewild gemaak het tydens die Tweede Wêreldoorlog. Tydens die oorlog het sy in Egipte, Indië en Birma getoer waar sy in die buitelug konserte vir soldate opgevoer het. Die liedjies wat veral met haar vereenselwig word, is "We'll Meet Again", "The White Cliffs of Dover", "A Nightingale Sang in Berkeley Square" en "There'll Always Be an England".

Ná die oorlog het sy gewild gebly en opgetree op TV en oor die radio in die Verenigde Koninkryk en die Verenigde State. Van die treffers wat sy ná die oorlog uitgereik het, was "Auf Wiederseh'n Sweetheart" en haar no. 1-treffer in die VK "My Son, My Son".

In 2009 het sy die oudste lewendige kunstenaar geword wat die topplek op die Britse album-treffersparade behaal het. Sy wy baie tyd en energie aan liefdadigheidswerk in verband met oudstryders, gestremde kinders en borskanker. Oudstryders van die Tweede Wêreldoorlog bejeën haar vandag nog met groot liefde en in 2000 is sy aangewys as die Brit wat die gees van die 20ste eeu die beste vergestalt het. In 2016 het sy haar 99ste verjaardag tuis in Ditchling (noord van Brighton), waar sy saam met haar dogter woon, gevier saam met 'n klein groepie familie en nabye vriende.

Vera Lynn is op 20 Maart 1917 in East Ham gebore in wat destyds die graafskap Essex was, maar nou deel is van East Londen. Toe sy op die ouderdom van sewe in die openbaar begin optree, het sy haar ouma se nooiensvan as haar verhoognaam aangeneem. Haar eerste radiouitsending, met die Joe Loss Orchestra, was in 1935. Destyds is sy ingesluit op plate-uitreikings wat uitgereik is deur dansorkeste, onder meer dié van Loss en Charlie Kunz. In 1936 is haar eerste soloplaat uitgereik op die Crown-etiket, "Up the Wooden Hill to Bedfordshire". Dié etiket is in 1938 oorgeneem deur Decca Records. Ná ’n kort tyd by Loss het sy ’n paar jaar by Kunz gebly waartydens sy talle standaard-nommers opgeneem het. In 1937 het sy na die aristokraat van Britse dansorkeste, Bert Ambrose, geskuif.

Sy word die meeste onthou vir haar opname van 1939 van die gewilde lied "We'll Meet Again", geskryf deur Ross Parker en Hughie Charles. Die nostalgiese lirieke ("We'll meet again, don't know where, don't know when, but I know we'll meet again some sunny day") was gewild tydens die oorlog en het dié lied ’n tekenende treffer gemaak. Tydens die sogenaamde "Phoney War" ( ’n vroee stadium van die Tweede Wêreldoorlog toe daar nie veel aksie was nie) het die "Daily Mail" Britse soldate gevra wie hul gunsteling musiekkunstenaars is. Vera Lynn is as die wenner aangewys en het so die bynaam "the Forces' Sweetheart" gekry.

In 1941, tydens die donkerste tyd van die oorlog, het Lynn haar eie radioprogram begin aanbied, Sincerely Yours, waartydens sy boodskappe na Britse troepe oorsee gestuur het. Sy en haar kwartet het liedjies uitgevoer wat die soldate die meeste versoek het. Lynn het ook hospitale besoek om te gesels met nuwe ma's en het persoonlike boodskappe aan hul mans oorsee gestuur. Haar ander groot treffer van die oorlogstyd was "The White Cliffs of Dover", met woorde deur Nat Burton en musiek deur Walter Kent.

In 1943 het sy verskyn in die rolprent "We'll Meet Again". Strydig met latere berigte het sy nooit tydens dié tydperk "Rose of England" gesing of opgeneem nie. Dit was eers in 1966 nadat haar vervaardiger, David Gooch, dit gekies het vir haar album "More Hits of the Blitz" dat sy dié lied begin sing het. Dié album was die opvolg van "Hits of the Blitz", vervaardig deur Norman Newell.

Tydens die oorlog het sy aangesluit by Ensa (Entertainments National Service Association) en getoer in Egipte, Indië en Birma waar sy buitelugkonserte vir die soldate gehou het. In Maart 1944 het sy na die Shamsheernugger-vliegveld gegaan om die soldate voor die Slag van Kohima te vermaak. Haar gasheer en lewenslange vriend kapt. Bernard Holden het later "haar moed en bydrae tot die moraal" in herinnering geroep. In 1985 is aangekondig sy sou die Birma Star ontvang omdat sy die Britse guerilla-eenhede in die Japannees besette Birma vermaak het. Sy is een van die laaste groot vermaakkunstenaars van die oorlogstyd.

Lynn se "Auf Wiederseh'n Sweetheart" was die eerste opname deur ’n Britse kunstenaar wat die topplek op die Amerikaanse treffersparade berei het, waar dit nege weke vertoef het. ’n Tyd lank het sy ook gereeld op Tallulah Bankhead se Amerikaanse radioprogram, The Big Show, verskyn. "Auf Wiederseh'n Sweetheart", asook "The Homing Waltz" en "Forget-Me-Not", het aan Lynn ’n merkwaardige drie inskrywing op die eerste Britse enkelsnit-parade besorg. Haar gewildheid het voortgeduur tydens die 1950's en ’n hoogtepunt bereik in 1954 toe "My Son, My Son" ’n no. 1-treffer word. Lynn het dit saam met Gordon Melville Rees geskryf. In 1960 het sy Decca ná byna 25 jaar verlaat en haar by EMI aangesluit. Sy het opnames gemaak vir EMI se etikette Columbia, MGM en HMV. In 1967 het sy "It Hurts To Say Goodbye" opgeneem, wat die top-10 van die Billboard Easy Listening-treffersparade gehaal het.

Vera Lynn was twee maal die onderwerp van This Is Your Life, in 1957 toe sy verras is deur Eamonn Andrews in die BBC Television Theatre, en in Desember 1978, vir ’n aflewering wat uitgesaai is op 1 Januarie 1979, toe Andrews haar verraas het in die Cafe Royal, Londen.

Lynn het haar eie verskeidenheidsreeks vir die BBC aangebied in die laat 1960's en vroeë 1970's. Ook was sy gereeld ’n gas op talle ander verskeidenheidsprogramme, soos die 1972 Morecambe & Wise Christmas Show. In 1972 was sy een van die vernaamste kunstenaars wat opgetree het in die BBC se gedenkprogram Fifty Years of Music. In 1976 het sy die BBC se A Jubilee of Music aangebied waarin die poptreffers van die tydperk 1952 tot 1976 gevier is ter herdenking van die koningin Elizabeth II se silwerjubileum. Vir ITV het sy in 1977 ’n spesiale program aangebied vir die bekendstelling van haar album Vera Lynn in Nashville, wat popliedjies van die 1960's en countrytreffers bevat het.

Vera Lynn het vier keer opgetree tydens die Royal Variety Performance: 1960, 1975, 1986 en 1990. ’n Onderhoud is in 1974 vir die reeks The World at War met haar gevoer oor haar bydrae tot die vermaak van die troepe in die Birma Theatre.

Lynn is die enigste kunstenaar wat treffers op die Britse enkelsnit- en albumtreffersparade gehad het van die begin daarvan in 1952 tot in die 21ste eeu. Haar mees onlangse topalbum is die samestelling We'll Meet Again – The Very Best of Vera Lynn.

Lynn is in 1969 vereer met ’n OBE vir haar dienste aan die Royal Air Forces Association en ander liefdadigheidsorganisasies en bevorder tot ’n Dame Commander of the Most Excellent Order of the British Empire (DBE) in 1975 "vir liefdadigheidsdienste". In 1998 is sy ’n Officer of the Most Venerable Order of the Hospital of Saint John of Jerusalem gemaak en in 2000 het dame Vera ’n spesiale "Spirit of the 20th Century"-eerbewys ontvang. ’n Straat wat ter ere van haar Very Lynn Close genoem is, is geleë in Forest Gate, Londen.

Lynn het in 1995 buite Buckingham-paleis gesing tydens ’n seremonie vir die goue jubileum van VE Day. Sover bekend was dit haar laaste openbare optrede. Brittanje se VE Day Diamond Jubilee-seremonies in 2005 het onder meer ’n konsert op Trafalgar Square behels waarin Lynn ’n verassingsverskyning gemaak het. Sy het ’n toespraak gelewer waarin sy die oudstryders aangeprys het en gevra het die jonger geslag moet altyd hul opoffering onthou. Daarna het sy saamgesing met ’n paar mate van "We'll Meet Again".

Ná daardie jaar se Royal British Legion Festival of Remembrance, het dame Vera die Walliese mezzo-sopraan Katherine Jenkins aangespoor om die mantel van "Forces' Sweetheart" op haar te neem. In haar toespraak het Lynn gesê: "Hierdie seuns het hul lewe opgeoffer en sommige het ernstig beseer huis toe gekom, en vir sommige gesinne sou die lewe nooit weer dieselfde wees nie. Ons moet altyd onthou, ons moet nooit vergeet nie, en ons moet die kinders leer onthou."

In September 2008 het Lynn ’n nuwe webtuiste vir die versameling van sosiale geskiedenis help bekendster, The Times of My Life. Op 3 September 2009 het Andrew Castle gasheer gespeel vir Lynn op GMTV op die 70-jarige herdenking van Brittanje se oorlogsverklaring teen Duitsland te gedenk. Aan die einde van die onderhoud het sy op Castle se versoek een vers van "We'll Meet Again" gesing. Haar outobiografie "Some Sunny Day" is in Augustus 2009 uitgereik toe Lynn 92 was. Sy het reeds twee vroeëre memoires geskryf: "Vocal Refrain" (1975) en "We'll Meet Again" (1989).

In Februarie 2009 is berig Lynn sou die Britse Nasionale Party dagvaar vir hulle gebruik van die "The White Cliffs of Dover" op ’n teenimmigrasie-album sonder haar verlof. Haar regsverteenwoordigers het aangevoer die album verbind Lynn, wat haar met geen politieke party vereenselwig nie, blykbaar deur assosiasie met die party se standpunte.

In September 2009 het Lynn, toe 92, die oudste lewende kunstenaar geword wat die no. 1-plek op die Britse albumparade haal. So het sy veterane soos die Amerikaanse jazz-trompetspeler Louis Armstrong en Franse sanger Charles Aznavour. Haar versameling We'll Meet Again: The Very Best of Vera Lynn het die trefferslys op 30 Augustus op die 20ste plek betree, die volgende week geklim na die tweede plek en toe die topplek bereik. In sy derde week het die album goue status bereik vir verkope van meer as 100 000. Sy of haar liefdadigheidsorganisasies het nie ’n enkele pennie uit dié plaat verdien nie omdat die kopiereg daarop reeds ná 50 jaar verval het en die meeste tydens die Tweede Wêreldoorlog (1939–1945) opgeneem is; dus meer as 60 jaar vantevore.

In Augustus 2014 was Lynn een van meer as 200 openbare figure wat ’n brief aan "The Guardian" onderteken het waarin hulle Skotse onafhanklikheid teenstaan in die aanloop tot die referendum in September daardie jaar, waarin die nee-stem gewen het.



</doc>
<doc id="99537" url="https://af.wikipedia.org/wiki?curid=99537" title="Koffiekabinet">
Koffiekabinet

'n Koffiekabinet (Engels: "Coffee cabinet") is 'n roomys-gebaseerde drankie wat byna uitsluitlik op Rhode Island en in die suidooste van Massachusetts aangetref word. Dit bestaan uit koffieroomys, -stroop, en melk. Die bestanddele word in 'n menger vir drankies of melkskommel gemeng.
In onlangse jare het dit moeiliker geword om 'n outentieke kabinet te vind, maar baie romerye op Rhode Island bedien dit nog, insluitend die "Delekta's Pharmacy" in Warren en die "Original Vanilla Bean" in South Kingstown. Die "Newport Creamery", 'n ketting van familierestaurante wat byna uitsluitlik op Rhode Island aangetref word, bedien 'n variasie van kabinette met ysmelk onder die naam ""Awful Awful"". Elders in Nieu-Engeland word daar dikwels daarna as 'n "frappe" verwys.



</doc>
<doc id="99544" url="https://af.wikipedia.org/wiki?curid=99544" title="Albertus Meiring">
Albertus Meiring

Ds. Albertus Petrus Meiring (Beaufort-Wes, 4 Augustus 1832 – Edenburg, 28 Mei 1892) was ’n predikant in twee gemeentes van die Nederduitse Gereformeerde Kerk, naamlik St. Stephen's in Kaapstad en Edenburg in die Vrystaat.

Meiring is ’n afstammeling van die Arnoldus Mauritius Meiring, stamvader van die Meirings in Suid-Afrika en in lewe predikant van Tulbagh. A.P. Meiring het grootgeword op Beaufort-Wes en was baie verskuldig aan die geestelike leiding wat hy geniet het van die destydse predikant, ds. Colin Fraser. Ná voorbereidende opleiding in Kaapstad, het hy op jeugdige ouderdom na ’n hoërskool gegaan in Utrecht, Holland. Sy tydgenote was onder andere di. Charles Murray, Colin McKenzie Fraser (seun van Beaufort se predikant), Alexander Daneel en A. D. Lückhoff. As student is hy gekenmerk deur getrouheid in die voorbereiding van sy studies en in nougesetheid in sy Christelike wandel. Nadat hy sy kandidaatseksamen in die Godgeleerdheid met goeie gevolg afgelê het, het hy na sy vaderland teruggekeer. 

Nadat hy die proponentseksamen afgelê het en gelegitimeer is, is hy aangestel as waarnemende leraar van die gemeente St. Stephen's in Kaapstad, gedurende die afwesigheid weens krankheid van die plaaslike predikant, ds. H.G. Faure, en as sodanig is hy op 16 Oktober 1862 georden. Die bevestigingsrede is uitgespreek deur prof. John Murray, met wie se dogter hy later in die huwelik getree het. Aan die begin van 1864 is hy vestig as predikant van die gemeente, nadat ds. Faure sy ontslag aangevra en verkry het. Die gemeente St. Stephen's aan wie hy besonder geheg was, het veral bestaan uit slawe wat in 1837 vrygemaak is en hul nasate. Terwyl hy hier werksaam was, het hy beroepe ontvang na Sutherland, Maclear, Knysna en Franschhoek, wat hy egter almal van die hand gewys het. 

Op 20 Januarie 1866 is hy na die toe vier jaar oue NG gemeente Edenburg beroep. Hierdie beroep, hoewel die aanname daarvan vir hom baie opofferings beteken het, kon hy nie van die hand wys nie. Met 'n wa en esels het hy en sy gesin die lang en afmattende reis van Kaapstad na Edenburg onderneem. Hy is hierheen beroep vir £350 per jaar (die goewermentstoelaag ingesluit) en sy slagvee is op 'n vergadering van 10 November 1866 op 110 hamels vir 'n jaar vasgestel "om daarmede te doen en te handelen naar eigen goedvinden". 

Op 10 Junie 1866 is hy as herder en leraar van Edenburg bevestig. Ds. Meiring was nie net 'n gawe van God aan hierdie gemeente van die Vrystaat nie, maar ook aan die hele Vrystaatse kerk, volgens ds. J.H. van Loggerenberg, latere leraar van Edenburg en skrywer van die gemeente se 75-jarige gedenkboek. 

Met die grootste ywer en toewyding het ds. Meiring sy werk op Edenburg begin. Hoewel reeds op 8 Julie 1864 besluit is om 'n Pastorie te bou, moes hy die werk nog self kom voltooi en afrond. Oneindig veel moes in die nuwe gemeente tot stand gebring word. Die geestelike belange het by hom die swaarste geweeg. Die kerkie het spoedig geblyk heeltemal ondoelmatig te wees, en aan die bou van 'n nuwe kerk moes daar gedink word. Die sendingbelange het hy ook baie na aan die hart gedra en reeds op 'n vergadering van 15 Junie 1868 is besluit om, met die oog op die beter behartiging van die geestelike belange van gekleurdes, dadelik te kollekteer vir die oprigting van 'n kerkgebou vir hulle. Wat die saak ook nog meer verhaas het, was die feit dat daar met die koms van ds. Meiring ook twee kleurlinge was wat lede van die blanke gemeente was. Aan hulle is Nagmaal in die konsistorie bedien die Sondagaand na afloop van die feesviering. 

Die plaaslike leraar sou self vir die boufonds kollekteer en die lede van die kerkraad sou verantwoordelik wees vir die vervoer van die leraar op sy kollektetoer. Oral was daar tekens van geestelike lewe, soos blyk uit dié aanhalings uit die godsdiensverslag wat in 1869 voor die Sinode op Winburg gelê is: "Er bestaat geen oorzaak van Klachte, wat de opkomsten naar de openbare erediensten betreft. Dat met 't oog op het geestelike leven in de gemeente , het kennelik meer en meer openbaar wordt wie des Heren zijn en wie des Heren niet zijn. Dat de belangstelling in de zaak der zending zich allengskens meer en meer openbaart, en dat voor Godsdienstoefeningen, des Zondagsavonds voor gekleurden is gezorgd. Dat in de bidstonden de ondervinding werd opgedaan van des Heeren tegenwoordigheid." In daardie kerkjaar is daar 15 pare getroud, 62 kindertjies gedoop en 62 aangeneem tot lidmate. 

Van Loggerenberg beskryf die ou kerk op Edenburg as die "groot monument van ds. Meiring", wat dit soveel te meer onbegryplik maak dat dié gebou in die 1950's gesloop is om plek te maak vir ’n kerk van siersteen. 

Op 'n gemeentevergadering gehou op 12 Oktober 1872 is besluit om 'n nuwe kerk te bou. Die lede wat teenwoordig was was besonder geesdriftig en deur die 50 manslidmate daar is onmiddellik 'n bedrag van £2 500 vir die boufonds belowe. 'n Boukommissie is benoem, wat uit die volgende lede bestaan het: ds. A.P. Meiring, A. Strauss, F.J. du Toit, G.P. Snyman, J.A. Griessel en S.W. van der Merwe. Op 'n kerkraadsvergadering van 14 Oktober 1872 is besluit om by die gemeente aan te beveel dat 'n kruiskerk, met nie minder as 600 sitplekke nie, gebou sal word, en voorts dat met die bou daarvan nie begin sal word nie voordat "ten minste nagenoeg de geheele bouwsom zal zijn gewaarborgd". Vir die verwesenliking van hierdie ideaal het die gemeente op inisiatief van ds. Meiring vir hulle grootliks beywer, sodat met die bou van die nuwe kerk in 1874 'n begin gemaak kon word. In 1873 is 'n basaar gehou en met die geleentheid het een Kaapse hamel die reusebedrag van £104.14s. 0d. ingebring. Die skaap is 19 maal teruggegee. 

Die boumeester van die kerk was Richard Wocke, "in den Oranje Vrystaat, by de kerk zowel als by den Staat ten gunstigste bekend". Die messelaars, wat onder hom gewerk het, was Doyer, Wall en Pritchard. Die heer Wiid was verantwoordelik vir die timmerwerk en hy persoonlik het die sierlike kansel gemaak, wat baie jare in die kerk gebruik is. Die werk aan die nuwe kerk het mooi gevorder en op 4 Mei 1874 het die kerkraad besluit dat die hoeksteen op 10 Julie 1874 gelê sou word. Verder is daar ook besluit: (a) dat die lede van die kerkraad net na die legging van die hoeksteen saam met die rustende kerkraadslede en met die boukommissie 'n sosiale dinee sou hê; (b) dat met uitsondering van die voorsitter, as lid van die boukommissie, elke kerkraadslid uit sy privaat beurs £1 sal bydra ten einde by geleentheid van die hoeksteenlegging aan die drie messelaars van die kerk 'n geskenk te gee, en voorts aan die handlangers vir rekening van die gemeente van vier tot ses skape, en aan die argitek "'n matig dronk wyn of brandewyn, door hem zelven aan zyn volk op gepasten tyd uit te reiken, en die uit de kerkkas te vergoeden". Op die "liefdemaal" wat daar gehou is, is ses flesse wyn en 12 flesse bier verbruik. 

Die bou van die kerk het betreklik stadig gevorder en eers op 10 Januarie 1877 het die plegtige inwyding daarvan plaasgevind. Dit was 'n buitengewone feesviering, wat van 9 tot 14 Januarie geduur het. Die verrigtinge het die Dinsdagaand begin met 'n bidstond in die ou kerk en het op Sondagaand in die nuwe kerk geëindig met 'n konferensie met die gemeente. Die uitgangspunt van hierdie konferensie was Psalm 66 vers 16. "Kom luister en laat my vertel, julle almal wat God vrees, wat Hy aan my siel gedoen het." Uit die verslag wat voor die gemeente gelê is, die volgende aanhaling: Die kontrak vir die bou van die kerk is op 9 Junie 1873 geteken. Die gebou moes afgelewer word vir die som van £11 500. By die aflewering sou die laaste paaiement van £1 100 betaal word. Die ekstras wat bygekom het, het die totale koste op £12 901 gebring. By sy inwyding het daar nog 'n skuld van £4 804.12s.0d. op die kerk gerus. Hierdie bedrag is egter deur beloftes gewaarborg en die "intekeninge op die tweede aanvraag zijn nog onbetaald". Die gemeentelede het almal baie ruim bygedra. Daarby het die broers Bastiaan en Jan Tromp die pragtige groot orrel aan die kerk present gegee, wat dekades lank uitstekende diens aan die gemeente gelewer het. Die familie van der Merwe het nog £54.2s.0d. bygedra vir die klok en vir die uurwerk, en die susters en dogters van die gemeente het die lampe aan die kerk gegee. Diaken C.W. van Zyl het die kanselkleed gegee, en die lede van die kerkraad die Kanselbybel en -gesangboek. By geleentheid van die inwyding het die kerkraad uit die volgende broeders bestaan: R. Robinson, G. van Niekerk, S.W. Dippenaar, B. Liebenberg, S.W. van der Merwe, G.P. Snyman, D.J. Ackerman, J.A. Griessel, F.P. Viljoen, O. Rahl, W. van den Heever en W. Strauss. Ds. A.P. Meiring het by hierdie geleentheid 'n baie indrukwekkende rede uitgespreek. Hy het onder meer gesê: "De gemeente van Edenburg heet allen met hare feestvierenden van elders, bij deze gelegenheid van harte welkom, zij nodige tevens allen met haar bij deze feestgelegenheid opgekomen, bij deze minzaam uit zich met haar te verenigen in dankzegging tot God. Allereerste zeggen wij Gode, den drieënigen God, in welks naam dit gebouw zo straks geopend werd, dank voor deze gelegenheid en deze feestdag. Toen de gemeente den drang der noodzaaklikheid gevoelde tot de grootse onderneming eene kerk te bouwen, een bedehuis waar zij zelven en hare kinderen mogten opgaan tot de openbare erediensten, stelde zij zich tot die taak met de geloofsleuze 'De Heere zal het voorzien'. Deze dag is getuige hoe de Heere God aan haar genadiglik boven bidden en denken heeft gedaan. Zij bedenke dit, opdat haar de moed niet ontzinke waar zij door geen geringe schuld op dit Huis, nog gedrukt gaat, en dit in zo 'n drukkende tijd als tans. De gemeente zondige niet door wankelmoedigheid of ongeloof, maar worde ook door de blijde uitkomsten van heden gesterkt in haar geloofsvertrouwen, gevende God de eer. Deze gemeente geve den een den ander de broederhand en danke de broeder den broeder, de echtgenoot zijner gade, de Vader zijnen Zoon, het kind zijnen oudsten, want in der waarheid: God heeft de harten gewillig gemaakt. De gemeente zou echter niet gedaan' hebben, hetgeen zij heeft, indien zij niet zich bewust of onbewust gehandekl had naar de zinspreuk: 'Eendracht maakt Macht'. Maar ook hier steke een ieder de hand in eigen boezem. 

"De gemeente gedenkt op dezen dag als onwillekeurig aan de zoodanigen, die met haar dit Bedehuis waren begonnen te stichten, doch die nu in het stille graf rusten. Wat zeg ik: of er dan geen huis is, niet met handen gemaakt maar eeuwig in de hemelen – een gebouw van God, werwaarts de geloovige, als voor hem dit aardschen huis dezes tabernakels gebroken wordt, heengaat in vrede. De gemeente dankt de broeders uit haar midden door haar daartoe benoemd, die als Boukommissie en als kollektanten haar hebben gediend. Er zal nu, gelijk reeds sints maanden het zwaartepunt der finansiële lasten dezer gemeente, op itaren kerkraad drukken: de kerkraad moet het verwachten. De leraar der gemeente moet het verzoeken, en de gemeente zelve zal het gevoelen: de gemeente ondersteune den kerkraad! Dit doende blijft zij slechts hand aan hand voortwerken tot de finale afdoening cnder Gods zegen, van de schuld nog ap dit gebouw, nu in den naam des Drieënigen Gods ontsloten hebbende. Dan zal zij niet roepen : ik heb het alrede gekregen en – wat ontbreekt my nog? Maar dan, met verligte schouder te meer – daar zij eens de hand aan den ploeg geslagen heeft, zie zij niet om, maar ijle voorwaarts, want – gedachtig aan kerk, school en Zending – eene gemeente des Heeren, die haar roeping als zoodanig gevoelt, kan niet anders, dan woekeren met de talenten haar van haren Heer toevertrouwd. God de Heer helpe en sterke zijne Gemeente daartoe en tot alle goed werk, opdat zij in alle goed werk volijverig zijnde, Gode welbehagelik dienen moge, door onzen Heere Jezus Christus, wien met den Vader en met den Heiligen Geest toekomt, eer en aanbidding en dankzegging tot in alle eeuwigheid. Amen!" 

Met die inwyding van die nuwe kerk is een van ds. Meiring se grootste ideale eindelik verwesenlik. Ongelukkig het die mure van die kerktoring, nie lank ná die inwyding al begin bars, en in 1889 het die gemeente besluit om die kerktoring af te breek en 'n nuwe toring met klip te laat herbou. Die Heer Thomson het onderneem om die werk vir £2 000 te doen en die heer Cordeau het opgetree as argitek. 

Ds. Meiring was ook 'n groot yweraar vir die onderwys. Op sy versoek het die kerkraad die ou kerk vir gebruik as skoolgebou afgestaan, en op sy ernstige aanvraag het die uitvoerende raad in 1875 aan Edenburg £500 toegestaan vir 'n onderwyserswoning en 'n koshuis vir buitekinders. In 1880 kon ds. Meiring per omsendbrief aankondig dat mej. J.M. Campbell, 'n onderwyseres van beproefde ondervinding vanuit Amerika, wat aangestel is as onderwyseres aan die Goewermentskool op Edenburg, saam met 'n assistente, onder toesig van die kerkraad van Edenburg, die sorg van die dogters op haar sal neem. Die dogters sou onder meer ook onderrig ontvang in musiek en handwerk. En so het die gemeente op elke moontlike gebied onder die bekwame en toegewyde leiding van ds. Meiring vooruitgegaan. Hy was iemand met 'n helder deursig in sake. Die feit dat die pastorie vandag nie toegebou kan word nie en dat alle kerkeiendomme van alle belastings vrygestel is, is almal die vrugte van sy bekwame leiding en goeie deursig. 
Maar sy ywer, wat altyd op die hoogste gerig was, het hom allengs verteer. Daarby moes hy sy eerste eggenote aan die dood afgee op 21 Maart 1881 en met agt wese alleen agterbly. Op hierdie tydstip het die kerkraad hom 'n verlof van drie maande toegestaan. Daarby het hulle hom ook 'n geskenk van £100 gegee en 'n wa en perde tot sy beskikking gestel om daarmee op 'n lange en welverdiende rus te gaan. Later is hy weer getroud maar op 19 September 1883 is sy tweede eggenote ook aan die pastorie ontslaap. Ook 'n derde huwelik is aangegaan, met mej. Murray, direktrise van die Eunice Meisieskool, 'n dogter van prof. John Murray van Stellenbosch. Uit hierdie huwelik is twee kinders gebore. Die een was die hoof van die Grey-kollege op Bloemfontein, by wie die weduwee van ds. Meiring later gaan woon het.

Nie net het ds. Meiring sy eie gemeente na die beste van sy vermoë gedien nie; ook het hy hom beywer vir die hele kerk in die Oranje-Vrystaat. Kort ná sy aankoms in die Vrystaat is hy tot scriba, argivaris, actuarius en quaestor benoem. Hy het ook groot werk verrig as die eerste redakteur van die Vrystaatse Kerk se amptelik mondstuk, "De Fakkel". Hierdie werk het hy met sy kenmerkende deeglikheid en getrouheid tot aan sy dood in 1892 verrig. Op Woensdag 11 Mei het hy nog weer na Bloemfontein vertrek om die sitting van die sinodale kommissie by te woon. Op hierdie vergadering was hy reeds siek en op die 13de het hy na Edenburg teruggekeer lydende aan 'n sware influensa. Sy siekte is vererger deur longontsteking en op 28 Mei het hy sy ewige rus ingegaan. Op Maandag 30 Mei het sy begrafnis onder blyke van groot belangstelling plaasgevind. Die Vrystaatse president, F.W. Reitz het spesiaal van Bloemfontein oorgekom om die begrafnis by te woon. Verder was die volgende predikante ook teenwoordig: Di. Charles Morgan (Bloemfontein), A.J.B. Albertyn (Lindley), H.J. Lückhoff (Fauresmith, G.A. Scholtz (Colesberg, J.J.T. Marquard (Bethulie, William Robertson (Calvinia, E.A.J. du Toit (Brandfort), Dirk van Velden (Smithfield, C.J. Snyman (Makwassie, Andrew Murray jr. (Jacobsdal en Coetzee (onbekend watter een). 

In die notule van die Sinode van 1893 staan die volgende In Memoriam: "De Synode betuigt haar hartelijk leedwesen wegens het groote verlies dat in den weg van Gods aanbiddelijke Voorzienigheid deze Vergadering en onze gansche Kerk getroffen heeft door het overlijden, op den 28sten Mei 1892, van wijlen den predikant der gemeente Edenburg, den Wel. Eerw. Zeer Gel. Heer Albertus Petrus Meiring, die gedurende 25 jaren de betrekking van Scriba, Quaestor, Actuarius en Archivaris dezen Synode heeft bekleed. Met voorbeeldige getrouwheid, met onvermoeide ijver, met de grootste nauwgezetheid en algehele toewijding heeft hij in deze verschillende Synodale betrekkingen zijnen plicht vervuld, zijn werk gedaan, zijn taak volbracht. Onze dankbare herinnering volgt hem in het graf de vrucht zijner arbeid volgt hem naar de eeuwigheid. Menig gewenscht resultaat ener discussie, menig gewichtig besluit der Synode, hadden wij te danken aan zijner gezond oordeel en practischen blik, zijne warme belangstelling en rijpe ondervinding, zijner ijver in 't werken, en zijner ernst in het spreken. En gelijk zijner arbeid toonde getrouwheid aan de Kerk, zoo openbaarde zijn leven getrouwheid aan den Heer. Persoonlijke Godsvrucht en Kinderlijk geloof, innige gebedsomgang met den Heiland en ongeveinsde liefde tot de broeders, hartelijke medelijden met treurenden en stille lijdzaamheid onder eigen kruis waren de kenmerken van zijn christelijke wandel. Zijn leven was Christus en zijn sterven gewin. Hy heeft den goeden strijd gestreden, hij heeft den loop geëindigd, voorts is hem weggelegd de kroon der rechtvaardigheid, welke de Heer geven zal allen, die Zijne verschijning hebben liefgehad, want zalig zijn zij, die geroepen zijn tot het Avondmaal van de bruiloft des Lams."

In September daardie jaar het die gemeente van mev. Meiring afskeid geneem en by die geleentheid van die oggenddiens het die kerkraad haar ’n adres en geskenk in die vorm van ’n tjek van £50 aangebied.



</doc>
<doc id="99546" url="https://af.wikipedia.org/wiki?curid=99546" title="Kruid">
Kruid

Kruie is enige plante of plantdele wat gebruik word vir die geur van kos, aroma, medisyne, of parfuum. Kulinêre gebruik onderskei tipies kruie van speserye. Kruie verwys na die lowerryke groen dele van 'n plant (hetsy vars of gedroog), terwyl 'n "spesery" 'n produk is van 'n ander deel van die plant (gewoonlik gedroog), insluitende sade, bessies, bas, wortels en vrugte.

In botaniese Engels word die woord "plant" ook gebruik as 'n sinoniem vir "kruidagtige plant".

Kruie het 'n verskeidenheid van gebruike insluitend kulinêre, medisinale, en in sommige gevalle godsdienstige gebruik. Algemene gebruik van die term "kruie" verskil tussen voedselkruie en medisinale kruie. In medisinale of geestelike gebruik, kan enige deel van die plant beskou word as "kruie", insluitend blare, wortels, blomme, sade, hars, wortels, bas, bessies en soms die opperhuid of selfs ander gedeeltes van die plant.


</doc>
<doc id="99550" url="https://af.wikipedia.org/wiki?curid=99550" title="Basilie">
Basilie

Basiliekruid, Thaise basilie of soetbasilie is 'n algemene naam vir die kulinêre plante "Ocimum basilicum" van die familie "Lamiaceae" (minte), soms ook bekend as Saint Joseph's Wort in sommige Engelssprekende lande.

Basilie is moontlik inheems aan Indië, waar dit reeds vir meer as 5000 jaar gekweek word. Die Griekse skrywers Theophrastus en Dioscorides was deeglik vertroud daarmee. Dit is 'n halfgeharde eenjarige plant, bekend as 'n prominente kulinêre plant in Italiaanse kookkuns, en speel ook 'n belangrike rol in die Suidoos-Asiatiese kookkuns van Indonesië, Thailand, Maleisië, Viëtnam, Kambodja, Laos en Taiwan. Afhangende van die spesie en kultivar, kan die blare 'n bietjie soos anys proe, met 'n sterk, skerp, dikwels soet reuk.

Daar is baie variëteite van "Ocimum basilicum", asook verskeie verwante spesies of spesiebasters wat ook basiliekruid genoem word. Die tipe wat gebruik word in Italiaanse kos is basiliekruid, in teenstelling met Thaise basilie ("O. basilicum var. thyrsiflora"), suurlemoenbasilie ("Ocimum × citriodorum") en heilige basiliekruid ("Ocimum tenuiflorum"), wat gebruik word in Asië. Terwyl die mees algemene spesies van basiliekruid as eenjarige plante gekeek word, is sommige variëteite meerjariges in warm, tropiese klimaat, insluitende die heilige basiliekruid en 'n kultivar wat bekend staan as 'African Blue'.


</doc>
<doc id="99554" url="https://af.wikipedia.org/wiki?curid=99554" title="NG gemeente Bethal">
NG gemeente Bethal

Die NG gemeente Bethal is 'n gemeente van die Nederduitse Gereformeerde Kerk se Sinode Hoëveld, maar geleë in die provinsie Mpumalanga, waarvan die meeste gemeentes in die Oostelike Sinode val.

Die gemeente is gestig in 1889 as die 26ste gemeente in die destydse Transvaalse kerk. In dieselfde jaar is ook die gemeentes Ventersdorp, Amersfoort, Klerksdorp, Nelspruit en Carolina gestig. Die ledetal met die stigting was ongeveer 300. Ds. N.H. de J. Theunissen was die eerste leraar en het die gemeente vanaf 1893 tot '95 bedien. Hierna was die gemeente twee jaar vakant. Ds. J.P. Liebenberg het in die gemeente van April 1897 tot sy aftrede op 25 September 1937 gedien. 

In 1898 besluit die kerkraad om 'n kerkgebou met 1 000 sitplekke op te rig teen 'n beraamde koste van £8 500. Die uitbreek van die Tweede Vryheidsoorlog maak dit egter onmoontlik om die kerk te bou. Skade van die Driejarige Oorlog het die gemeente duur te staan gekom: Net £1 000 van die skade van £2 835 is uitbetaal. Nogtans is die hoeksteen op 22 Augustus 1903 deur ds. H.S. Bosman van Pretoria gelê. Van 2 tot 5 Februarie 1905 is dié gebou feestelik ingewy. Die grond vir die kerk (Kerkplein) is geskenk deur Jan Daniel Naudé en C.G. Naudé uit die boedel van wyle P.J. Naudé en C. M. du Plooy. 

Ds. Liebenberg en sy vrou, 'n opgeleide onderwyseres, het alle in hul vermoë gedoen om belangstelling in die onderwys aan te wakker. Ds. Liebenberg het 'n belangrike aandeel gehad in die koms van mnr. P.I. Hoogenhout na die Bethal Government School. In 1918 besluit die kerkraad om 'n seuns- en meisieskoshuis te laat bou, die beraamde koste was £25 000. Hierdie koshuise, Ons Toekoms en Liebenhof, is in 1920 voltooi en in gebruik geneem. Die koshuise het die oprigting van die Hoogenhout-Hoërskool tot gevolg gehad. Op 25 Januarie 1936 het die Transvaalse Provinsiale Administrasie die koshuise oorgeneem weens die kerk se geldelike onvermoë in dit in stand te hou. 

Ds. J.J. Struwig het in die gemeente gestaan vanaf sy ontvangs op 22 Januarie 1938 tot 1942. In Januarie 1939 is op 'n gemeentevergadering besluit om geld in te samel ter oprigting van 'n nuwe kerkgebou omdat dit geblyk het sekere gebreke aan die ou kerk kon nie herstel word nie; vandaar die besluit om 'n nuwe kerk te bou. In Maart van dieselfde jaar is vier maande verlof toegestaan aan ds. Struwig om geld in te samel; nagenoeg £6 000 is byeengebring. Ds. E.H. Latsky aanvaar die bediening in Junie 1943 en bedien die gemeente tot 1947. In 1944 word besluit om 'n medeleraar vir die gemeente te beroep. Ds. G.O. Meij aanvaar bediening in Januarie 1945 en word ontvang in die naweek van 3 en 4 Februarie. Hy was n klasmaat van ds. Latsky. Ds. R.J.J. van Vuuren het ds. Latsky op 1 November 1947 opgevolg, maar ná sy kortdienstyd het ds. Meij alleen gewerk. 

In 1949 is die ou Kerkplein verkoop vir die som van £40 000 en 'n nuwe kerkgebou, ontwerp deur die firma Geers & Geers wat vir talle soortgelyke geboue oral in Suid-Afrika verantwoordelik was, is op die nuwe kerkplein gebou. Die nuwe kerkgebou is op 18 Februarie 1950 ingewy. 




</doc>
<doc id="99557" url="https://af.wikipedia.org/wiki?curid=99557" title="Granaat (vrug)">
Granaat (vrug)

Granaat, botaniese naam "Punica granatum", is 'n vrugdraende bladwisselende struik of klein boom wat tussen 5 en 8 m (16-26 vt) hoog word. In die Noordelike Halfrond is die vrugte tipies in seisoen van September tot Februarie en in die Suidelike Halfrond van Maart tot Mei. As ongeskonde arils of sap, word granate gebruik in kook, bak, maaltydgarnering, sapversnitte, smoothies, en alkoholiese drank, soos skemerkelkies en wyn.

Die granaat het ontstaan in die streek van Iran na die noorde van Indië, en is sedert antieke tye in die Middellandse See-streek verbou. Dit is in Latyns-Amerika en Kalifornië ingevoer deur die Spaanse setlaars in 1769.



</doc>
<doc id="99562" url="https://af.wikipedia.org/wiki?curid=99562" title="Kernoorlog">
Kernoorlog

'n Kernoorlog of atoomoorlog is 'n oorlog waarin die strydende partye mekaar met kernwapens aanval. So 'n oorlog het nog nooit plaasgevind nie, maar die moontlikheid daarvan het 'n groot invloed op internasionale politiek. Omdat kernwapens so kragtig is, sal 'n kernoorlog tot grootskaalse en wêreldwye vernietiging lei.
Die eerste kernbomme is tydens die Tweede Wêreldoorlog ontwikkel en deur die Verenigde State van Amerika gebruik om Japan tot oorgawe te dwing. Twee bomme is hiervoor ingespan, een op Hirosjima en een op Nagasaki. Tot hede is dit die enigste kernwapens wat in oorlogstyd gebruik is. Die Verenigde State het eerste die tegnologie vir kernwapens ontwikkel, maar enkele jare later het die Sowjetunie ook kernwapens gehad.

Tydens die Koue Oorlog was die VSA en Sowjetunie in vyandighede teen mekaar gewikkel. Beide partye het oor talle kernwapens beskik, maar nie een van die partye het kernwapens direk teen die ander land, of teen die ander land se bondgenote, gebruik nie. Beide lande kon totaal deur die ander land se bomme vernietig word. As een party dit sou waag om kernwapens af te vuur, sou die ander party dieselfde kon doen. Hierdie situasie het as die ""balans van terreur"" of ""wedersyds gewaarborgde vernietiging"" bekend gestaan. As gevolg hiervan is die konflik mettertyd beëindig en het die twee supermoondhede 'n Derde Wêreldoorlog vermy.
Sedert die beëindiging van die kommunistiese bewind in Rusland en Oos-Europa het die spanning tussen Amerika en Rusland begin verlig en het oorlog minder waarskynlik begin raak. Vandag is die proliferasie van kernwapens die grootste bekommernis. Lande oor die wêreld wat reeds hulle eie kernbomme het is Brittanje, Frankryk, China, Israel, Indië, Pakistan en Noord-Korea. Soos nuwe tegnologie goedkoper word en makliker verkry kan word, word gevrees dat lande met onstabiele regerings hulle hande op kernwapens sal kan lê. Die moontlikheid bestaan ook dat terroriste in die toekoms kernwapens sal kan bekom of dit self sal kan bou.

In 1939 was dit al bekend dat neutrone vrygestel word wanneer die kern van 'n uraanatoom gekloof word en dat die verskynsel gepaard gaan met die vrystelling van groot hoeveelhede energie. Uit vrees dat Duitsland eerste 'n kernwapen sou vervaardig, het die VSA teen die einde van 1939 op groot skaal begin eksperimenteer met die oog op die ontwikkeling van 'n kernwapen. 

Eksperimente aan die Universiteit van Columbia in New York het aan die lig gebring dat die isotoop uraan-235 kloofbaar is. Voorts is vasgestel dat uraan-235 slegs 79 9 van elke 1 000g uraan uitmaak en dat die res tot 'n isotoop met die massagetal 238 behoort. Daar is onmiddellik begin met eksperimente om metodes te vind waardeur uraan-235 van uraan-238 (wat nie gekloof kan word nie) te skei. Intussen is ook vasgestel dat die element 93 (neptunium) omgesit kan word in element 94 (hesperium) en dat een van sy isotope, plutonium, met die massagetal 239, selfs vinniger as uraan-235 gekloof kan word. 

Die navorsers was nou bewus daarvan dat die kern van 'n uraanisotoop na die opneem van ŉ neutron in 2 min of meer ewe groot dele opbreek en dat die klowing met groot snelhede plaasvind en enorme hoeveelhede energie laat vrykom. Hulle het vermoed dat 2 of 3 neutrone tydens die reaksie vrygestel word, wat op hulle beurt verdere klowing van uraanatome kon veroorsaak. Eers op 2 Desember 1942 is onomstootlik bewys dat die klowing van uraanisotope 'n kettingreaksie tot gevolg het, wat noodsaaklik is om voldoende energie vry te ster sodat 'n ontploffing kan plaasvind. Die volgende probleem waarmee die navorsers te kampe gehad het, was om 'n doeltreffende metode te vind om die versameling plofbare materiaal (uraan-235 of plutonium-239) met neutrone te bombardeer sodat 'n kernreaksie kon plaasvind. Aanvanklik is op die eksplosiewe metode besluit: die plofstof (byvoorbeeld uraan-235) sou van ŉ sentrale "Iont" (plutonium-239) af met neutrone gebombardeer word. 

Die metode was nie doeltreffend genoeg nie omdat die plofstof te gou versprei het en al die kerne nie gebombardeer kon word nie. In plaas daarvan is besluit om 'n implosiewe metode te gebruik. Dit sou beteken dat die plofstof in ŉ sentrale posisie en die lont rondom geplaas sou word. By ontbranding het die plotselinge samedrukking so 'n vermindering in volume meegebring dat die kloofbare materiaal oorkritiek geraak het en 'n ontploffing veroorsaak is. Dit het langer as 'n jaar gekos (sedert vroeg in 1943 tot Julie 1944) voordat die metode in die praktyk toegepas kon word. Intussen is ook probleme ondervind met die vervaardiging van genoeg suiwer uraan-235. Vroeg in 1945 het die Amerikaners beset dat hulle eers teen Augustus genoeg uraan-235 sou hê vir die vervaardiging van ŉ atoombom maar teen Julie sou genoeg plutonium-239 beskikbaar wees om 'n implosiewe wapen te toets. Die toetsontploffing is op 16 Julie 1945 uitgevoer en dit het alle verwagtinge oortref. 

Teen die tyd was die stryd teen Duitsland reeds feitlik gewonne en daar is besluit om die wapen te gebruik om Japan tot oorgawe te dwing. Die eerste kernbom wat gebruik is, het 'n plofkrag van byna 20 kiloton gehad, gelykstaande met 20 000 ton konvensionele plofstof (trinitrotolueen (TNT)). Die bom het op 6 Augustus 1945 op 'n hoogte van ongeveer 550 m bo die stad Hirosjima ontplof. Drie dae daarna is 'n tweede bom op die stad Nagasaki gegooi en Japan het hom die volgende dag oorgegee. Albei ontploffings het 'n vuurbal veroorsaak wat binne enkele sekondes 'n reusagtige paddastoelwolk van radioaktiewe stof gevorm het. Die hitte wat die ontploffing veroorsaak het, was so intens dat die daksinkplate tot 500 m van waar die ontploffing plaasgevind het, gesmelt het. Daar is uiteenlopende ramings oor die sterftesyfer van die 2 ontploffings. Daar word egter algemeen aanvaar dat minstens 78 000 mense in Hirosjima gesterf het en 84 000 beseer is. 

In Nagasaki het 27 000 mense gesterf terwyl 41 000 beseer is. Die materiële skade kon nie bepaal word nie, maar in Hirosjima alleen is 60 000 huise heeltemal of gedeeltelik verwoes. In die jare na die Tweede Wêreldoorlog het ŉ kernwapenwedloop begin. Aanvanklik was net die VSA en die Sowjetunie daarby betrokke, maar later het Frankryk, Brittanje, Indië en die Volksrepubliek China ook kernbomme begin vervaardig. Die plofkrag van kernbomme is steeds verhoog en nuwe metodes is ontwikkel om kernwapens na die teiken te vervoer. Aanvanklik is net bomwerpers gebruik, maar vandag kan bomme met behulp van interkontinentale missiele oor groot afstande gewerp word. 

Die kernwapenwedloop het in die vyftiger-en sestigerjare ŉ verdere ontwikkeling ondergaan toe die groot moondhede daarin geslaag het om 'n waterstofbom (H-bom) te vervaardig. Die VSA het eers die H-bom vervaardig (1952) en is gevolg deur die Sowjetunie (1953), Brittanje (1957), die Volksrepubliek China (1967), Frankryk (1968) en Indië (1974). Die plofkrag van ŉ waterstofbom is baie groter as die van 'n atoombom. Die vermoë van ŉ kernbom word gewoonlik uitgedruk in megaton (1 megaton=1 800 kiloton= 1 miljoen ton konvensionele plofstof). Waar die verwoestingskrag van ŉ atoombom berus op die vrystelling van energie deur die klowing van atoomkerne, berus die werking van 'n waterstofbom op die vrystelling van energie deur die fusie (samesmelting) van swaarwaterstofkerne (deuterone) tot heliumkerne. Dit is 'n baie gekompliseerde proses wat net by hoë temperature kan plaasvind. 

Die temperatuur kan verkry word deur middel van die ontploffing van 'n atoombom, en ŉ waterstofbom word dus deur middel van 'n atoombom ontsteek. Die omsetting van waterstofkerne in heliumkerne is nie 'n kettingreaksie nie, en daar is dus nie sprake van die oorskryding van 'n kritieke grootte (superkritieke toestand) soos by die atoombom nie. Dit beteken dat dit moontlik is om waterstofbomme te vervaardig wat baie meer verwoestend werk as atoombomme. Die swaarste waterstofbom wat nog laat ontplof is (bo Nova Zembla), het 'n plofkrag van 50 megaton gehad. By 'n soortgelyke ontploffing kan die bom tot op 'n afstand van 30 km verwoesting saai, terwyl dit tot op 'n afstand van 50 km skade kan aanrig. Daar word tussen taktiese en strategiese kernwapens onderskei. Vir taktiese doeleindes word die ligte atoombom, die atoomgranaat en projektiele wat met kernkoppe toegerus is, gebruik. Onder die strategiese kernwapens ressorteer swaar atoombomme, die waterstofbomme en missiele wat van kernkoppe voorsien is en 'n groot trefafstand het.

Die werking van 'n kernwapenontploffing verskil in baie opsigte van die van 'n konvensionele wapen. Nie net is die plofkrag sterker nie, maar baie spesifieke verskynsels kom voor, soos 'n skokgolf, hittestraling en radioaktiwiteit. Die skokgolf en hittestraling tree slegs direk na die ontploffing in en gaan gepaard met 'n harde dreuning en helder ligflitse. 

Die radioaktiwiteit het egter ŉ langer en doeltreffender uitwerking. Die verhoogde samepersing van lug, wat met die ontploffing gepaard gaan, veroorsaak eerstens 'n hamereffek (‘n kragtige skokgolf), waarna die meesleureffek groot verwoesting saai. Die uitwerking van radioaktiwiteit kan direk of indirek wees. In die eerste plek veroorsaak dit stralingswonde en in die tweede plek stralingsiektes. Dit is bekend dat die straling byvoorbeeld lei tot steriliteit en misvormde babas. 

Die uitwerking wat 'n kernwapen het, hang af van die hoogte waarop die ontploffing plaasvind. Indien dit op so 'n hoogte ontplof dat die vuurbal nie die grond bereik nie, is dit ŉ lugontploffing. Met so 'n ontploffing is daar gewoonlik min of geen atoomneerslag - radioaktiewe stof in die onmiddellike omgewing nie. Wanneer die vuurbal die grond raak, is daar egter wei 'n atoomneerslag (maaiveldontploffing). Wanneer ŉ kernwapen ondergronds ontplof, doen soortgelyke verskynsels hulle voor. 

Die vuurbal ontstaan egter in die grond en veroorsaak 'n geweldig groot krater. Oor die algemeen is daar geen atoomneerslag tydens ŉ ondergrondse ontploffing nie, maar die grond word wel radioaktief. Die gevolge van 'n kernontploffing. Afgesien daarvan dat 'n kernontploffing onmiddellike verwoesting saai, kan die uitwerking van ŉ radioaktiewe atoomneerslag jare na die ontploffing nog ellende veroorsaak. Navorsing wat in die VSA gedoen is, het aan die lig gebring dat 'n kernoorlog tussen byvoorbeeld die Sowjetunie en die VSA verreikende gevolge vir die hele wêreld sal inhou. Indien landbougebiede en nywerhede in die VSA tydens 'n kernoorlog verwoes word, sal groot dele van die wêreld wat voedsel en masjinerie uit die VSA invoer en daarvan afhanklik is, daaronder ly. 

Produkte soos insektedoders, kunsmis, saad, brandstof en landboumasjinerie wat uit die VSA ingevoer word, sal nie meer beskikbaar wees nie en die landbou in ander lande sal tot stilstand kom. Aan die ander kant is daar weer lande wat op hulle beurt ekonomies afhanklik is van die VSA omdat 'n groot hoeveelheid van hulle produkte daarheen uitgevoer word. Hulle sal hul produksie gevolglik moet verminder, wat miljoene onskuldige mense werkloos kan laat. 'n Atoomneerslag kan jare in die atmosfeer bly en byvoorbeeld die osoonlaag om die aarde verdun, wat meer ultravioletstrale van die son sal deurlaat. Daar sal ook ŉ vermindering wees in die lig en hitte wat die aarde bereik en dit kan ŉ gemiddelde daling van 1 °C in die temperatuur meebring. Die aanwesigheid van radioaktiewe stof in die atmosfeer kan genetiese veranderinge in die plantelewe, die seelewe, die dier en die mens veroorsaak.

Sedert die einde van die Tweede Wêreldoorlog het skrywers, filmmakers en kunstenaars verskeie werke van fiksie geskep wat kernoorlog en die nagevolge daarvan uitbeeld. Meeste van hulle vereenselwig dit met wydverspreide dood en verwoesting in 'n donker post-apokaliptiese wêreld waar 'n paar oorlewendes sukkel om sonder krag, medisyne of kos te oorleef. Sommige wys hoe die beskawing verval, primitiewe samelewings ontwikkel en die goeie ou dae vinnig vergete raak.



</doc>
<doc id="99569" url="https://af.wikipedia.org/wiki?curid=99569" title="NG gemeente Goedemoed">
NG gemeente Goedemoed

Die NG gemeente Goedemoed was 'n gemeente van die Nederduitse Gereformeerde Kerk in die suide van die Vrystaat met sy kern op die arbeidskolonie Goedemoed. Dit het in later jare deel geword van die NG gemeente Aliwal-Noord in die Oos-Kaapse Sinode, al was die gemeente eens deel van die Vrystaatse Sinode.

In die donker jare ná 1902, toe die naweë van 'n driejarige oorlog 'n groot deel van die Afrikanervolk met verlammende werklikheid getref het en hulle op ekonomiese gebied, asook maatskaplik en andersins, ondergang in die gesig gestaar het, het die NG Kerk van die Oranje-Vrystaat die voortou geneem om hierdie noodlydende volks- en geloofsgenote te hulp te kom. Kerk- en volksleiers het gevoel dat daar iets gedoen moes word en gedoen kan word; veral wyle ds. JD Kestell het hom onvermoeid hiervoor beywer. Die staat het destyds nie 'n plan of skema gehad of sy weg oop gesien om 'n skema daar te stel wat die mense op tydelike en stoflike gebied sou kan help. Eindelik het die NG Kerk van die OVS ná baie oorweging en beraadslaging daartoe gekom om 'n arbeidskolonie te stig. 

Hier het die staat 'n helpende hand gereik deur die toekenning van 'n lening vir die aankoop van die nodige grond vir so 'n kolonie. Die geskikste plek daarvoor gevind, was die onderverdelings van die oorspronklike plaas Bosmansfontein, geleë in die distrik Rouxville, op die walle van die Oranjerivier, tussen Rouxville en Bethulie. Die jare 1909-1910 was die geboortejare van die toekomstige nedersetting. In 1911 was die arbeidskolonie 'n werklikheid; 'n besproeiings- en landbounedersetting, reeds vol koloniste. Hierdie eerste koloniste het met ongelooflike volharding en deursettingsvermoë alle struikelblokke en moeilikhede oorwin. Kapitaal van hul eie was daar byna nie, maar met die weinige steun en geringe loon wat die Kerk hulle aangebied het, kan hulle handewerk getuig dat hulle oorwin het, en self in die toekoms 'n selfstandige en eie bestaan sou maak. 

Aan die begin was ds. J.F. Naudé, later van Graaff-Reinet, verantwoordelik vir die geestelike toesig oor die nedersetting. Die amp van superintendent en geestelike arbeider is aan hom toevertrou, want die superintendent en die siele-arbeider was 'n ampsdraer van die Sinodale Armesorgkommissie, maar kerklik en kerkregtelik het die mense onder die gemeente Bethulie geressorteer. Hierdie dubbele funksie van superintendent en geestelike arbeider is later geskei, want die twee funksies kan nie deur een persoon behartig word nie. 

So het ds. Naudé en sy opvolgers, eerw. J. Poelakker, eerw. Willemse, ds. T.C. Dönges en eerw. F.W. Potgieter, die beginstene vir die stigting van 'n aparte en selfstandige gemeente gelê. Op 6 Junie 1938 vergader die Ringskommissie van die Ring van Smithfield met 'n groot aantal belangstellendes op Goedemoed. Die voorsitter wys daarop dat ondanks geestelike bearbeiding, belangstellendes tog gevoel het dat die afstigting van 'n selfstandige gemeente noodsaaklik is. In die eerste jare sedert stigting het daar in die gemeente die beste vooruitsigte vir ontwikkeling en groei gekom. Nadat die Ringskommissie vir 'n tweede keer die grense kom vasstel het, het eenwording van die gemeente 'n feit geword. Sondagskoolwerk is reeds voor die stigting van die gemeente onder uiters moeilike omstandighede begin. Kerkdienste self is gehou onder 'n ou amandelboom wat later gestaan het op die perseel van die pastorie. Reeds in 1952 was die getal kinders in die Sondagskool baie min omdat daar nog net 'n paar huisgesinne op die nedersetting was, maar die min in getalle is vergoed deur die goeie opkoms en getroue bywoning van die Sondagskool en dienste. Destyds was die leraar is ds. F.P.C. Duminy. 
Die gemeente is in later jare by die NG gemeente Bethulie ingelyf, maar hoewel dit in die Vrystaat geleë is, eindelik aan die NG gemeente Aliwal-Noord in die Oos-Kaap oorgedra.




</doc>
<doc id="99573" url="https://af.wikipedia.org/wiki?curid=99573" title="Deportivo Cali">
Deportivo Cali

Deportivo Cali is 'n Colombiaanse sokkerklub in Cali, Colombia. Die klub se stadion is Estadio Deportivo Cali. Deportivo Cali is een van die beste sokkerspanne in Suid-Amerika. Hulle het die nasionale kampioenskappe in 1965, 1967, 1969, 1970, 1974, 1996, 1998, 2005-II en 2015-I gewen.


</doc>
<doc id="99574" url="https://af.wikipedia.org/wiki?curid=99574" title="Kgosi">
Kgosi

'n Kgosi (Tswana-uitspraak: [qʰʊ.si]) is die titel vir 'n oorerflike leier van 'n Batswanastam.

Die woord "kgosi" is 'n Setswanaterm vir "koning" of "hoof". Verskeie affikse kan bygevoeg word om die woord se betekenis te verander: voeg die voorvoegsel "di" by, dit skep die meervoudsvorm "dikgosi"; die vroulike agtervoegsel "-gadi" vorm die woord "kgosigadi"; en die byvoeglike agtervoegsel "-kgolo", wat "groot" beteken, skep "kgosikgolo", die woord vir "hoogste leier".

Dit is 'n naam wat dikwels aan jong seuns gegee word in Botswana en omliggende gebiede waar Tswanasprekende mense woon. Die kantoor van die stamleierskap word die "bogosi" genoem, terwyl die persoon wat die amp aanvaar, die "kgosi" is.

Die Bogosi-wet van 2008 definieer die magte van dikgosi. Volgens die Bogosi-wet het die kgosi van 'n stam verskeie pligte: om die stam te bestuur, kgotla-vergaderings te organiseer en die reëls en advies van die nasionale regering en die lede van die stam te volg. Die dikgosi van die agt belangrikste Batswanastamme word outomaties lede van die "Ntlo ya Dikgosi", 'n raadgewende liggaam binne die Parlement van Botswana in Gaborone.

Die kgosi het die vermoë om 'n mothusa kgosi aan te stel, wat as 'n waarnemende leier optree terwyl die kgosi tydelik nie in staat om sy of haar pligte uit te voer nie. Dit is anders as die motshwarelela bogosi, 'n kantoor wat geskep word wanneer die kgosi permanent nie in staat is om sy of haar pligte uit te voer nie en 'n plaasvervanger-kgosi dus nodig is.



</doc>
<doc id="99582" url="https://af.wikipedia.org/wiki?curid=99582" title="2010 TK7">
2010 TK7

2010 TK is die eerste Aarde-trojaan wat ontdek is; die asteroïde lê voor die Aarde in sy wentelbaan om die Son. Trojane kan die beste beskryf word as ’n voorwerp by ’n Lagrange-punt (’n stabiele ligging waar swaartekrag en middelpuntvliedende kragte mekaar balanseer) 60 grade voor of agter ’n groot wentelende liggaam, in ’n soort 1:1-verhouding van wentelperiodes. Sulke voorwerpe is vroeër ontdek in die wentelbane van Mars, Jupiter, Neptunus en die Saturnus-mane Tethis en Dione.

2010 TK het ’n deursnee van sowat 300 m. Sy pad wissel om die Son-Aarde se L-punt (60 grade voor die Aarde), en beweeg elke sowat 400 jaar tussen sy naaste afstand aan die Aarde en sy naaste afstand aan die L-punt (180 grade van die Aarde af).

Die asteroïde is in Oktober 2010 ontdek deur die NEOWISE-span sterrekundiges met behulp van Nasa se Wide-field Infrared Survey Explorer (WISE).

2010 TK het ’n absolute ligsterkte van sowat 20,8 magnitude. As die albedo as 0,1 aanvaar word, is die geraamde deursnee sowat 300 m. Geen spektraaldata is nog bekend om sy samestelling vas te stel nie. Die asteroïde sal ’n oppervlakswaartekrag hê van minder as ’n 20 000ste dié van die Aarde.

Toe dit ontdek is, het dit elke 365,389 dae ’n wentelbaan om die Son voltooi, in vergelyking met die Aarde se 365,256 dae. Sy langtermyn-wentelperiode sal egter met die Aarde s’n ooreenstem solank hy in sy huidige posisie bly. In sy eksentrieke wentelbaan (e = 0,191) wissel 2010 TK se afstand van die Son af jaarliks tussen 0,81 en 1,19 astronomiese eenhede (AE). Sy wentelvlak vorm ’n hoek van sowat 21 grade met die vlak van die sonnebaan.

Trojane bly nie reg by die Lagrange-punte nie, maar beweeg verder en nader daaraan. Dit neem 2010 TK altesaam 395 jaar om ’n siklus (heen en weer) te voltooi. Die pad wat die asteroïde beweeg, vorm so ’n lang ovaal dat hy hom soms amper aan die teenoorgestelde kant van die Son as die Aarde bevind. Hy kom nooit nader as 20 miljoen km van die Aarde af nie; dit is meer as 50 keer die afstand na die maan. In 2010/2011 was 2010 TK by sy naaste punt aan die Aarde, wat help lei het tot sy ontdekking.

Die asteroïde se wentelbaan het chaotiese eienskappe, wat langtermynvoorspellings bemoeilik. Voor 500 n.C. kon dit by die Son-Aarde se L-punt (60 grade agter die Aarde) voorgekom het, voordat dit via L na L gespring het.



</doc>
<doc id="99587" url="https://af.wikipedia.org/wiki?curid=99587" title="Trojaan (sterrekunde)">
Trojaan (sterrekunde)

’n Trojaan in sterrekunde is ’n kleinplaneet of natuurlike satelliet (maan) wat ’n wentelbaan deel met ’n planeet of groter maan, maar nie daarmee bots nie omdat hulle vasgevang is by een van die twee stabiele Lagrange-punte, L en L (ook trojaanpunte genoem), wat onderskeidelik sowat 60 grade voor en agter die groter voorwerp in sy wentelbaan voorkom. Trojane word soms ook Lagrange-voorwerpe genoem. 

Lagrange-punte is posisies van stabiele swaartekrag – die punte waar die gesamentlike swaartekragaantrekking van twee groot liggame (soos ’n planeet en die ster waarom hy wentel) die presiese middelpuntsoekende krag verskaf wat nodig is sodat die trojaan saam met die kleiner liggaam om die groter liggaam kan wentel en dié wentelbaan stabiel bly.

In 2011 het Nasa die ontdekking aangekondig van 2010 TK, die eerste Aarde-trojaan.

Die term "trojaan" is oorspronklik gebruik vir die trojaan-asteroïdes van Jupiter wat naby die planeet se L- en L-punt voorkom. Hulle is genoem na karakters uit die Griekse mitologie se Trojaanse Oorlog. Sterrekundiges glo Jupiter se trojane is net so talryk as die asteroïdes in die asteroïdegordel.

Later is voorwerpe by die Lagrange-punte van Mars, Neptunus, die Aarde, Uranus en Venus gevind. 

Saturnus het die enigste trojaan-mane bekend: om sy mane Tethis en Dione. Die planeet self het nie sover bekend trojane nie.



</doc>
<doc id="99589" url="https://af.wikipedia.org/wiki?curid=99589" title="Dille">
Dille

Dille ("Anethum graveolens") is 'n eenjarige kruieplant in die selderyfamilie "Apiaceae". Dit is die enigste spesie van die genus "Anethum".


</doc>
<doc id="99593" url="https://af.wikipedia.org/wiki?curid=99593" title="3753 Cruithne">
3753 Cruithne

3753 Cruithne (IFA: kru:'i:njə) is ’n Aten-asteroïde wat saam met die Aarde in ’n wentelbaan om die Son is. Dit wentel van die Aarde af gesien in ’n boonvormige baan wat eindelik ’n hoefyster vorm. Dit word soms verkeerdelik die Aarde se "tweede maan" genoem. Cruithne wentel egter nie om die Aarde nie en bevind hom soms aan die ander kant van die Son; dit is dus nie ’n maan nie. Hy is soms nader aan die Son as Mercurius en soms verder as Mars. Hy wentel sowat een keer per jaar om die Son, maar dit duur 770 jaar om ’n hoefystervormige beweging om die Aarde uit te voer.

Die asteroïde is op 10 Oktober 1986 deur Duncan Waldron ontdek op ’n fotografiese plaat deur die UK Schmidt-teleskoop in Australië.

Die naam "Cruithne" was die Oud-Ierse woord vir die Pikte, ’n konfederasie van vroeë stamme in Ierland.

Hoewel nie geglo word Cruithne se wentelbaan is op die lang duur stabiel nie, toon navorsing dit is al lank met die Aarde se wentelbaan gesinchroniseer. Daar is geen gevaar dat dit binne die volgende miljoene jare met die Aarde sal bots nie, indien ooit. Die twee liggame se wentelvlakke verskil met 19,8°. 

Cruithne, met ’n skynbare magnitude van hoogstens 15,8 wanneer dit naby die Aarde is, is dowwer as Pluto.

Cruithne volg eintlik twee wentelbane om die Son, een effens kleiner en vinniger as die Aarde s’n en een effens groter en stadiger. Dit verander elke nou en dan van wentelbaan vanweë die Aarde se invloed. Wanneer dit in die kleiner, vinniger baan is en die Aarde van agter af inhaal, kry dit wentel-energie van die Aarde af en beweeg dit na die groter, stadiger wentelbaan. 

Dit raak dan al hoe meer agter by die Aarde en eindelik haal die Aarde dit weer van agter af in. Cruithne staan dan wentel-energie aan die Aarde af en beweeg weer na die kleiner, vinniger baan – en so begin ’n nuwe siklus. Die siklus het geen waarneembare invloed op die lengte van die jaar nie, want die Aarde se massa is meer as 20 miljard keer dié van Cruithne.

Nog voorwerpe met soortgelyke wentelbane is sedertdien naby die Aarde ontdek, soos 54509 YORP, (85770) 1998 UP, 2002 AA en 2009 BD. 2010 TK is die eerste en enigste Aarde-trojaan wat nog ontdek is.

Janus en Epimetheus, twee natuurlike satelliete van Saturnus, het ook sulke boonvormige wentelbane, wat eenvoudiger as Cruithne s’n is, maar op dieselfde beginsel werk.



</doc>
<doc id="99594" url="https://af.wikipedia.org/wiki?curid=99594" title="Cheslin Kolbe">
Cheslin Kolbe

Collin Kolbe (gebore te Kraaifontein op 28 Oktober 1993) is 'n rugbyspeler wat vir die in Superrugby gespeel het, en nou vir Toulouse in Frankryk speel. Sy gewone posisie is vleuel of heelagter. Hy is ook deel van Suid-Afrika se span tydens die Rugbywêreldbeker 2019.

Kolbe is die neef van die Suid-Afrikaanse naelloper Wayde van Niekerk wat in die 200 m en 400 m naellope kompeteer.



</doc>
<doc id="99596" url="https://af.wikipedia.org/wiki?curid=99596" title="Warwick Tecklenburg">
Warwick Tecklenburg

Warwick Tecklenburg (gebore in Nelspruit, 22 Januarie 1987) is ’n rugbyspeler wat vir die Emirates Lions as flank speel in die Superrugbyreeks. Hy het voorheen vir die Blou Bulle gespeel in die Curriebeker-reeks.



</doc>
<doc id="99599" url="https://af.wikipedia.org/wiki?curid=99599" title="Harmonie Dameskoshuis">
Harmonie Dameskoshuis

Harmonie is 'n vrouekoshuis van die Universiteit Stellenbosch. Dis in 1905 opgerig en is naby die Konservatorium geleë. Die argitekte van die gebou was die vennote John Parker en Alexander Forsyth.



</doc>
<doc id="99600" url="https://af.wikipedia.org/wiki?curid=99600" title="Slag van Sandfontein">
Slag van Sandfontein

Die Slag van Sandfontein (Duits: "Schlacht bei Sandfontein"; Engels: "Battle of Sandfontein") het op 26 September 1914 tydens die Eerste Wêreldoorlog in Suidwes-Afrika, tans Namibië, tussen die Duitse en Suid-Afrikaanse magte plaasgevind. Sandfontein is 'n heuwel ongeveer 28 km noord van die Oranjerivier, oos van die pad tussen Ramansdrif en Warmbad. Die heuwel is ongeveer 50 meter hoog en daar was drie fonteine by die heuwel. Die Suid-Afrikaners was deur luitenant-kolonel Grant aangevoer. Die Duitsers se bevelvoerder was kolonel Von Heydebreck.

As gevolg van die sluipmoord op aartshertog Ferdinand van Oostenryk in Sarajewo, het Oostenryk op 28 Julie 1914 oorlog verklaar teen Serwië . Op 1 Augustus het Duitsland oorlog verklaar teen Rusland en op 3 Augustus teen Frankryk. Groot Brittanje het op 4 Augustus oorlog verklaar teen Duitsland. Op 7 Augustus het Brittanje Suid-Afrika versoek om Deutsch-Südwestafrika (Duitswes) in te neem en veral om beheer te verkry oor die radiosenders in Windhoek, Lüderitz en Swakopmund. Die Botha-kabinet het op 10 Augustus ingestem, op voorwaarde dat slegs vrywilligers gebruik word en dat die Parlement die optrede goedkeur. Hierdie goedkeuring is eers op 14 September bekom.

Die finale plan vir die veldtog is reeds op 21 Augustus goedgekeur. Daar sou drie taakmagte wees. Mag C, aangevoer deur kolonel P.S. Beves, sou Lüderitz beset. Hulle het dit dan ook gedoen op 15 September. Mag B, onder aanvoering van luitenant-kolonel Manie Maritz, is opgedra om Duitswes vanaf Upington te bedreig. Brigadier-generaal Tim Lukin, in bevel van 1 800 berede skutters en agt kanonne (Mag A), sou in Port Nolloth land en oor Steinkopf die suide van Duitswes binneval en na Warmbad opmars. Sy totale mag het uit 4 000 manskappe bestaan. 

Die troepe van Taakmag A en hul toerusting het reeds voor September in Port Nolloth begin aankom en het geleidelik hul weg gebaan na die grens op die Oranjerivier by Ramansdrif en Houmsdrif. Ramansdrif (aan Suid-Afrika se kant) is op 12 September beset. Twee dae later is dit ook aan die Duitse kant beset. Warmbad was omtrent 64 km noordoos daarvandaan. Op 16 September het luitenant-kolonel Berrangé voorgestel dat hulle Sandfontein, omtrent 28 km noordoos van Ramansdrif beset. Dit was die enigste bron van vars water tussen die Oranjerivier en Warmbad. Digby die watergate by Sandfontein was 'n keëlvormige ysterklipkoppie, skynbaar omtrent 50 meter hoër as die omliggende sandveld. Die Duitsers het die plek jarelank as polisiekamp gebruik en dit was soms deur troepe beset tydens gevegte teen die Nama Bondelswarts. Daar was verskeie klipskanse met skietgate op die koppie.

Teen 24 September, toe Lukin eindelik by Ramansdrif aankom, was daar reeds 200 manskappe onder bevel van kaptein Edward Welby by Sandfontein. Lukin het gereken dat daar maar net omtrent 300 Duitse soldate in die omgewing was. Lukin het dus nog 160 manskappe, twee kanonne en twee masjiengewere onder luitenant-kolonel Reginald Grant na Sandfontein gestuur. Hulle het laatmiddag op 25 September uit Ramansdrif vertrek en dwarsdeur die nag gemarsjeer om vroegoggend op 26 September by Sandfontein aan te kom.

Sandfontein was omsingel deur 'n oormag Duitsers. Kolonel Joachim von Heydebreck, die opperbevelvoerder in Duitswes, het bykans tweeduisend manskappe aangevoer. Hulle was in vyf groepe, elkeen onder aanvoering van 'n majoor, verdeel. Majoor von Rapport, met 400 berede troepe, sou Sandfontein uit die ooste aanval. Majoor Bauszus, ondersteun deur kanonne, se opdrag was die aanval uit die noordweste te loods. Helfte van sy troepemag, aangevoer deur die opperbevelvoerder self, sou die aanval uit die noordooste loods. Drie berede kompanies en 'n battery kanonne, onder bevel van majoor Ritter, het die aanval uit die suidweste geloods. Majoor Franke en sy soldate was die reserwes.

Die Slag van Sandfontein was die begin van die Suidwes-Afrika-veldtog. Kaptein E.J. Welby het die middag van die 25ste vir Lukin per telefoon laat weet dat die Duitsers gaan aanval. Sy skatting was dat die Duitse mag 300 man sterk was. Gevolglik stuur Lukin vir Grant na Sandfontein met nog troepe, twee 13-ponder kanonne en twee masjiengewere. Daar was ook mediese personeel saamgestuur. Grant het Ramansdrift eers om 17:30 op die 25ste verlaat. Hulle marsjeer deur die nag en arriveer eers om 7:25 op die 26ste. Grant neem onmiddellik beheer oor. Hy sien dat sy posisie nie goed was nie, moeilik om te verdedig en onuithoudbaar teen artillerie. Sy mag was 237 man sterk. Dit was duidelk dat indien die Duitsers die hoë grond aan die suide en suidooste beset dat hulle gou uitgewis kan word. Binne 'n halfuur na sy aankoms verskyn Duitse magte aan die noordweste, ooste en suide. Teen 08:00 was Grant omsingel en hy besef dat hy teen 'n oormag gaan veg. Uitkomkans was daar nie.

Grant se twee 13-ponderkanonne het die eerste skote suidwaarts gevuur. Die Duitsers het die vuur beantwoord met 'n battery van vier kanonne uit die noordooste. 'n Drywer en sy muil het omgekom toe hulle getref is. Teen 08:30 het die Duitsers ook uit die noordweste met nog 'n vierkanon battery begin vuur. Die ongevalle het aan die Suid-Afrikaanse kant begin groei. Hulle het een van hul 13-ponders omgedraai om die nuwe uitdagings die hoof te bied. Duitse voetsoldate het begin nader sluip maar is met die twee masjiengewere afgeweer. 'n Duitse masjiengeweer het die meeste van die Suid-Afrikaanse pakdonkies doodgeskiet. Daarna het 'n masjiengeweer op die suidoostelik koppie gevuur en, onder andere luitenant Owen, is getref. Hy het sig in beide sy oë verloor. Teen 09:00 is Grant se masjiengewere geteiken en een is bykans buite aksie gestel. Tussen 10:00 en 10:30 het 50 Duitse voetsoldate probeer om Sandfontein vanaf die suide te bekruip. Hulle het die afstand egter onderskat en ses word geskiet, terwyl die res in 'n donga duik waar hulle vir 'n lang ruk geskuil het.

Om 10:30 is een van Grant se kanonne getref en sersant-majoor Harris sterf onder andere. Die ander kanon het aanhou ten spyte van die feit dat die kanonniers deur geweervuur getref is. Teen 11:00 het hulle ammunisie begin opraak en slegs luitenant Adler was nog ongeskonde. Adler het sy kanon buite aksie gestel en met die gewondes na Sandfontein terug geval. Die geveg het op sy hewigste tussen 10:30 en 11:30 gewoed. Gedurende hierdie tyd het die Duitsers 1,200 granaatkartetse afgevuur. Al die perde — meer as 200 — is uitgewis. In dieselfde tyd het die Duitsers ook van hulle kanonne tot suid van Sandfontein gesleep en op 'n afstand van 2 500 meter begin vuur. Dit het die infanterie 'n kans gegee om nader te sluip totdat hulle ongeveer 600 meter van die koppie was. Dit het hulle in staat gestel om luitenant Butler se masjiengeweer buite aksie te stel. Teen 12:00 is Grant ernstig gewond en hy gee bevel oor aan Welby. Om 13:00 hou die Duitsers feitlik op met skiet om eers middagete te geniet.

Teen ongeveer 14:00 het die Duitsers hul bombardering van Sandfonteinheuwel hervat. Net hierna is luitenant Northway en drie van sy makkers getref toe hulle probeer om na Sandfontein terug te val. Teen 17:00 was die Duitsers ongeveer 300 meter van die koppie en 'n bajonetaanval deur hulle het na 'n sterk moontlikheid gelyk. Teen daardie tyd het die Duitsers reeds 3000 skote met hul kanonne gevuur. Teen 17:30 was die kanonne slegs 1 200 meter van die koppie af en, met die son agter hulle, was hulle goed versteek. Hulle het in hierdie stadium granate in hul kanonne begin gebruik. Kapteins Turner-Jones en Geary, en luitenant Wakefield is gewond. Grant het teen hierdie tyd, ongeag sy wond, weer bevel oorgeneem. Hy het besef dat die oorblywende soldate hulself nie teen 'n bajonetaanval sou kon verdedig nie.

Teen die middag het Lukin, weens die gedonder van kanonne, twee afdelings gestuur om ondersoek te gaan instel. Kaptein King was in bevel van ’n eskadron van die vierde regiment en kaptein Davidson van ’n afdeling van die vyfde regiment. Beide is deur die Duitsers voorgekeer. Die volgende oggend het Lukin self gaan kyk.

Om 18:00 het Grant ’n junioroffisier opdrag gegee om die witvlag te hys. Tien blanke Suid-Afrikaners en veertien Duitsers is doodgeskiet. Hulle is by Sandfontein begrawe. Moontlik is ses nie-blanke Suid-Afrikaners ook daar begrawe. Daar was 205 krygsgevangenes. Die Duitsers het toe noordwaarts uitgewyk.




</doc>
<doc id="99603" url="https://af.wikipedia.org/wiki?curid=99603" title="Sandfontein">
Sandfontein

Sandfontein is 'n dorp in die Noordwesprovinsie van Suid-Afrika. Die dorp val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="99605" url="https://af.wikipedia.org/wiki?curid=99605" title="Duke Montana">
Duke Montana

Duccio Barker, bekend onder die naam Duke Montana, is 'n Italiaanse kletsrymer (rapper). Hy is op 7 Februarie 1975 in Rome van 'n Engelse pa en Italiaanse ma gebore.

Barker sing in Italiaans en Engels. Tydens sy loopbaan het hy saam met 'n paar Italiaanse en Amerikaanse kletsrymers soos Kool G Rap, Onyx, Club Dogo, Fabri Fibra, Emis Killa, Noyz Narcos, Wu-Tang Clan en Ice-T opgetree.


</doc>
<doc id="99608" url="https://af.wikipedia.org/wiki?curid=99608" title="French Toast">
French Toast

French Toast is 'n rolprent wat op 24 April 2015 in Suid-Afrika vrygestel is. Die rolprent is deels in Frankryk en deels in Suid-Afrika geskiet. Groot dele van die dialoog is in Afrikaans, Frans en Engels.

Die rolprent is 'n romantiese komedie. Dit het geen ouderdomsperk nie en is geskik vir die hele gesin.

Lika Berning en Thierry Ballarine vertolk die hoofrolle as Lise le Roux en Jean-Pierre Baptiste onderskeidelik.
Van die ander akteurs wat in die film speel:

Die rolprent handel oor fotograaf Lise le Roux (Lika Berning) wat saam met haar pa op 'n wynplaas naby Stellenbosch woon. Lise se ma, wat lank gelede oorlede is, het as simbool van haar nagedagtenis 'n geheime familieresep vir Franse braaibrood nagelaat.

Op 'n reënerige dag ontdek Lise haar ma se ou dagboek en vind tot haar verbasing uit dat sy ‘n broer of suster iewers in Frankryk het. Ondanks die feit dat Theo, haar pa se regterhand-wynmaker, op die punt staan om haar te vra om te trou, besluit Lise om na Parys te vertrek op soek na haar broer of suster en hopelik 'n stukkie waarheid oor haar ma uit te vind.

In Parys ontmoet Lise 'n Franse sjef, Jean-Pierre Baptiste. Jean-Pierre soek ‘n fotograaf vir sy nuwe kookboek. Lise stem in om die foto's vir sy boek te neem mits hy haar help om leidrade te volg om haar verlore broer of suster op te spoor.

Terwyl hulle Parys saam verken, ontdooi Jean-Pierre se warm spontane persoonlikheid Lise se koel terughoudendheid. Lise se lewe verander in 'n palet van nuwe smake, teksture, kleure en emosies, totdat daar skielik iets gebeur wat meebring dat Jean-Pierre verdwyn nadat hy vir Lise laat belowe het dat sy nie na hom sal soek nie. Lise ontdek uiteindelik die waarheid wat sy gehoop het haar vry sou maak.



</doc>
<doc id="99611" url="https://af.wikipedia.org/wiki?curid=99611" title="Joon van Rooy">
Joon van Rooy

Prof. Johannes Cornelis (Joon) van Rooy (Steynsburg, 9 Julie 1890 – 29 Augustus 1954) was 'n akademikus van die Potchefstroomse Universiteitskollege en Afrikaanse kultuurleier.

Van Rooy is op Steynsburg gebore en was 'n kleinseun van die Van Rooy-stamvader, Johannes Cornelis van Rooy, wat in 1857 na Suid-Afrika verhuis het en wie se name die latere prof. Van Rooy gekry het. Joon van Rooy het aan die Gereformeerde Kerk se Teologiese Skool op Potchefstroom studeer, aan Unisa en aan die Vrije Universiteit in Amsterdam. Met sy aanstelling as lektor in filosofie aan die Potchefstroomse Universiteitskollege in 1919, opgevolg deur sy bevordering tot professor in 1921, aanvaar hy sy lewensloopbaan as akademikus. Aan die PU vir CHO het hy as hoogleraar, dekaan van verskillende fakulteite, as registrateur, sekretaris van die senaat en die raad, ondervoorsitter van die senaat, rektor en kanselier diens van onskatbare waarde gelewer. Hom en talle van sy medegrondleggers en -bouers was dit beskore om die klein en geringgeskatte kollege te sien uitgroei tot die volwaardige Potchefstroomse Universiteit vir Christelike Hoër Onderwys.

Prof. Joon van Rooy se diens was egter nie beperk tot die akademie nie. Sy leiersvermoë, wat hy reeds in sy studentelewe en ook op akademiese terrein geopenbaar het, is vervul in sy diens aan sy volk in wyer verband. Hy het nooit 'n leidende rol in die partypolitiek gespeel nie, maar hom tog aanhoudend vir volkseenheid beywer. Die hoogtepunt van dié strewe het hy ongetwyfeld bereik met sy toespraak op Monumentkoppie in Pretoria op 9 September 1939.

Hy was ook ten nouste betrokke by die uitbouing van die Federasie van Afrikaanse Kultuurvereniginge (FAK), waarvan hy van 1941 tot '51 voorsitter was. Onder sy leiding het die FAK in die oorlogsjare aktief die stryd om moedertaalonderrig aangeknoop nadat die Verenigde Party wetgewing aanvaar het wat dubbelmedium-onderrig (wat sou beteken alle blanke kinders sou in die helfte van hul vakke in hul huistaal en in die ander helfte in die ander ampstaal onderrig word) en in Pietermaritzburg self daartoe oorgegaan om 'n CNO-bewaarskool te bou om te verseker dat Afrikanerkinders van daardie stad in hul eie taal onderrig ontvang. Onder sy leiding het die federasie ook die nodige geld ingesamel om die Kruger-sterfhuis in Clarens, Switserland, aan te koop en aan die staat oor te dra. Van 1932 tot 1938 was hy voorsitter van die Afrikaner Broederbond.

Ds. P.J. Meyer het ná sy dood as volg van prof. Van Rooyen getuig: "Prof. J.C. van Rooy het as volksman en kultuurleier die Calvinisties-Christelike grondslag en inhoud van die Afrikaanse kultuurstrewe steeds duidelik vertolk, omlyn, doelgerigte leiding daaraan gegee en daarvoor geesdrif gewek. Daarby het hy hom veral beywer vir die eenheid van sy volk as voorwaarde vir die volbrenging van sy Godgestelde roeping."

Hy is op 29 Augustus 1954 oorlede toe hy 64 was. Hy was getroud met Rachel Aletta (Burgersdorp, 24 September 1893 – Potchefstroom, 6 Maart 1981), prof. Jan Lion Cachet se jongste dogter.



</doc>
<doc id="99616" url="https://af.wikipedia.org/wiki?curid=99616" title="James Bisset">
James Bisset

James Bisset (Aberdeen, Skotland, 13 September 1836 [volgens 'n ander bron 14 Oktober 1835] – Kenilworth, Kaapstad, 8 Oktober 1919) was 'n Suid-Afrikaanse argitek en siviele ingenieur van Skotse herkoms wat veral onthou word vir sy ontwerp vir twee NG kerkgeboue, die Grootkerk op Graaff-Reinet en die moederkerk op Beaufort-Wes, die ou hoofgebou van die Gill-kollege op Somerset-Oos en die voetstuk van die Prins van Wallis-obelisk, Port Elizabeth.

Bisset het sy onderrig in Aberdeen, Skotland, ontvang. Omstreeks 1852 het hy aan die Universiteit van Londen studeer as ingenieurstudent onder prof. C.B. Shelly. Later is hy in diens geneem as assistent-ingenieur by Fox, Henderson & Co. Hy kom in Desember 1858 in Kaapstad aan as lid van die ingenieurspan onder leiding van W.G. Brounger wat hierheen gekom het om die Wellingtonse stasiegebou op te rig. Teen 1861 was hy ingenieur by die Green Point Tramway Company en dit bly hy het sy loopbaan lank talle poste gelyktydig beklee. In Kaapstad is hy in 1862 getroud met Elizabeth Magdalena Christina Jarvis. Hy was 'n grootoom van die argitek Paul Bisset, wat in 1959 verantwoordelik was vir die opknapping van die NG kerk Beaufort-Wes.

In die jaar van sy huwelik het hy die spoorwegmaatskappy verlaat nadat hy 'n wedstryd gewen het vir die ontwerp van die Mutual Assurance-gebou in Darlingstraat en het hy sy eie argitektuur-en-ingenieurspraktyk in Kaapstad opgerig. Hy het albei beroepe die res van sy loopbaan beoefen en was verantwoordelik vir talle geboue in die Moederstad.

In 1865 het hy bedank by die Green Point Tramway Comnpany ná 'n meningsverskil en hou aan werk in die Kaap tot hy aangestel is as Hawe-ingenieur in Port Elizabeth in 1871. In dieselfde jaar is hy verkies as genoot van die Instituut van Siviele Ingenieurs. Ná 1874 word hy konstruksie-ingenieur van die Port Elizabeth-Uitenhage-spoorweg en was verantwoordelik vir die bou van dié spoorlyn. Later het hy hoof-resident-offisier in Port Elizabeth geword en in dié hoedanigheid was hy konstruksiebestuurder van die Oos-Londen-King William's Town-spoorweg (1877) en sub-inspekteur van openbare werke. Hy was ook vir 'n kort ruk boumeester van die nuwe parlementsgebou in Kaapstad in 1877 en het met pensioen uit die staatsdiens getree in 1878. Hierna het hy weer in privaat praktyk as argitek in Kaapstad gewerk van 1878 tot 1892, toe hy finaal aftree.

Bisset was 'n openbare figuur, raadslid van die Liesbeeck-munisipaliteit van 1883 tot 1886 en burgemeester van Wynberg in 1886 of 1893. In 'n stadium was hy ook burgemeester van Claremont en voorsitter van die Kaapse skool-en-hospitaalraad. Hy het diens gedoen tydens die Tweede Vryheidsoorlog en het gedien in die Staatsplaagadviesraad in 1901. Uit hierdie raad het hy in 1902 bedank.

Bisset is in Oktober 1919 in Kenilworth, Kaapstad, oorlede. Bisset het sy eie memoires geskryf.

Die NG gemeente Beaufort-Wes se kerkraadsnotule stel dit nie duidelik presies wanneer met die bou van die nuwe en teenswoordige kerk begin is nie. Die notule van 29 Februarie 1892 meld terloops dat die bouwerk reeds aan die gang was. Daar is ook geen sprake van wie die argitek was nie; dit kon dalk daartoe aanleiding gegee het dat dié kerk se ontwerp dikwels verkeerdelik aan Charles Freeman toegedig word. Die hoeksteen is reeds in Oktober 1892 plegtig gelê. Op 'n foto wat tydens dié geleentheid geneem is, blyk die fondament van die nuwe gebou duidelik op die voorgrond, maar op die agtergrond is twee gewels en 'n gedeelte van die strooidak van die ou kerk nog sigbaar. Dié kerk is ruim 63 jaar lank as godshuis gebruik. Eers ná die hoeksteenlegging is die ou kerkgebou afgebreek en ook net ten dele, want twee galerye (onder meer die orrelgalery) is gelaat en later deel gemaak van die nuwe gebou en as sodanig word dit vandag nog gebruik. Nadat met die afbreek van die ou kerk begin is, het die kerkraad besluit om die eredienste in die plaaslike sendingkerk te hou. Van die Wesleyaanse gemeente is verlof verkry om met die Nagmaalsdienste van hul kerk gebruik te maak. Teen 15 Januarie 1894 het die nuwe kerk voltooiing genader en dra die kerkraad dit aan ds. Louis Hugo op om dr. Andrew Murray van Wellington te vra om die wydingsrede met die inwyding te kom hou. Drie maande daarna is die nuwe kerkgebou verseker vir £8 000. Die formele inwyding het eers op 22 September 1894 plaasgevind.

"De Kerkbode" het op 28 September 1894 oor die inwyding van Beaufort se nuwe kerk berig: "Heden, 22 September, werd de nieuwe Kerk alhier ingewyd. Ds. A. Murray kwam reeds Dinsdag hier aan en had van Woensdagavond diensten. Later kwamen nog de predikanten van Victoria-West, Murraysburg en Prince Albert. Gisteren was een dag van groot gewoel, met het aankomen van al de leden der gemeente van buite, als mede van vele vreemdelingen. Heden te half tien ure werd de optocht gevormd van de deur van de pastorie, en trok men op naar de Kerk. Het gebouw met zyn toren van 150 voet hoog maakt een zeer aangenamen indruk, en is een sieraad voor het dorp. De deur werd ontsloten door Ds. A. Murray, die de Inwydingsrede hield. Eers werd het rapport der Bouw Commissie gelevert, waaruit bleek dat de kerk £13,500 gekost heeft en dat daarvan iets over de £5 000 werd afbetaald. Er rust dus een schuld van iets over £8 000 op het gebouw. Dit nog buiten £800 dat de zusters afsonderlyk besteed. De preekstoel en het orgel, die niet zoolang geleden geschonken werden aan de oude kerk, zyn in de nieuwe overgebracht en passen er zeer goed by. De Kerk bevat zowat 1 000 plaatsen, maar het getal menschen dat er in was, was zeker niet ver van 2 000. Er was een koor onder leiding van ds. Hugo, dat enige stukken van Prof. J. de Villiers uitvoerde."

Dr. Andrew Murray het 'n treffende rede uitgespreek na aanleiding van Lev. 10:2, 3: "Toen ging een vuur uit van het aangezicht des HEEREN, en verteerde hen; en zij stierven voor het aangezicht des HEEREN. En Mozes zeide tot Aäron: Dat is het, wat de HEERE gesproken heeft, zeggende: In degenen, die tot Mij naderen, zal Ik geheiligd worden, en voor het aangezicht van al het volk zal Ik verheerlijkt worden. Doch Aäron zweeg stil (Statebybel." Tydens sowel as na afloop van die diens het die gemeente die mooi bedrag van £736 aan dankoffers gegee. Die namiddag was toe voorbereidingsdiens en die volgende oggen is die heilige Nagmaal gevier. Dit was dan die einde van die luisterryke en geseënde naweek. 'n Jaar later het daar steeds 'n skuld van £7 500 op die gebou gerus. Die kerkraad het indertyd £5 500 opgeneem by mej. S.M.J. Hertzog van Kaapstad vir die bou van die kerk. Hertzog het ook twee jaar vantevore op die hoek van Boom- en Buitekantstraat in Kaapstad 'n kompleks geboue – woonhuise, 'n skool, 'n tehuis vir bejaarde vroue en twee woonstelle – laat oprig en in 1895 nog 'n groot gebou. Van hierdie geboue was 'n sierlike kerk die middelpunt. Daarby het sy die kerk van al die nodige voorsien. Aan De Nieuwe Kerk (NG gemeente Tamboerskloof) het sy dit alles in trust gegee met die bepaling dat, wanneer daar in die buurt 'n selfstandige gemeente ontstaan, dit aan dié gemeente oorgemaak moes word. Aan die skenking het sy net twee voorwaardes verbind: Die hoeksteen moes met vrymesselaarseerbewyse gelê word en alle dienste in die kerk moes in Engels gehou word. Gelukkig het sy geen sodanige voorwaardes aan Beaufort-Wes gestel nie.

Die NG gemeente Graaff-Reinet se vierde en huidige gebou is in die Neogotiese boustyl opgerig volgens die plan van Bisset. Hy het die gebou ontwerp met aspekte van die Salisbury-katedraal in Engeland in gedagte. Die bouaannemers was Grant & Downie. Bronne verskil oor die argitek en in sommige word die naam van Charles Freeman genoem as sou hy die argitek van dié laat-Victoriaanse meesterstuk wees. Die gemeente self, in 'n uitstalling wat in die kerkgebou te sien is, voer aan Bisset is die argitek.

Dit was tydens die dienstyd van ds. Charles Murray dat die vierde kerk (die derde op dieselfde perseel) opgerig is. Omstreeks 1880 het ’n tydperk van voorspoed op die dorp en in die distrik geheers en het die kerk dan ook besluit om met die bou van ’n nuwe kerk te begin. Die eerste bydrae van £25 is op 29 September 1880 deur die firma Cleghorn & Harris gelewer. Tydens die Tamboekie-oorlog het ouderling H.J. Minnaar £60 ingesamel. Die koste van die boumateriaal is so laag moontlik gehou; die gemeenskap het byvoorbeeld die klippe en die vervoer na die kerk voorsien. Die klip vir die kerk het uit ’n steengroef op Kriekbult naby Adendorp gekom. Al die bouklip vir die kerk en die ringmuur is deur die eienaar van die grond, A. Neser, gratis aan die kerk voorsien. Die klip is reeds by die steengroef in die verlangde vorms gekap en dan na die bouperseel vervoer. Die vensters is van loodglas en die deure van soliede kiaathout vervaardig. Die banke in die kerk is van Amerikaanse greinhout gemaak. Tot 1941 moes gemeentelede hulle sitplekke huur teen ongeveer 50 – 75 sent per jaar. Die kerk bied sitplek aan ongeveer 1 500 mense.

Daar het reuse kandelare van die dakgewelf gehang in wat bekend is as die groot skip (middelste gedeelte van ’n kerk). Jare later, met die koms van elektrisiteit, is dit deur verskuilde elektriese ligte vervang. Tot in 1875 is daar tydens aanddienste van kerse gebruik gemaak. Daarna is die kerse deur olielampe vervang. Vandag nog bestaan van die olielampe wat teen die mure vasgesit is. Al die olielampe is met ’n geelkoper-aansteker in die vorm van ’n pyp aangesteek.

Die hoeksteen is deur ds. Andrew Murray se weduwee gelê en daar is uit 1 Petrus 2:5 voorgelees. Muntstukke en geskiedenis van die vorige kerkgeboue is onder die hoeksteen vasgemessel. ’n Reuse skare het die inwyding van die huidige kerkgebou bygewoon op 10 en 11 September 1887. Die inwydingsdiens is begin met die sing van Psalm 66. Ds. Charles Murray het die kerkdeur oopgesluit. Vroue moes die kerk van die sykant binnekom en geen kinders is toegelaat nie. Daar was ongeveer 2 000 mense teenwoordig. Veertien predikante is uitgenooi en agt preke is gelewer. Daar was ’n pragtige koorprogram onder leiding van Fraülein Bau, die eerste orreliste. Werke van onder andere Haydn, Mendelssohn en Spöhr is aangebied. Die inwydingsrede is deur prof. P.J.G. de Vos van die Kweekskool op Stellenbosch gelewer.

Met die inwyding van die vierde kerkgebou het die kerk op 11 September 1887 het die kerk nog nie ’n orrel gehad nie. Die boufonds kon nie ook nog ’n orrel bekostig nie. Dit sou sewe jaar later eers moontlik wees om ’n orrel te laat installeer. Die eerste orreliste, Fraülein Bau, het heel moontlik op ’n harmonium gespeel. Die koster, J.S. Dippenaar, moes ook as voorsinger optree. Daarvoor het hy ’n maandelikse betaling ontvang.

Vanaf September 1891 tot 17 Maart 1892 het die kerkraad ’n Amerikaanse orrel van Viner & Seun gehuur teen £3.10.0 per maand.

Die toring is nagenoeg 45,72 m hoog en die klok daarin weeg ’n ontsaglike 1720 pong. Die klok het lank vir die Graaff-Reineters as amptelik tydaanwyser gedien. Die timmerwerk van die gewelf en die res van die gebou is in Port Elizabeth gemaak. Die panele is gedeeltelik aanmekaargesit en toe per ossewa Graaff-Reinet toe gebring. Hier is dit aanmekaargesit en gemonteer. Nogtans het dit perfek in die gebou gepas. Die ysterhekke om die kerk is deur C.E. Beard teen ’n koste van £200 voorsien. Die plaatjie van die verkoper is nog aan die hekke te sien. Die Grootkerk is op 21 Maart 1975 tot nasionale gedenkwaardigheid verklaar. Die bordjie om dit te bewys is aan die ysterhekke in die ringmuur aangebring.

Dr. William Gill het in sy testament, gedateer 19 Januarie 1863, tesame met ander erflatings, die grootste gedeelte van sy boedel, ter waarde van sowat £23 000, bemaak vir die stigting van ’n instelling vir openbare onderwys op ’n gerieflik geleë plek in die Oostelike Provinsie. Dié instelling moes, sover die omstandighede dit sou toelaat, geskoei word op die lees van die Universiteit van Glasgow in Skotland. Die eksekuteurs van dr. Gill se testament was sy drie hegte vriende Robert Hart, vader van die plaas Glen Avon wat oorlede is in 1867 in die ouderdom van 92, eerw. P. Wither, oorlede in 1904, en J. Leonard van Somerset-Oos, oorlede in 1878. Ná eerw. Wither se dood het die trustees van die Gill-korporasie die eksekuteurs van die boedel geword. Ten einde die bepalings van sy testament uit te voer, het dr. Gill sewe mans aangewys wat die Gill-korporasie moes vorm. Hulle was ds. John Pears van Somerset-Oos se NG gemeente, eerw. P. Wither, James Leonard , William Dodds Pringle van Lyndeoch, erw. E. Soloman van Bedford, eerw. W.R. Thomson van Balfour en sir Langham Dale, superintendent van onderwys in die Kaapkolonie. Al sewe het hul benoeming aanvaar en hul eerste vergadering op 15 Maart 1864 gehou.

Die testament het bepaal dat geen gedeelte van die trustgeld gebruik mag word vir die oprigting of aankoop van geboue nie. Daarom moes ’n intekeninglys op Somerset-Oos begin word om die geld in te samel vir die plaaslike bouwerk. Uitenhage het ook aangebied om geld vir bouwerk en ’n bouperseel te skenk as daardie dorp deur die korporasie gekies sou word. Die oogmerk was ’n gebou wat sowat £6 000 sou kos. Die Gill-korporasie het op Somerset-Oos besluit en terwyl hulle onderhandelings begin het met die plaaslike boukomitee in sake ’n perseel, bouplanne en ander sake in verband met die te stigte kollege, is ’n voorbereidende klas in Charlesstraat begin onder leiding van eerw. David Smith op 5 Februarie 1866. Twaalf of 13 leerders jong mense is geëksamineer en geskik geag vir dié klas, wat voortgeduur het onder verskeie onderwysers tot 1869.

Intussen het die boukomitee geesdriftig die geld ingesamel wat in 1863 en 1864 belowe is vir die bou van die kollege, en hulle beywer vir die goedkeuring van die bouplanne. Hulle taak om die geld bymekaar te kry is bemoeilik deur ’n swaar ekonomiese insinking. Tog is al die struikelblokke mettertyd die een ná die ander oorkom.

Die hoeksteen is gelê tydens ’n luisterryke seremonie in April 1867 en die boukomitee kon op 24 Desember 1868 die sierlike en inspirerende Neogotiese gebou aan die Gill-korporasie oorhandig. Nadat drie professore aangestel is, het ’n optog op die oggend van Donderdag 18 Maart 1869 van die NG kerk na die nuwe Gill-kollege vertrek waar die nuwe gebou ontsluit is.

Hierdie Anglikaanse klipkerk naby Port Elizabeth se middestad is in drie fases gebou: 1862 tot '66, 1872 tot '73 en 1897 tot '98. Die oorspronklike ontwerp het aan F. Molesworth Pfeil 'n eerste plek in 'n wedstryd vir die ontwerp van 'n Anglikaanse kerk in die Baai besorg. Die hoeksteen is gelê op 10 Julie 1862 en die kerk is ingewy op 1 April 1866. Dit het sitplek aan 160 kerkgangers gebied, maar in 1867 is dit vergroot om plek aan 380 mense te bied.

Van 1872 tot '72 is die toring aangebring volgens James Bisset se ontwerp, maar op 1 April 1897 het 'n brand in die gebou ontstaan wat alles in puin gelê het buiten die mure en Bisset se toring. William White-Cooper het toe die opdrag gekry om 'n nuwe ontwerp te teken en die hoeksteen is opnuut gelê op 14 September 1897. Die herboude en weereens vergrote kerk is plegtig ingewy op 11 Desember 1898. Die kerk het sedertdien grootliks onveranderd gebly.

Bisset se plan vir Beaufort-Wes se nuwe stadhuis is op 15 November 1859 aan die raad voorgelê en goedgekeur. Die stadhuiskomitee is gevra om dit terug te stuur met enige nodige opmerkings. ’n Kopie sou aan die afdelingsraad gestuur word met volledige besonderhede van wat reeds gedoen is en met versoek om in hierdie verband met die munisipale raad saam et werk. Kommissaris Pritchard is op 20 November 1860 benoem as bestuurder van die stadhuis-en-biblioteekfonds, want dié erwe waarop dit opgerig sou word, so het die koloniale sekretaris beslis, sou net aan die raad oorgedra word mits die beoogde stadhuis ook ’n openbare biblioteek bevat.

Op 12 Julie 1864 het Tobias Myburgh sy ruwe plan van die beoogde stadhuis en biblioteek voorgelê asook ’n skets van die vooraansig van die gebou. Kommissarisse Alport en Thwaits het onderneem om op die volgende vergadering ’n behoorlik opgestelde plan en die nodige spesifikasies gereed te hê sodat daar tenders vir die bouwerk gevra kon word. Daar is ook besluit om die voorlopige spesifikasies van aan James Bisset te stuur sodat hy finale planne, spesifikasies en ramings kon opstel. Dié dokumente het, het hy op 11 Oktober daardie jaar teruggestuur. Die raad het toe besluit om tenders te vra in drie weeklikse kennisgewings in die "Cape Advertiser & Mail" en die "Cape Argus". Nog ’n besluit was dat die bouaannemer nie sou hoef te betaal vir die gebruik van die plaaslike steengroef en steenoond nie. Op 25 Oktober het William Fraser toestemming gevra om die planne en spesifikasies huis toe te neem sodat hy dit kon ondersoek.

Op ’n spesiale raadsvergadering op 11 Januarie 1865 is Bisset se tekening vir £64.8s. vir sy tekeninge, spesifikasies ens. goedgekeur en kommissarisse Thwaits, De Villiers, Mynhardt en Alport benoem as stadhuisboukomitee. Terselfdertyd is besluit om 'n ou vyeboom op die stadhuisperseel af te kap en as brandhout aan die stadsklerk te verkoop teen 5s. Op 12 Desember het C. Kiezer die raad ingelig dat hy ’n nuwe steengroef vir bouklippe geopen het.

Op 19 Junie 1866 het die aannemer ’n voorskot van £60 van die boukomitee gevra om ’n deel van die stadhuis te voltooi. Op Vrydag 20 Julie 1866 het die dorpsraad toe sy intrek sonder veel omslag of seremonie in die nuwe stadhuis geneem.

Gedurende die tweede helfte van 1919 het die stadsraad 'n vergroting van die stadhuis beplan, maar die belastingbetalers was nie daarvoor te vinde nie. Hulle het die plan skerp aangeval en volgehou dit sou blote geldverkwisting wees en dat die straatverligting en -verbetering baie noodsaakliker was. Op 'n vergadering van belastingbetalers in Oktober daardie jaar is met 207 teen 185 teen 'n lening vir die vergroting gestem. Nog n plan wat terselfdertyd oorweeg is, was die oprigting van 'n nuwe stadhuis teen 'n geraamde koste van £12 000. 'n Prys van £50 is vir die beste plan uitgeloof. Een wat reeds voorgelê is, was deur die argitek J.E. Vixseboxse, wat op die dorp was om die gebarste toring van die NG kerk te ondersoek. Weer het die belastingbetalers heftig beswaar gemaak sodat ook dié plan laat vaar is.

Omstreeks 1963 het die raad op een na besluit die ou stadhuis moes gesloop word om plek te maak vir 'n nuwe, al het prof. J.J. Oberholster van die Historiese Monumentekommissie destyds die dorp besoek en aanbeveel die gebou moet bewaar word omdat dit, wat argitektuur betref, die enigste van sy soort in die Karoo is en omdat dit die eerste stadhuis van die land se eerste munisipaliteit is. Daarna het die raad nuwe lede gekry wat die bewaring van die gebou goedgesind was. Hulle het met die biblioteekkomitee en die direkteur van biblioteekdienste onderhandel en in 1964 is die biblioteekgebou van 1907, net langs die stadhuis, aan die raad oorgedra. Die biblioteek is verskuif an die ou meisieskool langsaan tot 'n nuwe gebou elders opgerig kon word. Ook in 1965 is besluit om die stadhuis te restoureer, al die bygeboue op te knap en die biblioteekgebou in te rig as raadsaal en kantoor vir die stadsklerk se afdeling en om heelwat nuwe meubels aan te skaf. Hierdie gebou het op 3 Desember 1965 Beaufort-Wes se eerste nasionale gedenkwaardigheid geword. Later is dit ingerig as dorpsmuseum.




</doc>
<doc id="99623" url="https://af.wikipedia.org/wiki?curid=99623" title="Stephen Mokoka">
Stephen Mokoka

Stephen Mokoka (gebore 31 Januarie 1985) is 'n Suid-Afrikaanse langafstandatleet. Mokoka neem aan wedlope van 3000 meter tot marathonafstande deel. Hy het vier medaljes tydens die Universiade ingepalm en het Suid-Afrika internasionaal in landlope en baanitems verteenwoordig. Hy het ook Suid-Afrika in die marathon by die Olimpiese Somerspele van 2012 verteenwoordig.



</doc>
<doc id="99627" url="https://af.wikipedia.org/wiki?curid=99627" title="Langham Dale">
Langham Dale

Sir Langham Dale (22 Mei 1826, Kingsclere, Hampshire – 12 Januarie 1898, Mowbray, Kaapstad) was die Kaapkolonie se tweede superintendent-generaal van onderwys.

Dale het in 1847 met lof gegradueer aan die Queen's College, Oxford, en is die volgende jaar 'n professoraat in die klassieke aan die Suid-Afrikaanse Kollege in Kaapstad aangebied deur sir John Herschel. Dié amp het hy tot 1858 beklee. Tydens 'n besoek aan Engeland in daardie jaar het hy 'n eredoktorsgraad van die Universiteit van Glasgow ontvang en met sy terugkeer na die Kaap in 1859 is hy aangestel as opvolger van James Rose-Innes as superintendent-generaal van onderwys.

Terwyl hy gedien het as voorsitter van die raad van openbare eksaminatore (1859–'72) het hy die oprigting van 'n universiteit voorgestel as opvolger van die Raad van Eksaminatore, waarna hy in 1873 die eerste vise-kanselier van die Universiteit van die Kaap die Goeie Hoop geword het. Hy het opgetree as voorsitter van die Staatsdienskommissie van 1886-'87, was 'n genoot van die Royal Geographical Society en het talle wetenskaplike, klassieke en letterkundige artikels tot die "Cape Monthly Magazine" bygedra. In 1890 is hy verkies as kanselier van die universiteit. Hy was meer as 30 jaar lank 'n trustee van die Suid-Afrikaanse Openbare Biblioteek, en het opgetree as voorsitter van die komitee van die Vereniging vir Skone Kunste en gedien in die komitee van die Botaniese Tuin. In 1899 is die KCMG aan hom toegeken.

Met sy aftrede in 1892 het die Kaapse Parlement 'n pensioen aan hom toegeken wat gelykstaande was aan sy volle salaris as huldeblyk vir sy groot bydrae tot die onderwys in die Kaapkolonie. Sy opvolger was die uiters bekwame sir Thomas Muir.

Dale-kollege op King William's Town is na hom genoem.



</doc>
<doc id="99629" url="https://af.wikipedia.org/wiki?curid=99629" title="William Gill">
William Gill

Dr. William Gill (Engeland, 1795 – Somerset-Oos, Kaapkolonie, 14 September 1863) was ’n medikus en kultuurleier wie se erflating die oprigting van Gill-kollege op Somerset-Oos moontlik gemaak het.

Gill was die seun van 'n Anglikaanse predikant, eerw. George Gill van Market Harborough, Leicestershire. Nadat hy die skool op 19 Junie 1810 verlaat het, deurloop hy 'n vyfjarige vakleerlingskap in die medisyne onder Thomas Peck van Wellingborough, Northamptonshire, waarvoor sy vader volgens kontrak 'n bedrag van £105 betaal het. Gill sit sy mediese studie aan die Universiteit van Glasgow voort en kwalifiseer in 1817 as geneesheer en chirurg aan die Royal College of Surgeons in Londen. Voordat hy begin praktiseer, deurreis hy Europa en studeer verder in die plantkunde, 'n belangstelling wat hy tot aan die einde van sy lewe behou.

Hy keer na Engeland terug, maar sy swerwersdrang dryf hom na Suid-Afrika, waar hy op 24 Junie 1818 aan boord van die Venus in Kaapstad aankom. In Augustus 1818 kry hy 'n lisensie om in die Kaapkolonie te praktiseer, en begin as distriksgeneesheer op Caledon. Op 1 September 1822 vestig hy hom in die Swartland (Malmesbury), waar hy hoog aangeprys word vir die ywer waarmee hy 'n maagkoorsepidemie bestry. Ná 'n aantal jare in die Swartland koop Gill vir hom 'n wa, gewere en proviand en trek, vergesel van twee diensbodes, in 'n noordwestelike rigting oor die Oranjerivier om te jag en plante te versamel en te bestudeer. Hy bereik Kuruman en ontmoet A.G. Bain aan die Moloporivier, maar nadat een van sy waens deur 'n brand en 'n ander deur olifante verniel is, keer hy na Kaapstad terug. 

Danksy sy vriendskap met eerw. George Thom en die hulp van dr. James Barry word Gill in Julie 1829 deur lord Charles Somerset as opvolger van dr. Younger (distriksgeneesheer van Somerset-Oos) aangestel. Gedurende sy verblyf van 24 jaar aldaar is hy geliefd onder die hele gemeenskap. Onder sy talle vriende tel ook Robert Hart van Glen Avon, Philip Marillier en verskeie predikante. 

Gill was 'n medestigter van die Somerset East Reading Society en as lid van die plaaslike skoolbestuur help hy met die werwing van Joseph Reid, een van die twaalf onderwysers wat deur James Rose-Innes van Skotland ingevoer is, as hoof van die skool. Nadat Gill op Somerset-Oos begin praktiseer het, laat vaar hy sy plantkundige studie, maar bly steeds 'n versamelaar van seldsame orgideë. As dokter was Gill te goedhartig en vrygewig om ryk te word. Hy begin 'n trop merinoskape teel en koop mettertyd 'n plaas naby Cookhouse.

Die onderwysgeriewe op Somerset-Oos het later aansienlik baat gevind by sy florerende boerdery op hierdie plaas. Op 68 sterf hy aan watersug in sy huis in Pauletstraat en word, deur vele betreur, in die ou begraafplaas van Somer-set-Oos begrawe. In Januarie 1916 is sy stoflike oorskot voor Gill-kollege herbegrawe. 

As persoon wat die opvoeding steeds op sy hart gedra het, het Gill £23 000 in sy testament nagelaat vir die oprigting en instandhouding van 'n inrigting vir hoër onderwys in die Oostelike Provinsie. Die hoeksteen van Gill-kollege, ontwerp deur die Kaapse argitek en siviele ingenieur James Bisset, is op 1 April 1867 en in 1923 is 'n monument naby sy graf opgerig. Gill was 'n toegewyde dokter, 'n vriend van almal en oorvrygewig. Hy was 'n liefhebber van die natuur en die eenvoudige dinge in die lewe en sal altyd as 'n milde weldoener onthou word. Hy was nooit getroud nie.



</doc>
<doc id="99631" url="https://af.wikipedia.org/wiki?curid=99631" title="Pieter Ham">
Pieter Ham

Ds. Pieter Nicolaas Ham (Amsterdam, Nederland, 17 Maart 1811 – Willowmore, Kaapkolonie, 19 September 1866) was ’n predikant in twee gemeentes van die Nederduitse Gereformeerde Kerk. Ham sal onthou word as die man wat op pad was om die Voortrekkers, wat so gepleit het om 'n geestelike versorger, te gaan help, maar wat nooit sy bestemming in Natal bereik het nie.

Han met afgestam van ds. Adrianus Ham, 'n Rotterdamse predikant. Sy opleiding geniet hy in Amsterdam en Utrecht, waar hy met lof die teologiese eksamen aflê. Weens 'n oorvloed van proponente kan hy nie dadelik 'n vaste beroep kry nie en tree hy van 8 Augustus 1837 tot 31 Mei 1840 as hulpprediker van ds. Wolterbeek in Alkmaar op.

Aangesien geen Kaapse predikant destyds sy lot met die Groot Trek wou inwerp nie, het die kerkraad van Pietermaritzburg vertoë gerig tot Nederland om predikante na Natal te stuur. 'n Geestelike kommissie is in Amsterdam vir hierdie doel gestig en het daarin geslaag om die diens van prop. Ham te verkry wat aan die begin van 1843 saam met sy eggenote aan boord van die "Brazilië" (ook gespel Brasilië) na Natal vertrek het. Toe die passasiers egter op 7 Mei 1843 in Natal aankom, verneem hulle tot hul ontsteltenis dat die Republiek pas deur Engeland geannekseer is en dat die Britse kommissaris in Natal, H. Cloete, dit verbied dat enige passasier van die Brazilië voet aan wal sit. Hy was glo bevrees dat as gevolg van die teenwoordigheid van die Brazilië en die Nederlandse toenadering op handels- en godsdienstige gebied die verset teen die Britse bewind bestendig sou word. Die gevolg was dat Ham nie toegelaat is om in Natal aan wal te stap nie. Die skip vertrek toe maar na Delagoabaai, waar prop. Ham ernstig siek word aan geelkoors en waar sy vrou sterf tydens die geboorte van hul kind, wat ook oorlede is, sowel as ’n onderwyser, L. Martineau, wat saam uitgestuur is. Prop. Ham het doodsiek gelê aan koors onder die vreemdes wat hom nie kon verstaan nie en wie se taal hy nie magtig was nie. Hy is eindelik per skip na Kaapstad gebring waar hy in Maart 1844 in 'n uitgeputte toestand aangekom het en waar hy geruime tyd verpleeg moes word.

So het prop. Ham nooit die Voortrekkers bereik nie, maar nadat hy in die Kaapse Kerk gelegitimeer is, is hy na die Paarl beroep as hulpprediker met die wyk Franschhoek as arbeidsterrein en word later predikant van die afgestigte gemeente.

Sy "Leerrede over Johannes VI: 67-69" (Kaapstad, 1847) verskyn enkele jare ná sy aankoms in Suid-Afrika. Op Franschhoek gaan dit met hom nie baie voorspoedig nie. Daar was klagtes dat hy kerkraadsvergaderings nie bywoon nie; dat hy die gemeente verlaat sonder enige kennisgewing; dat hy hom aan drankmisbruik sou skuldig maak, en so meer. Daar was soveel verdeeldheid in die gemeente dat 'n kommissie van die Sinode ondersoek moes instel en dit duidelik geword het dat albei partye foute gemaak het. Die gemeentelede kon met die Hollander en sy vreemde uitkyk nie oor die weg kom nie. Ná twintig jaar diens in Franschhoek verlaat hy die gemeente vrywillig (1864) en neem vir die Evangelies-Lutherse gemeente van Stellenbosch waar tot 28 Oktober 1865, toe hy 'n beroep na die NG gemeente Willowmore aanvaar waar hy weereens ’n nuwe gemeente se eerste leraar was.

In 1866 verskyn sy "Afscheidsrede naar aanleiding van Openb. 3 : 3a uitgesproken in de Evangelisch Luthersche Kerk te Stellenbosch op 8 October 1865" (Kaapstad).

Gedurende sy dienstermyn op Willowmore het hy hom beywer vir die bou van 'n pastorie en het landmeter Garcia die grond wat Lehmkuhl geskenk het om 'n pastorie op te bou, opgemeet en is tenders in die "Volksblad", "De Zuid-Afrikaan", "De George Advertiser" en die "Eastern Province Herald" gevra vir die oprigting van die gebou volgens planne opgestel deur die argitek C.O. Hager van Stellenbosch. Dit het onder meer bepaal dat "buitemure 12 voet hoog en 14 duim dik moes wees, met binnemure 9 duim dik en dat alle hout in die gebou greinhout moes wees". In Februarie 1866 is tenders oopgemaak wat gewissel het van R1 500 tot R3 147,91. Die Kerkraad het egter besluit dat die saak moes oorstaan as gevolg van die voortdurende droogte en "ongunstige tye".

Ds. Ham het hom beywer vir die daarstelling van 'n begraafplaas. Dit is in sy tyd dat daar besluit is om rondom die kerkhof die muur te bou wat vandag nog bestaan. Ds. Ham het ook die stigting van 'n skool gepropageer en in hierdie verband het hy dr. Langham Dale, superintendent van onderwys, gespreek, wat gemeld het dat hy die saak goedgesind is.

Nagmaal en ander dienste is periodiek gehou op Hartebeestkuil, Baviaanskloof, Dieniedouw, Vondeling en Willowmore.

Nadat Ds. Ham net 10 maande op Willowmore gestaan het, is hy op die 19 September 1866 oorlede en is hy begrawe in die kerkhof waarvoor hy hom so beywer het.

Voor sy vertrek uit Holland is hy met mej. A.F. Nibbrig van Amsterdam getroud, maar sy en haar pasgebore seuntjie is in Delagoabaai oorlede. Hy is later met Aletta Francina van Schoor, die weduwee van John Maitland, getroud. Van hul vier kinders is 'n dogtertjie op elfjarige leeftyd oorlede.

Ham was 'n gesogte geleentheidsprediker, soos blyk uit sy optrede by die jaarvergadering van die Zuid-Afrikaansche Bijbelvereeniging (10 Oktober 1844), die herdenking van die aankoms van die Franse Hugenote (5 September 1844) en die 46ste verjaardag van die Zuid-Afrikaansche Zendinggenootschap (13 Oktober 1845). Hy het ook oor 'n snedige pen beskik, soos sy gereelde bydraes tot "De Honigby" getuig. Aangesien hy 'n aanhanger was van die liberalisme, die teologiese stroming wat die kerk veel hoofbrekens besorg het, kon hy nie as predikant by sy ortodokse gemeentes ingang vind nie.

Tydens die herdenking van die gemeente Willowmore se 75-jarige bestaan in 1939 is sy stoflike oorskot opgegrawe en voor die ou kerk herbegrawe. 'n Gedenknaald is op sy nuwe graf opgerig "ter nagedagtenis van hierdie dienskneg van God uit die vreemde, wat hom die lot van ons voorvaders aangetrek het en gewillig was om sy beste kragte vir hulle te offer".



</doc>
<doc id="99633" url="https://af.wikipedia.org/wiki?curid=99633" title="Massamiddelpunt">
Massamiddelpunt

Die massamiddelpunt van ’n voorwerp of ’n groep voorwerpe is in fisika die gemeenskaplike swaartepunt van die voorwerp(e), die unieke punt wat beweeg asof al die massa daar gekonsentreer is en al die eksterne kragte daar aangewend word. In sterrekunde word die massamiddelpunt van twee of meer liggame wat om mekaar wentel die barisentrum genoem.

In die geval van ’n enkele stabiele liggaam is die massamiddelpunt op ’n vasgestelde plek met betrekking tot die liggaam, en as die liggaam ’n eweredige digtheid het, sal dit by die geometriese swaartepunt geleë wees. Die massamiddelpunt kan buite die liggaam lê, soos by ’n hol liggaam of een met oop punte (soos ’n hoefyster). Waar verskeie liggame ter sprake is, soos by die planete om die Son, kan die punt buite enigeen van die afsonderlike liggame lê.

Vir ’n stelsel van "n" materiële massapunte formula_1 met koördinate formula_2 word die koördinate van die massamiddelpunt bereken met die formule

...waar M die totale massa is, die som van die massa van die voorwerpe:

Die massamiddelpunt speel ’n belangrike rol in sterrekunde, waar dit gewoonlik die barisentrum genoem word. Dit is die punt tussen twee voorwerpe waar hulle mekaar balanseer. Wanneer ’n natuurlike satelliet om ’n planeet wentel, of ’n planeet om ’n ster, wentel albei liggame om ’n punt wat weg van die grootste liggaam se middelpunt lê. Die maan wentel byvoorbeeld nie om die Aarde se middelpunt nie, maar om ’n punt tussen die twee voorwerpe se middelpunte, sowat 1 710 km onder die oppervlak van die Aarde waar hul onderskeie massas balanseer. Dit is die punt waarom die Aarde en die maan draai terwyl hulle om die Son wentel. As die massaverskil kleiner was, soos in die geval van Pluto en sy maan, Charon, sou die barisentrum buite albei liggame gelê het.

In die beelde hieronder dui die rooi kruis die massamiddelpunt van twee liggame met verskillende massaverskille aan wat om mekaar wentel.



</doc>
<doc id="99635" url="https://af.wikipedia.org/wiki?curid=99635" title="Alewyn Burger">
Alewyn Burger

Ds. Alewyn Petrus Burger (Montagu, 10 Mei 1853 - Middelburg, Transvaal, 30 Oktober 1937) was 'n predikant in die Nederduitse Gereformeerde Kerk en medegrondlegger van dié kerk in Transvaal, veral wat die armesorg betref.

Burger was die oudste seun van Alwyn Petrus Burger en sy vrou, Catharina Margaretha van Zijl. Sy vernaamste skoolopleiding geniet hy op Montagu en gaan daarna onder aanmoediging van die plaaslike predikant ds. Servaas Hofmeyr na Stellenbosch vir opleiding aan die Kweekskool as predikant. Ná sy toetrede tot die kerk in 1883 vertrek hy na die ZAR om predikant te word van die gemeente Nasaret (Middelburg, ZAR), wat hy dan ook 45 jaar lank bedien, sy eerste en enigste gemeente. Tydens hierdie tyd was daar net vier NG predikante in die ZAR, ds. H.L Neethling, H.J. Neethling, H.J.L. du Toit en ds. Burger. In 1885 vind die kerkvereniging met die NH Kerk plaas waaraan ds. Burger deel het.

Met die uitbreek van die Tweede Anglo-Boereoorlog (1899-1902) sluit hy hom as veldprediker by die Middelburg-kommando aan, maar word in Februarie 1902 gevang en na Indië gestuur, waar hy in Shahjahanpur en in die kamp Bhimtal van die vrugbaarste maande van sy bediening beleef. Sy herinneringe hieraan is in "Worsteljare", 'n boek van sy seun ds. Attie Burger, weergegee. 

Saam met ds. A.P. Kriel van Langlaagte kan ds. Burger as die grondlêer van die inrigtingsorg van die barmhartigheidsdiens van die Transvaalse NG Kerk gereken word. Op Middelburg rig hy in 1902 'n kinderhuis vir oorlogsweeskinders op wat vir die onderwys in die algemeen onteenseglik veel beteken. As voorsitter van die Commissie voor Armblanken (1906) verrig hy belangrike dienste om verarmde landgenote te rehabiliteer en is in dieselfde jaar verantwoordelik vir die stigting van die arbeidskolonie op Delagersdrift (Laersdrif). Hy en sy vrou het ook groot belangstelling in die sending getoon en begin omstreeks 1905 met sendingwerk in Sekhukhuneland. Die eerste sendingstasie wat in die twintigerjare aldaar opgerig word, naamlik Burgerstasie, is na die egpaar genoem. 

As gesant van sy kerk reis hy na Duits-Oos-Afrika, waar hy op Arusha in Tanganjika (Tanzanië) in 1905 die NG gemeente Meru stig. Hy is ook een van die stigters van die Raad der Nederduitsch Gereformeerde Kerken in Zuid-Afrika in 1907. 

Ds. Burger was 'n voorbeeldige mens: as gelowige Christen innig en opreg; as medemens onselfsugtig en diensvaardig; as landsburger lojaal aan sy volk; as kerkman 'n baanbreker op meer as een terrein. 

Uit sy huwelik met Janie Boshoff, 'n dogter van tesourier-generaal J.B. Boshoff van Pretoria en kleindogter van president J.N. Boshoff van die Oranje-Vrystaat, met wie hy vyftig jaar saamgeleef het, is ses kinders gebore, die jongste van wie ds. A.J.V. Burger is. 'n Kleinseun, ook A.P. Burger, was tussen 1950 en 1988 leraar in ses NG gemeente, waarvan die eerste Rustenburg-Noord en die laaste Zwartruggens was.



</doc>
<doc id="99638" url="https://af.wikipedia.org/wiki?curid=99638" title="Universiade">
Universiade

Die Universiade is 'n internasionaal sportbyeenkoms vir universiteitstudente. Die geleentheid word deur die FISU ("International University Sports Federation" of "Fédération internationale du sport universitaire") georganiseer. Die naam is 'n kombinasie van die woorde "Universiteit" en "Olimpiade". In Engels word dit ook soms die ""World University Games"" of ""World Student Games"" genoem.

Die Universiade word elke twee jaar gehou. Dit bestaan uit 'n somer- en 'n winterprogram. Beide vind meestal in dieselfde jaar plaas. Die somer- en winterprogramme word afsonderlik van melkaar deur 'n gasstad georganiseer. Ongeveer 8 000 studente neem aan die somer-, en sowat 3 500 aan die winterprogram deel.

In 1923 is 'n ""International Universities Championship"" reeds in Parys gehou. Dit is deur die ""Union Nationale des Étudiants Français"" (UNEF) georganiseer. Vanaf 1924 organiseer die ""Confédération Internationale des Étudiants"" (CIE) elke somer 'n sportbyeenkoms vir studente, wat in 1930 die naam ""International University Games"" kry. Die byeenkoms is vir die laaste keer in 1939 aangebied.

In 1947 organiseer die ""Fédération Internationale du Sport Universitaire"" (FISU) weereens 'n sportbyeenkoms. In 1957 kry die byeenkoms die naam ""World University Games"", en in 1959 die naam Universiade.


Die onderstaande tabel wys die gasstede van die somer- en winter-universiades respektiewelik.



</doc>
<doc id="99640" url="https://af.wikipedia.org/wiki?curid=99640" title="Salpeteroorlog">
Salpeteroorlog

Die Salpeteroorlog of die Pasifiese Oorlog (Spaans: "Guerra del Pacífico") is in die weste van Suid-Amerika tussen Chili asook die geallieerdes Bolivië en Peru op 'n verskeidenheid van terreine, insluitend die Stille Oseaan, die Atacamawoestyn en Peru se woestyne en bergagtige streke in die Andes, geveg. Vir die eerste vyf maande is die oorlog as 'n vloot-veldtog gevoer, nadat Chili gesukkel het om 'n see-gebaseerde voorraadkamp vir sy kragte in die wêreld se droogste woestyn te vestig. Die oorlog is 'n dramatiese baken in die geskiedenis van Suid-Amerika en staan as een van die mees belangrike militêre ontmoetings van die laat 19de eeu bekend. Weens die oorlog se belangrikheid het dit 'n aansienlike bedrag van die wetenskaplike belangstelling gelok.

In Februarie 1878 het Bolivië 'n nuwe belasting op 'n Chileense mynmaatskappy ("Compañía de Salitres y Ferrocarril de Antofagasta", kort CSFA) opgelê ten spyte van die Boliviaanse uitdruklike waarborg in die grensverdrag van 1874, waarin vasgelê is, dat belastings op Chileense persone of nywerhede vir 25 jaar nie verhoog word nie. Chili het teen die belastingsverhoging geprotesteer en gevra om dit te stuur na mediasie, maar Bolivië het geweier en dit as 'n onderwerp van Bolivië se howe beskou. Chili het daarop aangedring en die Boliviaanse regering in kennis gestel, dat Chili hulself nie langer aan die grensverdrag van 1874 gebind beskou nie indien Bolivië nie die handhawing van die wet opskort nie. Op 14 Februarie 1879, toe Boliviaanse owerhede probeer het om die gekonfiskeerde eiendom van CSFA te veiling, het Chileense gewapende magte die hawestad Antofagasta beset.

Peru, geallieerd met Bolivië deur hul geheime alliansie-verdrag van 1873, het geprobeer om te bemiddel, maar op 1 Maart 1879 het Bolivië oorlog verklaar teen Chili en Peru aangevra om hul alliansie te aktiveer, terwyl Chili daarop aangedring het dat Peru sy neutraliteit sou verklaar. Op 5 April, nadat Peru geweier het, het Chili oorlog teen beide nasies verklaar. Die volgende dag het Peru gereageer deur die erkenning van die casus foederis.

Daarna het Chili se landveldtog die Boliviaanse en Peruaanse weermagte oorrompel. Bolivië is verslaan en het ná die Slag van Lima op 26 Mei 1880 onttrek. Die Peruaanse weermag is verslaan in die Slag van Arica op 7 Junie 1880. Die landveldtog het sy hoogtepunt met die Chileense besetting van Lima in Januarie 1881 bereik. Oorblyfsels van die Peruaanse weermag het begin om 'n guerrilla-oorlog teen Chili te voer. Hierdie veldtog van die Breña was 'n weerstandsbeweging, maar het nie die oorlog se uitslag verander nie. Na Peru se nederlaag by die Slag van Huamachuco in Julie 1883, het Chili en Peru op 20 Oktober 1883 die verdrag van Ancón onderteken. Bolivië het 'n wapenstilstand met Chili in 1884 onderteken.

Chili het die Peruaanse grondgebied van Tarapacá verkry, die omstrede Boliviaanse departement van Litoral (sny Bolivië af van die see), sowel as die tydelike beheer oor die Peruaanse provinsies van Lima en Arica. In 1904 het Chili en Bolivië die "Verdrag van vrede en vriendskap" onderteken, waarin definitiewe grense vasgelê is. Die Lima-Arica-kompromie van 1929 het Arica aan Chili en Lima aan Peru gegee.




</doc>
<doc id="99643" url="https://af.wikipedia.org/wiki?curid=99643" title="NG gemeente Vrede">
NG gemeente Vrede

Die NG gemeente Vrede is ’n meer as 130 jaar oue gemeente van die Nederduitse Gereformeerde Kerk in die noordooste van die Vrystaat. Soos die naam aandui, is die gemeente gesetel op die dorp Vrede.

Vrede is in 1876 aangelê op die plaas Krijnauwslust, wat toe nog in die distrik Harrismith geleë was. Hierdie plaas was in 1863 in besit van J.H. Krijnauw, en is waarskynlik na hom genoem. Later was dit die eiendom van Volksraadslid T.F. Dreyer, wat dit weer aan J.M. Orpen verkoop het. 'n Sindikaat van twintig persone is gevorm wat uit hulle midde 'n komitee van agt gekies en aangestel het as 'n dorpskomitee om die stigting van 'n dorp te bewerkstellig. Die komitee het Krijnauwslust in 1876 vir dié doel gekoop vir 'n bedrag van £1 200. In die onderhandelings van die sindikaat in verband met die stigting van die dorp, het daar geskille onder die lede van die sindikaat ontstaan, wat soms op hewige rusies uitgeloop het. Toe die geskille uiteindelik opgelos en die "vrede" herstel is, is die dorp Vrede genoem. Die dorp is in erwe opgemeet deur landmeter Charles Pritchard. In 1877 is die eerste erwe verkoop. In dieselfde jaar het die komitee 'n versoekskrif aan die Volksraad gerig, om Krijnauwslust tot dorp te verklaar, maar dit is geweier. Eers in Junie 1879 is Vrede tot dorp verklaar, en in 1889 tot distrik. Op 22 Augustus 1889 het die eerste landdros, Thomas Philip Brain, sy kantoor op die dorp geopen.

Min is vandag nog oor die stigting van die gemeente in 1882 bekend, deels weens die vernielsug en brandstigting van die Engelse soldate tydens die Tweede Vryheidsoorlog en deels weens die brand wat in 1916 in die pastorie gewoed het toe al die kerkraad se notules, gemeentelike registers en boekery in as gelê is. Die argief in Bloemfontein het wel die volgende uittreksel uit "De Fakkel", eertydse orgaan van die Vrystaatse Kerk, vir Vrede se inskrywing in "Ons gemeentelike feesalbum" van 1952 opgelewer: "Kennisgewing: Die Kommissie van die Oostelike Ring sal DV. op Saterdag, 4 Maart op Vrede, distrik Harrismith, vergader in die oggend om tienuur ten einde ’n gemeente aldaar te stig. Op Sondag sal daar deur die teenwoordige leraars godsdiens gehou word. C.P. Theron, voorsitter. Die nuwe gemeente te Vrede: Die Ringskommissie van die Oostelike Ring het op Saterdag 4 Maart 1882 op Vrede vergader en die gemeente Vrede gestig. Tot lede van die kerkraad is aangestel: as ouderlinge die broers Samuel Wilhelm Beukes en Frederik Johannes de Jager, en as diakens die broer Adriaan Izak Odendaal, Petrus Johannes Uys, Dirk Petrus Cilliers en Jakobus Nicolaas Boshoff. Die predikant van Harrismith is as konsulent benoem. Op dieselfde het die konsulent hulle in hul amp bevestig en op die volgende dag is die Heilige Avondmaal bedien deur die teenwoordige leraars aan die nuut gestigte gemeente."

Volgens die doopregister het die eerste doopplegtigheid in Maart 1882 plaasgevind. Die gemeente het sy eerste kerkie van hout en sink op die hoek van Mark- en Prinsloostraat gebou. Kort daarna is oorgegaan tot die bou van die klipkerk wat vandag nog in gebruik is. Die eerste hoeksteen is op 31 Oktober 1885 deur die destydse Vrystaatse president, Jan Brand, gelê. Gedurende die Vryheidstryd van 1899 tot 1902 is die kerk in ’n hospitaal omskep en het alles daarbinne "ten prooi van vernielsugtige hande geval", volgens "Ons gemeentelike feesalbum".

Ds. J.H. Enslin was Vrede se eerste NG predikant. Die tweede hoeksteen van die kerkgebou het ds. G.W.B. van der Lingen op 25 Januarie 1913 gelê. Dit was nadat die kerk verfraai en voorsien is van 'n toring. "Vandag nog," skryf die medewerker van "Ons gemeentelike feesalbum" in 1952, "word die kerkplein as die aantreklikste deel van die dorp beskou; die netjies versorgde groen grasperke en sierboompies trek nog steeds die aandag van elke inwoners en besoeker. Op eie inisiatief het die gemeente die kerkplein op doelmatige en smaakvolle wyse omhein, wat ’n uiters geskikte afronding aan die sierlike tuingebied verleen." Op die kerkplein is 'n gedenkteken ter nagedagtenis aan die gesneuwelde burgers van die Driejarige Oorlog. Dit was by dié monument dat genl. Christiaan de Wet in 1914 sy geskiedkundige toespraak gevoer het tydens die opstand van 1914 toe hy verklaar het dat hy nie bereid is om saam met die Uniemagte Duits-Suidwes-Afrika binne te val nie.

Ds. Johan Hendrik Enslin het die gemeente 31 jaar lank van 1885 tot sy dood op 14 Oktober 1916 bedien. Dit was sy enigste gemeente. Sy opvolger, ds. Hendrik Jacobus Reyneke, in ’n stadium moderator van die Vrystaatse Kerk, het die gemeente 39 jaar lank van 1917 tot 1956 bedien, sodat die gemeente Vrede net twee leraar in die eerste 70 jaar van sy bestaan gehad het.






</doc>
<doc id="99647" url="https://af.wikipedia.org/wiki?curid=99647" title="Wijnjewoude">
Wijnjewoude

Wijnjewoude (Wes-Fries: "Wynjewâld") is 'n dorp in die Nederlandse provinsie Friesland. Die dorp lê tussen Drachten en Oosterwolde en ressorteer onder die munisipaliteit Opsterland (Wes-Fries: "Opsterlân").


</doc>
<doc id="99648" url="https://af.wikipedia.org/wiki?curid=99648" title="NG gemeente Vredefort">
NG gemeente Vredefort

Die NG gemeente Vredefort is 'n gemeente van die Nederduitse Gereformeerde Kerk in die noorde van die Vrystaat.

Die distrik Vredefort was vroeër deel van die distrik Kroonstad. Die afstand na die naaste dorp vir sake- en kerklike doeleindes was groot; daarom het die inwoners ’n kommissie benoem, bestaande uit F. van Niekerk, Jac. Scheepers en H. Malan, om na ’n geskikte terrein vir ’n dorp te soek. Daar was wel geskikte plase, maar die eienaars wou nie verkoop nie sodat Scheepers verplig was om sy gedeelte van die plaas Vischgat vir ’n dorp af te staan. Die ander gedeelte het aan ’n sekere Henning behoort, en hy het dit ook afgestaan. Erwe is opgemeet en in 1876 is ’n aantal verkoop. 

In 1877 het H.J. Morkel, Volksraadslid, toestemming gevra by die Raad om Vischgat tot dorp te verklaar, maar die versoek is geweier. In 1879 is die Volksraad weer genader. Die raad het ’n kommissie aangestel om ondersoek in te stel. Hoewel die kommissie ’n gunstige verslag ingedien het, het die Volksraad in 1880 weer geweier. Eers in 1881 is toestemming verleen op voorwaarde dat Vredefort nooit ’n afsonderlike distrik sou vorm nie. In 1882 is die eerste dorpsbestuur gekies. Vredefort het in 1902, nadat die Vrystaatse Republiek wat dit verbied het, ophou bestaan het, ’n afsonderlike distrik geword. Eers in 1951 het dit ’n afsonderlike magistraatsdistrik geword.

In 1882, vyf jaar ná die aanleg van die dorp Vredefort, is die gemeente van die Kroonstadse gemeente afgestig en reeds in die volgende jaar is die eerste kerkgebou ingewy nadat die hoeksteen gelê is op 28 Julie 1883. Tot eerste leraar is ds. G.S. Malan beroep, wat twee jaar lank van 1887 tot 1889 die gemeente bearbei het voordat hy opgevolg is deur die welbekende ds. Paul H. Roux. Gedurende die Tweede Vryheidsoorlog, wat uitgebreek het gedurende die dienstermyn van ds. J.A. Joubert, is die hoeksteen van die kerkgebou deur die Britse troepe uitgebreek en is ook die banke en preekstoel erg beskadig. Die pastorie is afgebrand en sodoende het alle kerklike boeke en registers verlore gegaan. 

By geleentheid van die eerste naoorlogse gemeentevergadering, gehou op 14 Februarie 1903, is besluit om die kerkgebou te laat herstel en 'n nuwe pastorie te bou. Die verengelsingsbeleid ná die oorlog in die oorwonne republieke toegepas, vind ook in die gemeente weerklank in soverre die aanddienste vir 'n tyd lank in Engels gehou is. Om hierdie verengelsing teen te gaan is drie CNO-skole in die gemeente in die lewe geroep, een op die dorp en twee in die distrik. 

Gedurende 1914 is reeds besluit om 'n nuwe kerkgebou op te rig, maar al die bouplanne is deur die uitbreek van die Eerste Wêreldoorlog tydelik verydel. Die kerkraad se bouplanne is verder deur die griepepidemie gedwarsboom, en eers daarna kon finaal oor die saak besluit word. Die hoeksteen van die nuwe kerkgebou is deur ds. J.A. Joubert gelê, en die plegtige inwyding daarvan het gedurende April 1923 plaasgevind. Ná die vertrek van ds. Joubert in 1920 is die gemeente agtereenvolgens herderlik deur di. P.J. van Vuuren, G.J. de Vos, J.J. Lubbe en ds. A.M.H. Koornhof bedien. 





</doc>
<doc id="99651" url="https://af.wikipedia.org/wiki?curid=99651" title="Dunwich">
Dunwich

Dunwich [ˈdʌnɨtʃ] is 'n nedersetting en "civil parish" in die Engelse graafskap Suffolk. Dit is in die Suffolk Coast and Heaths-streek geleë, 'n gebied wat vanweë sy buitengewone natuurskoon besondere beskerming geniet, en 92 myl (148 km) noordoos van Londen. Volgens die sensus van 2001 is die bevolking op 804 vasgestel.

In die Angel-Saksiese tydperk was Dunwich die hoofstad van die Koninkryk van die Oos-Angele, maar as gevolg van kuserosie het die seehawe net soos die grootste deel van die oorspronklike nedersetting oor die laaste sewe eeue verdwyn. Op sy hoogtepunt was Dunwich 'n belangrike internasionale hawestad wat ten opsigte van sy grootte met 14de eeuse Londen kon meeding.

'n Verwoestende stormvloed, wat die kus van Oos-Anglia in 1286 getref het, het Dunwich se agteruitgang meegebring. Nóg twee stormvloede het in die volgende jaar verwoesting gesaai, die Suid-Engelse vloedramp in Februarie en die St. Lucia-stormvloed. Uiteindelik het die Noordsee-vloede groot dele van die dorpsgebied verdelg en dit verminder tot sy huidige beskeie grootte.

Die tragiese lot van die eens magtige hawestad het dit besonders aanloklik gemaak vir romantici. Bekende kunstenaars soos die skilder J. W. Turner en die skrywers Edward Fitzgerald, Jerome K Jerome, Henry James en Lucy Montgomery het besoeke aan Dunwich gebring. Turner het 'n aansig van die dorp geskilder toe die Allerheiligekerk ("All Saints Church") nog op die kranse gestaan het. Sy toring het as uitkykpunt vir smokkelaars gedien wat hul skrale inkomste aangevul het deur 18de en 19de eeuse doeane- en aksynsbeamptes om die bos te lei.

Alhoewel Dunwich se kiesersbevolking tydelik tot slegs twaalf gedaal het, is die dorp nogtans deur twee afgevaardigdes in die parlement verteenwoordig. Eers met die Hervormingswet van 1832 is dié laaste middeleeuse voorreg afgeskaf, terwyl die see die dorp se laaste groot kerkgebou verdelg het. Dunwich het daarna 150 jaar lank deel uitgemaak van die Barnes-familie se landgoed. Goedkoop treinvervoer het, net soos die morbiede fassinasie wat die dorp ingehou het, van Dunwich 'n gewilde bestemming vir Victoriaanse dagtoeriste gemaak.

Gedurende die Tweede Wêreldoorlog het die Britse leër groot dele van die dorpsgebied oorgeneem en versterkings gebou om 'n moontlike Duitse inval te kan afweer. In 1947 het die Barnes-familie die dorp aan huurders verkoop.


</doc>
<doc id="99653" url="https://af.wikipedia.org/wiki?curid=99653" title="Antarktiese Skiereiland">
Antarktiese Skiereiland

Die Antarktiese Skiereiland is die noordelikste deel van die kontinent Antarktika en dié deel van die kontinent, wat vir sy grootste deel oor die suidelike Poolsirkel uitsteek. Die skiereiland het 'n lengte van sowat 1 200 km en is in die Westelike Halfrond teenoor Suid-Amerika geleë, waarvan dit deur die Drakedeurgang geskei word. Net noord van die skiereiland is die eilandgroep Suid-Georgië en die Suidelike Sandwicheilande en net wes die Alexander-eiland, die grootste eiland van Antarktika, geleë. Die Antarktiese Skiereiland grens in die weste aan die Bellingshausensee, in die noorde aan die Scotiasee en in die ooste aan die Weddellsee, almal seë van die Suidelike Oseaan.

Die Antarktiese Skiereiland is baie bergagtig met hoogtes van tot 2 800 m, wat as voortsetting van die Suid-Amerikaanse Andes beskou word. Weens die skiereiland se matige klimaat binne Antarktika het die skiereiland en die nabygeleë eilande die hoogste konsentrasie aan navorsing-stasies op die Antarktiese vasteland.

Die Antarktiese Skiereiland word deur Argentinië (Argentyns-Antarktika), Chili (Antártica Chilena) en die Verenigde Koninkryk (Brits-Antarktiese Gebied) geëis en tot hul Antarktis-gebied gereken, maar omdat dit volgens internasionale reg nie erken word nie, val die skiereiland soos die res van Antarktika onder die saak van die Antarktis-verdrag.




</doc>
<doc id="99654" url="https://af.wikipedia.org/wiki?curid=99654" title="Mount Tyree">
Mount Tyree

Mount Tyree is 'n berg in die Antarktika, wat naby die Antarktiese skiereiland geleë is. Met 'n hoogte van 4 852 meter is dit die tweede hoogste berg in die Antarktika na die nabygeleë Mount Vinson. Die Mount Tyree is genoem ná die Amerikaanse admiraal David M. Tyree, kommandeur van die Naval Support Force in Antarctica.

Die berg is tydens 'n vlug van die Amerikaanse Lugmag in 1958 ontdek en 1967 deur 'n ekspedisie onder Nicholas Clinch vir die eerste keer bestyg.


</doc>
<doc id="99657" url="https://af.wikipedia.org/wiki?curid=99657" title="Mount Saint Elias">
Mount Saint Elias

Mount Saint Elias is 'n berg in Noord-Amerika wat op die grens tussen die Amerikaanse deelstaat Alaska en die Kanadese gebied Yukon geleë is. Met 'n hoogte van 5 489 meter is dit die derde hoogste berg in die Rotsgebergte ná die Mount McKinley en die Mount Logan. Dit is die tweede hoogste berg van beide die VSA en van Kanada. Die Mount Saint Elias is aan die suidwestelike punt van beide Yukon en Kanada se grondgebied net suidwes van die Mount Logan geleë.

Mount Saint Elias is op 16 Julie 1741 deur die Russiese ontdekkingsreisiger Vitus Bering ontdek en is genoem ná die Kaap Saint Elias in Alaska.


</doc>
<doc id="99660" url="https://af.wikipedia.org/wiki?curid=99660" title="Nepalese aardbewing van 2015">
Nepalese aardbewing van 2015

Die Nepalese aardbewing van 2015 (ook die Himalaja-aardbewing genoem) was ’n aardbewing op 25 April 2015 om 11:56:26 (NST)/07:11:26 (UCT+1) met ’n krag van 7,8 op die Richterskaal en ’n verwoestende krag (IX) op die skaal van Mercalli.

Die episentrum lê ongeveer 34 kilometer oossuidoos van Lamjung, met ’n hiposentrum van ongeveer 10 kilometer diep. Dit is die ergste ramp in die Suid-Asiatiese land Nepal sedert die aardbewing tussen Nepal en Bihar in 1934. Tydens die aardbewing het minstens 7 500 mense omgekom en is talle antieke Nepalese tempels vernietig of beskadig. Die meeste slagoffers was in Nepal, maar daar was ook slagoffers in omliggende lande, waaronder Indië, China en Bangladesj.

Die aardbewing het ’n sneeustorting op Berg Everest veroorsaak wat die lewe van minstens 19 mense geëis het, wat dit die dodelikste dag op die berg in die geskiedenis maak. Dit het nog ’n groot sneeustorting in die Langtangvallei veroorsaak waar 250 nou vermis word. Eeue oue geboue is vernietig soos die Unesco-wêrelderfenisgebiede in die Katmandoevallei, insluitend op die Katmandoe Durbar-, Patan Durbar- en Bhaktapur Durbar-plein. Die regering van Nepal het ná die aardbewing drie dae van rou afgekondig.

Geofisici en ander kundiges waarsku reeds dekades lank dat Nepal kwesbaar is vir ’n dodelike aardbewing, veral as gevolg van die geologie, verstedeliking en argitektuur.

Voortgesette naskokke het oor die hele Nepal voorgekom, met ’n skok van 6,7 op 26 April om 00:54:08 NST. Etlike dae daarna was daar steeds 'n risiko dat grondverskuiwings die gebied kon tref.



</doc>
<doc id="99662" url="https://af.wikipedia.org/wiki?curid=99662" title="Chilesaurus">
Chilesaurus

Chilesaurus is ’n uitgestorwe genus van teropode-dinosourusse waarvan fossiele in 2004 vir die eerste keer ontdek is deur die sewejarige Diego Suárez in die Toqui-formasie in Chili. Die genus bevat net een spesie, Chilesaurus diegosuarezi. "Chilesaurus" het sowat 150 miljoen jaar gelede in die Laat Jura-periode gelewe.

Fossiele van "Chilesaurus", ’n rugwerwel en ’n rib, is op 4 Februarie 2004 deur die sewejarige Diego Suárez ontdek terwyl hy saam met sy ouers, die geoloë Manuel Suárez en Rita de la Cruz, in die Aysén-streek op soek was na sierstene. Nog bene is in 2008 ontdek en daar is geglo dat dit dié van verskeie spesies dinosourusse was wat saam gesterf het. Eers later is besef die bene behoort tot dieselfde spesie met ’n vreemde kombinasie van eienskappe.

In 2015 is die tipe-spesie "Chilesaurus diegosuarezi" genoem, na Chili en Diego Suárez.

Die holotipe, SNGM-1935, is gevind in die Toqui-formasie uit die geologiese tydsnede Laat Titonium. Dit bestaan uit die redelik volledige skelet en kopbeen van ’n jong dier, maar die pote en die grootste deel van die stert ontbreek. Nog vier skelette en verskeie bene van jong en volwasse diere is daarna gevind.

"Chilesaurus" was sowat 3,2 meter lank van sy neus tot sy stert. Sy mees buitengewone eienskap is sy tande, wat dié van ’n herbivoor is, terwyl sy dinosourusverwante, onder meer die "Tyrannosaurus rex", vleisvreters was.




</doc>
<doc id="99667" url="https://af.wikipedia.org/wiki?curid=99667" title="NG gemeente Parys">
NG gemeente Parys

Die NG gemeente Parys is die moedergemeente van die Nederduitse Gereformeerde Kerk op die Vrystaatse dorp Parys. Met sy stigting in 1884 (of 1882 volgens ander bronne) was dit die 27ste gemeente in die Vrystaatse Sinode, maar sedert die inlywing van Bethlehem by Bethlehem-Wes is dit die 26ste oudste bestaande gemeente.

Ruim 10 voor die gemeente Parys se stigting het aan die vrugbare oewer van die Vaalrivier 'n dorp ontstaan wat die mense met die grootste verwagting vir die toekoms na Frankryk se hoofstad, Parys, genoem het. Nadat die eienaars, drie broers Van Coller, die plaas aan 'n komitee verkoop het, en erwe en standplase uitgemeet is, het vele huisgesinne hulle hier kom vestig met die vooruitsig om hul tuine en akkers uit die groot stroom te kon besproei. Weldra het hul 'n belangrike buitewyk van die gemeente Heilbron gevorm, en is dan ook gereeld en getrou deur ds. D.J. Minnaar (leraar aldaar van 1879 tot sy aftrede in 1915) bearbei.

Aan die begin van die 1870's is daar op die ringsitting op Kroonstad besluit om in die gebied benoorde die Renosterrivier, behalwe die pas gestigte Heilbron (1873) nog 'n gemeente tot stand te bring. Die kommissie deur die Ring daartoe benoem, het gesoek na 'n geskikte plek om te dien as kerksentrum in hierdie groot gebied wat feitlik die hele latere kiesafdelings van Vredefort en Heilbron beslaan het. Nadat die dorp Vredefort in die onmiddellike nabyheid van Parys aangelê is, staan die Ring van Winburg jare agtereen voor die moeilike vraag watter van die twee dorpe die beste sentrum vir 'n nuwe gemeente sou wees: die plaas Vischgat (die huidige Vredefort, waar 'n Gereformeerde gemeente reeds in 1872 gestig is) of die plaas Klipspruit (die huidige Parys) wat net 10 myl (sowat 16 km) uitmekaar geleë was.

Ongeveer dieselfde tyd (1876) is genoemde twee plekke ook tot dorpsgebiede omgeskep. Eersgenoemde was 'n ietsie ouer as laasgenoemde en kon daardeur vir die kerksentrum in aanmerking kom. Hierteenoor staan weer dat laasgenoemde 'n besondere groot stuk grond vir die toekomstige NG kerk uitgemeet het. Aanvanklik is die oplossing daarin gevind dat een predikant beroep sal word en dat elkeen van die twee gemeenskappe hom vir die helfte van sy salaris verantwoordelik sal hou. So sou dit dan uitgesluit wees dat die een plek bo die ander voorrang geniet. Al gou het die vraag opgekom: Maar waar sal die pastorie gebou word? Hiermee is 'n dooiepunt bereik, en omdat die een nie die ander hierdie voorrang wou vergun nie, word in 1882 daartoe oorgegaan om die gemeente Vredefort in die lewe te roep sowel as Parys, volgens "Ons gemeentelike feesalbum"; ander bronne gee laasgenoemde se stigtingsdatum aan as 1884. Di. G. Radloff en C.D. Murray skryf in "'Ons Kerk Album" (uit die Nederlands vertaal): "Die destydse predikant van Winburg, ds. P.A.C. van Heyningen, het hom bewys as die warmste vriend van Parys, en het so aanhoudend by elke ringsvergadering vir dié dorp gepleit dat eindelik in 1884 'n gemeente hier gestig is."

Die lidmate as bly en dankbaar dat die waardige, hoogs bejaarde ds. De Jongh van Arkel uit Holland, wat deur die Sinode tot die evangeliebediening in die Vrystaat toegelaat is, hom tydelik op Parys kom vestig en hier gereeld die evangelie verkondig het as hulp vir die konsulent, ds. D.J. Minnaar van Heilbron, wat gereeld kwartaalliks die Avondmaal kom bedien het. So moes die gemeente dan agt jaar aansukkel sonder sy eie predikant.

Dit was 'n blye dag vir Parys toe hul op 6 Maart 1890 ds. T.C. Dönges as hul eerste predikant kon verwelkom. Hy het die gemeente vlytig en met seën bedien en 'n noodkerk en pastorie laat bou. Hy vertrek in 1896 na die NG gemeente Bothaville en is in 1897 deur ds. J.C. Hefer opgevolg. Hy was so geseënd in sy werk dat die gemeente 'n ruim godshuis van £6 000 kon laat bou. Ongelukkig toe dit moes ingewy word, kon net die vroue en kinders aan die plegtigheid deelneem omdat die manne en vaders in die Tweede Vryheidsoorlog toe juis Ladysmith in Natal beleër het. Dit het nie land geduur nie voor ds. Hefer weggevoer is na die konsentrasiekamp op Vredefort. Daar moes hy die bitterheid smaak om twee kinders aan die dood af te staan. Hy is egter later parool gegee om na Worcester te vertrek. Ná 'n agtjarige bediening moes hierdie ywerige leraar, deur liggaamswakheid genoodsaak om sy werk in 1905 te staak, en hoewel hy ná 'n rustyd weer beroep en bestig is, voel hy hom in 1911 weens die verlies van sy gesondheid verplig om die herderstaf vir goed neer te lê.

Van Januarie 1912 tot 1927 vind ons vir ds. C.D. Murray, wat van 1905 af leraar was op Bloemfontein, aan die roer van sake. Heel gou is bediening gekenmerk deur sy spesiale arbeid aan die kinders en jong mense. Op sy inisiatief is reeds in Maart 1912 'n algemene Sondagskoolkonvensie op Parys gehou waarheen sowat 300 afgevaardigdes uit alle dele van Suid-Afrika met 25 predikante en sendelinge, met veel seën deelgeneem het. Die Sondagskool was destyds groot en n saal is gebou deur die Jongelieden Vereeniging. Toe reeds is ook 'n mooi meisieskoshuis opgerig. Destyds kon "Ons Kerk Album" berig: "De gemeente is een groote, belangrijke werkkring geworden. Gedurig komen intrekkers zich hier vestigen, en gedurende de vacantie ziet men een stroom van plezierzoekers, vooral van de (Transvaalse) Goudvelden.

Hierna is dit weer ds. J.A. van Z. Viljoen wat die gemeente 17 jaar bedien. In 1945 neem ds. P. W. de Lange die beroep na Parys aan, maar bly slegs drie jaar. Vanaf 1948 staan die huidige leraar, dr. H. L. N. Joubert, aan die hoof van Parys-gemeente.

In 1952 skryf die medewerker van Parys as volg in "Ons gemeentelike feesalbum": "Hoewel Parys vinnig besig is om alle spore van sy harde, karige kinderjare uit te wis en haastig voortskry om inderdaad die 'Koningin van die Vaalrivier' te word, is die huidige kerkgebou een van die dinge wat in sy ongesmukte eenvoud die verbyganger dwing om terug te blik. Die mure vertel hoedat hul net voor die uitbreek van die Anglo-Boereoorlog gebou was met stene wat nie die tyd gegun was om af te koel nie. Die hoeksteen deel mee hoedat dit die vernedering moes ondergaan om deur Engelse troepe uit sy oorspronklike plek gelig te word omdat hulle gedink het dat dit miskien groot skatte kon herberg. Op die kerkbanke het die spykers van Engelse oorlogstewels onuitwisbare merke agtergelaat. In die kanselbybel kan gelees word die handtekeninge van genoemde besettingstroepe met vermelding van die regimente waaraan hul behoort het. Vra iemand waarom die kerkgebou so weggesteek is agter ander geboue, dan kom die antwoord dat daar tye was toe 'n ondraaglike skuldelas die kerkraad verplig het om stuksgewyse kerkgronde te verkoop."

Parys se eerste dogtergemeente, Parys-Oos, het op 19 November 1948 afgestig. Nog afstigtings op die dorp het gevolg: Parys-Wes (1960), Parys-Suid (1973) en Schonkenville (2001). In 2015 was die moedergemeente vakant en het sy net 16 doop- en 267 belydende lidmate gehad, vergeleke met onderskeidelik 253 en 1 105 in 1985.




</doc>
<doc id="99675" url="https://af.wikipedia.org/wiki?curid=99675" title="Mount Kosciuszko">
Mount Kosciuszko

Mount Kosciuszko is met 'n hoogte van 2 228 meter die hoogste berg op die vasteland van Australië, terwyl die hoogste berg op die Australiese kontinent Poensjak Djaia is. Die berg is in die deelstaat Nieu-Suid-Wallis in die Australiese Alpe van die Great Dividing Range geleë.
Mount Kosciuszko is in 1840 deur die Poolse ontdekkingsreisiger Paweł Strzelecki ontdek en vir die eerste keer bestyg. Hy het die berg ná die Poolse en Amerikaanse nasionale held Tadeusz Kościuszko genoem, wie in die Kościuszko-opstand teen die Koninkryk Pruise en die Russiese Ryk asook in die Amerikaanse Onafhanklikheidsoorlog aan die kant van George Washington teen die Britte geveg het.

Naby Mount Kosciuszko is Mount Townsend geleë, met 'n hoogte van 2 209 meter ietwat kleiner. Die name Mount Kosciuszko en Mount Townsend is oorspronklik toegewys aan die respektiewelik ander berg. By hermetings is uitgevind, dat die as hoër beskou Mount Kosciuszko kleiner is as Mount Townsend. Daarmee die Mount Kosciuszko die hoër berg kon bly, het die New South Wales Lands Department die name van albei berge met mekaar verruil.


</doc>
<doc id="99676" url="https://af.wikipedia.org/wiki?curid=99676" title="Mount Townsend">
Mount Townsend

Mount Townsend is met 'n hoogte van 2 209 meter die tweede hoogste berg op die vasteland van Australië ná die nabygeleë Mount Kosciuszko. Die berg is in die deelstaat Nieu-Suid-Wallis in die Australiese Alpe van die Great Dividing Range geleë.
Mount Townsend is in 1840 deur die Poolse ontdekkingsreisiger Paweł Strzelecki ontdek en vir die eerste keer bestyg. Die berg is in 1885 deur Robert Lendlmayer von Lendenfeld na 'n regeringsamptenaar Mr. Townsend genoem.

Naby Mount Townsend is Mount Kosciuszko geleë, met 'n hoogte van 2 228 meter ietwat groter. Die name Mount Kosciuszko en Mount Townsend is oorspronklik toegewys aan die respektiewelik ander berg. By hermetings is uitgevind, dat die as hoër beskou Mount Kosciuszko kleiner is as Mount Townsend. Daarmee die Mount Kosciuszko die hoër berg kon bly, het die New South Wales Lands Department die name van albei berge met mekaar verruil.


</doc>
<doc id="99678" url="https://af.wikipedia.org/wiki?curid=99678" title="Draaibank">
Draaibank

'n Draaibank is 'n masjien wat 'n werkstuk om 'n as roteer vir die doel om verskeie bedrywighede soos sny, skuur, karteling, boor of algemene vervorming op die werkstuk toe te pas, om so 'n voorwerp te vervaardig wat simmetries om die sentrale draai as is. Anders as meeste ander masjineringsprosesse word die gereedskap nie aangedryf nie maar eerder die werkstuk. Draaiwerk is die aksie of vaardigheid vir die gebruik van 'n draaibank.

Draaibanke word vir die masjinering van metaal, plastiek, glas en hout gebruik.

In meeste gevalle kom die as uit die ratkas uit, wat gewoonlik deur 'n elektriese motor aangedryf word. Maar daar is wel draaibanke wat nie van 'n ratkas gebruik maak nie maar eerder van bande en katrolle.

Op 'n draaibank kom die kloukop vas aan die as. Daar is verskillende tipes kloukoppe, elk vir 'n sekere doel. Die kloukop hou die werkstuk vas sodat dit saam met die as roteer.

Die loskop is aan die teenoorgestelde kant van die kloukop geleë. Die loskop is op dieselfde denkbeeldige as van rotasie. Dit kan links en regs geskuif word na gelang. Die loskop het verskeie take waarvan die mees algemene is om langer werkstukke stabiel te hou tydens rotasie met 'n senterstuk. Die loskop kan gebruik word om 'n boorpunt in te monteer om gate in die werkstuk te boor.

Die beitelhouer word gebruik om die gereedskap waarmee die werkstuk bewerk word vas te hou. Die beitelhouer maak op 'n drabalk vas wat links en regs, & vorentoe en agtertoe kan beweeg 


</doc>
<doc id="99681" url="https://af.wikipedia.org/wiki?curid=99681" title="Mount Cook">
Mount Cook

Mount Cook (Māori: "Aoraki") is met 'n hoogte van 3 724 meter die hoogste berg van Nieu-Seeland. Die berg is op die Suideiland in die Nieu-Seelandse Alpe geleë.
Mount Cook is op 13 Desember 1642 deur die Nederlandse ontdekkingsreisiger Abel Tasman ontdek. In 1851 is die berg deur die Britse offisier John Lort Stokes ná die Britse ontdekkingsreisiger James Cook genoem; Cook het die eilande van Nieu-Seeland vir die eerste keer omseil. In 1998 is die amptelike naam na Aoraki / Mount Cook verander om die historiese Māorinaam "Aoraki" te inkorporeer.

"Aoraki" is die naam van 'n persoon in die tradisies van die "Ngāi Tahu iwi"; 'n vroeë benaming vir die Suideiland is "Te Waka o Aoraki" ("Aoraki se kanoe"). In die verlede het baie geglo dit beteken "wolkdeursteker", 'n romantiese weergawe van die naam se komponente: "ao" (wêreld, bedags, wolk, ens.) en "raki" of "rangi" (dag, hemel, weer, ens.). Histories is die Māorinaam "Aorangi" gespel en het die die gestandaardiseerde Māorivorm
gebruik.


</doc>
<doc id="99685" url="https://af.wikipedia.org/wiki?curid=99685" title="Mount Tasman">
Mount Tasman

Mount Tasman (Māori: "Rarakiroa") is met 'n hoogte van 3 497 meter die tweede hoogste berg van Nieu-Seeland ná die nabygeleë Mount Cook. Die berg is op die Suideiland in die Nieu-Seelandse Alpe geleë.
Mount Tasman is ná die Nederlandse ontdekkingsreisiger Abel Tasman genoem. Die Māorinaam ("horo": "om te sluk"; koau: "ruig" of bonte witborsduiker) verwys glo na die swelling in die nek van 'n bonte witborsduiker wanneer hy 'n vis insluk.


</doc>
<doc id="99689" url="https://af.wikipedia.org/wiki?curid=99689" title="Oosterwolde">
Oosterwolde

Oosterwolde (Wes-Fries: "Easterwâlde") is 'n groot dorp in die Nederlandse provinsie Friesland. Die dorp lê suidoos van Drachten en ressorteer onder die munisipaliteit Ooststellingwerf (Wes-Fries: "Eaststellingwerf").



</doc>
<doc id="99691" url="https://af.wikipedia.org/wiki?curid=99691" title="NG gemeente Thaba 'Nchu-Tweespruit">
NG gemeente Thaba 'Nchu-Tweespruit

Die NG gemeente Thaba 'Nchu-Tweespruit is 'n gemeente van die Nederduitse Gereformeerde Kerk in die Vrystaatse Ring van Ficksburg, waarin dit die tweede oudste gemeente is. Die laaste deel van die naam is laat in die negentigerjare van die 20ste eeu bygevoeg. In 1985 het die gemeente 325 doop- en 430 belydende lidmate gehad, deur die loop van die 1990's onderskeidelik sowat 200 en 300, maar in 2015 was dit 29 en 115.

In 1834, ná die terugkeer van die Uys-kommissie, het die voornemende Trekkers van die Kaapkolonie besluit dat Thaba 'Nchu die byeenkomplek van die trekkers sou wees. Vanaf 1836 het hier periodiek die trekgroepe van Potgieter, Maritz, Retief en Uys aangekom. Hier is die eerste Volksraad op 2 Desember 1836 saamgestel en op 8 Februarie 1837 is deur diegene wat godsdienstig bekend was as die "reisende gemeente van die Gereformeerde Kerk na Port Natal", die eerste poging van stapel gestuur om tot kerklike organisasie oor te gaan. Op 11 Junie 1837 is Piet Retief hier as goewerneur en hoofkommandant beëdig, en is die doopregister van die reisende gemeente begin, maar as geboortejaar van die Vrystaatse Kerk as instelling geld die datum 1842 op Winburg.

Die verhouding tussen die Voortrekkers en die Barolongs was oor die algemeen besonder vriendskaplik. Ná die dood van Sivokle word hy as opperhoof van die Baralongs opgevolg deur Morokko (of Moroka), aan wie se sorg die onmondige seun en wettige toekomstige opperhoof Sepinari (of Sepinare), seun van Sivokle, toevertrou is. By een van sy vele vroue is vir Morokko 'n seun, Samuel, gebore. Ná sy dood het tussen die twee jongmanne Sepinari en Samuel 'n geskil ten opsigte van die opperhoofskap ontstaan. Uit geboorte was Sepinari die regmatige opvolger, maar dié reg het Samuel hom aangematig. Ten einde sy planne uit te voer het hy omstreeks die jaar 1885 in die nag saam met sy volgelinge 'n aanval gedoen op Sepinari, met die gevolg dat laasgenoemde sy lewe verloor. Ten gevolge van dié onrusbarende daad het die regering van die Oranje-Vrystaat tussenbeide getree. Pres. Jan Brand en 'n aantal gewapende burgers het hulle hierheen begewe en met hul aankoms by die inboorlinge se hoofstad is Samuel verban. Ook is die Baralong se grondgebied op 12 Julie 1884 tot integrale deel van die Vrystaat geproklameer "for the promotion of peace and not as a conquered territory". In "Ons gemeentelike feesalbum" skryf die medewerker van die gemeente: "Thaba 'Nchu – Berg van die Nag – is so onder Gods allerbesonderste voorsienigheid voorberei om later as 'n vuurtoring in 'n see van heidene te staan."

Voor hierdie tyd was daar net weinige wit grondbesitters, maar ná die proklamasie het die regering vele plase uitgegee sodat die Ringskommissie weldra die noodsaaklikheid ingesien het om 'n afsonderlike gemeente hier te stig.

Onder die regering van sy edele F.W. Reitz, staatspresident van die OVS, is die hoeksteen van die eerste NG Kerkgebou op 26 April 1890 deur ds. P. van Heyningen, destyds van Winburg, gelê as "de eerste Gereformeerde Kerk die in het district Moroka werd gebouwd". Die stigting van die gemeente het in 1891 plaasgevind, met ds. J.G. Kühn as eerste leraar. Daarna volg die stigting van die dorp op 24 Mei 1892, en van die sendinggemeente in dieselfde jaar.

In 1902 het die selfstandigheidsproklamasie van die distrik gevolg, en op 27 Januarie 1906 het ds. C.J. Snyman die hoeksteen gelê van die huidige kerkgebou, ontwerp deur die Duitse immigrant Hermann Kallenbach en sy vennoot, A. Reynolds. Die Australiese immigrant William Henry Ford het toesig oor die bouwerk gehou.

In 1928 is die eerste sendeling beroep en daarna is die Ereskuld-kerk opgerig om die ereverpligting van Afrikaners aan die Barolong, vir hulp aan die Voortrekkers, te begin afbetaal. Ingevolge die Naturelletrust- en Grondwet van 1936 is tot in 1948 sowat 80 000 morge grond in die distrik opgekoop, maar dit het destyds nog nie ’n noemenswaardige uitwerking op die wit bevolking gehad nie. Later was een van die sewe dele van die sogenaamde onafhanklike tuisland Bophuthatswana hier geleë.

Op 22 April 1949 is Tweespruit binne die gemeentelike grense tot dorp verklaar. Dié plekkie aan die Vrystaat-Natal-spoorlyn, is aan die einde van die Tweede Vryheidsoorlog gestig as nedersetting vir oudsoldate van die Engelse leer. Gedurende die Kroonkolonietydperk is ’n proefplaas hier aan die gang gesit en later het Tweespruit ’n groot landbouskool gehad. Die Afrikaanse skrywer Alexander Strachan het in 1972 aan die Hoër Landbouskool Tweespruit gematrikuleer. Dié skool het op 1 Januarie 1992 met die Hoër Landbouskool Kroonstad saamgesmelt op die Kroonstadse skool se perseel. Op sy beurt het die Hoër Landbouskool Kroonstad in 1994 met die Hoërskool Kroonstad, Hoër Tegniese Skool De Wet Nel en Spesiale Skool Johan Slabbert saamgesmelt. Die naam van die plek is afgelei van die twee spruite wat hier bymekaarkom.

Die Gereformeerde kerk Thaba 'Nchu is in 1897 gestig as die tweede gemeente van die Gereformeerde Kerk in die Oos-Vrystaat, maar sy naam is in 1987 verander na Tweespruit. Dié gemeente het in 2013 ontbind toe daar net 14 belydende en vier dooplidmate oorgebly het, vergeleke met 26 en sewe in 2002 en 36 en 13 in 1998. In 1959, die GKSA se eeufeesjaar, was die belydende lidmate 71 en die dooplidmate 54. Thaba 'Nchu en Tweespruit val sedert die plaaslike gemeente se ontbinding onder die Gereformeerde kerk Ladybrand, wat in 1872 gestig is as die eerste Gereformeerde kerk in die Oos-Vrystaat. Dié gemeente sluit, benewens Ladybrand, ook die dorpe Clocolan, Dewetsdorp, Excelsior, Hobhouse, Vanstadensrus en Wepener (wat sy eie gemeente gehad het van 1897 tot 1954) asook Lesotho se hoofstad, Maseru, in. In 2015 het Ladybrand 74 belydende en nege dooplidmate gehad, vergeleke met 124 en 85 in 1959, die eeufeesjaar van die GKSA.

Hier is ook nie 'n gemeente van die Nederduitsch Hervormde Kerk nie. Tweespruit (Thaba 'Nchu word nie in dié Kerk se "Almanak" vermeld nie) ressorteer onder die NH gemeente Clocolan, wat op 26 Oktober 1968 gestig is. Dit sluit ook die dorpe Clocolan, Ficksburg, Marquard, Senekal, Excelsior, Hobhouse en Ladybrand in, maar ondanks dié groot gebied het die gemeente in 2015 net 27 belydende en drie dooplidmate gehad, vergeleke met onderskeidelik 114 en 54 in 1989.





</doc>
<doc id="99696" url="https://af.wikipedia.org/wiki?curid=99696" title="Karteling">
Karteling

Karteling is 'n produksieproses wat gewoonlik op 'n draaibank uitgevoer word, waar 'n patroon van reguit, skuins of gekruisde lyne in die materiaal in gesny of gerol word. Die doel is gewoonlik om beter greep op handgereedskap te verskaf.


</doc>
<doc id="99699" url="https://af.wikipedia.org/wiki?curid=99699" title="Snakerivier">
Snakerivier

Die Snakerivier (Engels: "Snake River") is 'n groot noordwes-vloeiende rivier in die noordwestelike Verenigde State. Die Snakerivierhet 'n lengte van 1 735 km en is die grootste sytak van die Columbiarivier, die waterrykste rivier in Noord-Amerika, wat in die Stille Oseaan uitmond, asook die langste rivier in die Pasifiese Noordweste van Noord-Amerika.

Die Snakerivier ontspring in die Yellowstone Nasionale Park in die Rotsgebergte, Wyoming, en vloei in suidelike rigting deur die Grand-Teton-Nasionale Park. Na die Snake River Canyon vloei die rivier in westelike rigting en bereik die "Snake River Plain", 'n wye vlakte, wat oor 600 km oor die suidelike Idaho streek. Die Snakerivier vloei naby stede soos Idaho Falls, Pocatello, Twin Falls en Boise. Vanaf hier vorm die rivier die grens tussen die Amerikaanse deelstate Idaho en Oregon. Net suid van Lewiston vloei die Snakerivier deur die Hells Canyon, met 'n diepte van 2 410 een van die diepste klowe ter wêreld. Hier bereik die rivier die deelstaat Washington en mond naby Pasco in die Columbiarivier uit.


</doc>
<doc id="99705" url="https://af.wikipedia.org/wiki?curid=99705" title="Oostmahorn">
Oostmahorn

Oostmahorn (Wes-Fries: "De Skâns") is 'n dorp in die Nederlandse provinsie Friesland (Wes-Fries: "Fryslân"). Die dorp lê 14 kilometer noordoos van Dokkum by Anjum en ressorteer onder die munisipaliteit Noardeast-Fryslân.


</doc>
<doc id="99707" url="https://af.wikipedia.org/wiki?curid=99707" title="Heinrich von Kleist">
Heinrich von Kleist

Bernd Heinrich Wilhelm von Kleist (* 18 Oktober, na sy eie bewering 10 Oktober 1777 in Frankfurt (Oder); † 21 November 1811 by die Stolper Loch, tans Kleiner Wannsee in Berlyn) was 'n Duitse dramatikus, verhaalskrywer, lirikus en publisis. 

As skrywer het Kleist met sy werke buite die gevestigde literêre strominge van sy tyd - die Weimarse Klassiek en Romantiek - gestaan. Hy het veral bekendheid verwerf met sy "historiese riddertoneel" "Das Käthchen von Heilbronn", sy komedies "Der zerbrochne Krug" en "Amphitryon", die treurspel "Penthesilea" en sy novelles "Michael Kohlhaas" en "Die Marquise von O..."

Heinrich von Kleist word vandag as een van die belangrikste skrywers van die Duitse Romantiek beskou. Hy het egter eers in die 20e eeu erkenning gekry nadat sy dramatiese werk herwaardeer is. Die tragedie "Prinz Friedrich von Homburg" en die blyspel "Der zerbrochene Krug" is van sy bekendste toneelstukke. Heinrich von Kleist is op 18 Oktober 1777 in Frankfurt, Duitsland, gebore as die oudste seun van 'n Pruisiese offisier. 

Ten spyte van swak gesondheid het hy aanvanklik ŉ loopbaan in die leër verkies, maar hy het die beroep in 1799 laat vaar. Na 'n mislukte universiteitsloopbaan het Kleist 'n aantal reise onderneem, na onder meer Frankryk en Switserland. Intussen het hy begin skryf. In 1808 het die eerste uitgawe verskyn van die tydskrif "Phöbus", wat Kleist saam met Adam Müller, een van die voorste figure van die Duitse Romantiek, tot stand gebring het. 

Hierdie tydskrif, asook die "Berliner Abendblätter", waaraan Kleist in 1811 meegewerk het, het nie lank bestaan nie. 

Dit het lank geduur voordat Kleist se toneelstukke na waarde geskat is. Eers in die 20e eeu is aanvaar dat die kern van Kleist se werk nie Pruisiese nasionalisme was nie, maar wel die menslike emosies, wat hy met sielkundige insig ontleed het. Tematies en ten opsigte van dramatiese vormgewing (Kleist het die meeste van sy toneelstukke in versvorm geskryf) was Kleist sy tyd vooruit. 

Tans word hy as een van die belangrikste verteenwoordigers van die Duitse literatuur gedurende die Romantiek beskou. Die feilbaarheid van die menslike rede en die onvermoë van die mens om werklik kontak te maak met sy medemens staan sentraal in sy toneelstukke. Kleist het geprobeer om 'n sintese tot stand te bring tussen die Griekse tragedie en Shakespeare se werke. 

Volgens sy tydgenote het hy in sy tragedie "Robert Guiskard" (1802/03) daarin geslaag. Kleist het die manuskrip egter vernietig en slegs ŉ fragment van 524 reëls het behoue gebly. In 1804 is die tragedie "Die Familie Schroffenstein" opgevoer, nadat dit reeds die vorige jaar anoniem in boekvorm verskyn het. Die komedie "Amphitryon" (1807, premiere 1899) is gebaseer op Molière se vertolking van hierdie mite.

Hierdie stuk, asook "Der zerbrochene Krug" (1808), wat in ŉ dorpie naby Utrecht afspeel, word beskou as van die beste Duitse komedies uit hierdie tydperk. Die hoofkarakter is 'n regter wat 'n saak verhoor waarin hy self die hoofverdagte is. Die tragedie "Penthesilea" (1808, premiere 1870) handel oor die liefdesgeskiedenis van die koningin van die Amasone en die Griekse held Achilles. 

Hierdie moeilik opvoerbare stuk simboliseer die stryd tussen die manlike en vroulike geslag. Die premiere van "Das Kätchen von Heilbronn", 'n historiese drama, het in 1810 in Wenen plaasgevind. In 'n ander historiese drama, "Die Hermannsschl"acht (1808, premiere 1839). kom Kleist se anti-Franse gevoelens tot uiting, gevoelens wat by hom ontstaan het as gevolg van die besetting van Duitsland deur Napoleontiese troepe. 

Sy nasionalisme word weerspieël in sy laaste volledige toneelstuk, "Prinz Friedrich von Homburg". Hierdie stuk is reeds in 1809- 1811 geskryf, maar is eers in 1821, 'n paar jaar na Kleist se dood, gepubliseer. Die tema van die stuk is die spanning tussen vryheid en plig, en droom en werklikheid oorvleuel mekaar. Kleist se prosa is in die bundel "Erzählungen" (1810/ 11) waarin werke soos die bekende kortverhale "Michael Kohlhaas" en "Die Marquise von O" opgeneem is, versamel. Kleist het ook gedigte en 'n aantal verhandelinge, onder meer oor die marionetteteater, geskryf.

Sy toneelstukke was ook nie geslaag nie en slegs enkele van sy stukke is gedurende sy leeftyd opgevoer. Al hierdie teleurstellings, asook sy pessimistiese lewensuitkyk, het moontlik daartoe bygedra dat Kleist op 24 November 1811 selfmoord gepleeg het. Hy het op die strand van die Wannsee by Berlyn eers sy vriendin en daarna homself doodgeskiet. 

Sy vergeefse pogings om in sy eie leeftyd literêre sukses te behaal, moeilikhede wat hy in tussen-menslike verhoudings ondervind het en die politieke situasie in Duitsland het von Kleist laat vertwyfel. Op 21 November 1811 het die skrywer saam met sy vriendin Henriette Vogel, wat aan 'n ongeneesbare vorm van kanker gely het, naby die meer Stolper Loch selfmoord gepleeg.

<nowiki>*</nowiki> Wêreldspektrum, 1982, ISBN 0908409559 band



</doc>
<doc id="99708" url="https://af.wikipedia.org/wiki?curid=99708" title="Judith Sportel">
Judith Sportel

Judith Sportel (gebore 1972) is ’n Nederlandse sopraan wat gereeld optree saam met kore en reeds meegewerk het aan talle CD-opnames, veral van gewyde musiek.

Sportel is gebore in Hoogeveen en het grootgeword in ’n huis waarin sy reeds op ’n jong ouderdom met musiek en sang in aanraking gekom het. Aangesien sy aan ’n musiekskool studeer het, waar sy klavier- en sanglesse geneem het by Gerrit Jan Rutgers, het sy vroeg al die keuse gedoen om musiek te gaan studeer.

Ná skool het sy klassieke sang studeer aan die konservatorium in Zwolle by Lodewijk Meeuwsen waar sy in 1996 afstudeer. Gedurende haar studie het sy kennisgemaak met ’n gevarieerde en uiteenlopende repertorium. Sy het meesterklasse by menige bekende sangonderwyser geloop. Haar huidige sangafrigter is Joke de Vin.

Reeds tydens haar studie het sy dikwels as soliste opgetree. Deesdae is sy ’n gesogte soliste vir verskeie kore, vokale ensembles en orkeste. Onder leiding van heelparty dirigente het sy in uiteenlopende oratoriums gesing, dikwels saam met vooraanstaande soliste. Van die glansuitvoerings waarin sy opgetree het, was Bach se Kersfees-oratorium, die Matteus- en Johannes-passie, Händel se Messias en Josua, en verskillende ander oratoriums, requiems, kantates, misse en motette van onder andere Vivaldi, Bach, Haydn, Mozart, Faure, Mendelssohn-Bartholdi en Rutter.

Sy tree ook op in liederuitvoerings in Nederland sowel as in die buiteland en hou konserte in groot katedrale in onder meer Parys, Londen, Praag, Brussel en Metz. Intussen sing sy ook gereeld as soliste in radio-, TV- en CD-opnames.

Sportel het tot dusver een solo-CD uitgereik en meegewerk as solis aan talle ander CD's, waarvan net enkeles hier gelys word.







Sy werk voltyds as ortodontis-assistent by Caroline Aelbers se ortodontis-praktyk.




</doc>
<doc id="99709" url="https://af.wikipedia.org/wiki?curid=99709" title="Wanswerd">
Wanswerd

Wanswerd (Wes-Fries: "Wânswert") is 'n dorp in die Nederlandse provinsie Friesland. Die dorp lê op 'n heuwel wes van Dokkum. Dit ressorteer onder die munisipaliteit Noardeast-Fryslân en het sowat 204 inwoners (2014-sensus).


</doc>
<doc id="99711" url="https://af.wikipedia.org/wiki?curid=99711" title="NG gemeente Jagersfontein">
NG gemeente Jagersfontein

Die NG gemeente Jagersfontein is 'n Vrystaatse gemeente van die Nederduitse Gereformeerde Kerk in die Ring van Fauresmith. Die gemeente is op 1 November 1892 van die Fauresmith afgestig as die 34ste gemeente in die Vrystaatse Kerk.

Jacobus Jagers het die plaas Jagersfontein in 1854 vir 1 000 riksdaalders aan C.F. (Cornelis) Visser van die plaas Schraalfontein verkoop. Die plek ontleen dan ook sy naam aan die Griekwa-familie, die Jagers, wat by die fontein bokant die teenswoordige myn gewoon het. In 1870 het J.J. de Kock 'n diamant op dié plaas opgetel, en baie gou is nog gevind. Op 29 Augustus 1870 is die diamantvelde van Jagersfontein gedeeltelik as 'n delwery oopgesit. Interessante bepalings van die eerste delwersregulasies was dat alle delwers die familiebetrekkinge van die Vissers en burgers van die Vrystaat moes wees. Artikel 17 lui soos volg: "Het Committee zal toezien dat geene negotiewaren, wynen, sterke dranken en ander spiritualiën op de delverijen worden verkocht, en dat sterke dranken ook niet bij eenige groote hoeveelheden worden aangevoerd; dat des Sondags niet worden gegraven en geene onbehoorlijke vrolijkheden plaats vinden." 

Die delwers moes ’n vyfde van die opbrengs aan diamante afstaan aan die weduwee Visser, eienares van die plaas. L.B. van der Walt het in "Die Volksblad" van 5 Oktober 1929 geskryf dat ná die oopstelling van die delwery, is Charles Hutton tot inspekteur van die delwery benoem. Aanvanklik het die werk maar langsaam gevorder weens die primitiewe werkwyse, asook deur gebrek aan water en kapitaal sodat die inspekteurskap in 1872 weer opgehef is. Omstreeks 1878 het persone soos W.H. Beddy, Charles Wiele en C. Ried stelselmatiger begin werk. 'n Maatskappy, die "Fauresmith Diamond Mining Company" is gevorm met C. Hannan as bestuurder. 

Die diamanthoudende grond is met skotskarre na 'n toestel vervoer bekend as die "whim", en daar is dit gewas. Hierdie toestel is deur perde getrek. In 1879 is Marthinus G. Keyter as goewermentsinspekteur aangestel; hy het ook as vrederegter diens gedoen. Daar is 'n delwerskomitee benoem met Keyter as voorsitter en J.G. Brink as sekretaris. In 1880 het sake nog beter gevorder. Die suiwer inkomste wat die regering geniet het, was £2 620. Die eerste stoomwerktoestelle het nou ook hul verskyning op die delwery gemaak. Die delwers het in 1881 'n versoekskrif na die Volksraad gestuur waarin daar gevra is dat die lokvinkstelsel wat destyds op Kimberley in gebruik was, ook op Jagersfontein toegepas moet word. Die delwers was van mening dat dit die doeltreffendste metode was om die onwettige diamanthandel te bekamp wat op uitgebreide skaal plaasgevind het. Die versoek is nie toegestaan nie; as enigste alternatief is voorgestel 'n goeie polisiemag, en £500 is op die begroting geplaas daarvoor. In 1882 is 'n assistent-landdros aangestel in die persoon van J.J. Wilson. In dieselfde jaar is Jagersfontein as dorp erken. 

Intussen het die plek weer gely weens die dobbelgees wat sy verskyning gemaak het. Maatskappye is gestig, en aandele verkoop teen ongehoorde pryse, en baie mense is geruïneer. In 1893 is die grootste wit diamant wat tot op daardie datum ontdek is, in hierdie myn gekry. Die totale gewig was 971 karaat en die grootste maat was 129,5 cm in omvang. Hierdie diamant is Excelsior genoem. Twee jaar later is 'n foutlose wit diamant van 637 karaat gevind, en is beskou as die volmaakste diamant wat ooit ontdek is. Dit is "Reitz" genoem ter ere van pres. F.W. Reitz. Die myn was toe nie meer in die hande van die Vissers nie, want hulle het dit in 1888 aan die Jagersfontein Mine and Estate Co. vir £90 000 verkoop. 

Vanaf 1886 was die sake van die dorp in die hande van 'n dorpsbestuur, maar in 1904 het die plek 'n dorpsraad gekry en was J.J. Wilson die eerste burgemeester. In Oktober 1900 het 'n klein afdeling troepe uit die kommando van genl. J.B.M. Hertzog die dorp binnegetrek. Daar het toe 'n geveg plaasgevind, maar die aanvallers het later weer padgegee. Op 25 Desember 1900 het die Engelse die dorp ontruim.

Die gemeente het sy ontstaan te danke aan die ontdekking van diamante op die plaas Jagersfontein, want as gevolg van die ontdekking kom die gewone toeloop van mense met die doel om hul fortuin te soek en onder hulle was 'n aanmerklike getal wat behoort het tot die NG Kerk. Hulle is 'n tyd lank getrou bedien deur ds. H.J. Lückhoff, leraar van die gemeente Fauresmith. Vanweë die gestadigde toename van lidmate hier in die "mynkamp" het dit noodsaaklik geword om 'n hulpleraar aan te stel en 'n kerkgeboutjie op te rig. Die eerste hulpleraar wat hier gearbei het, was ds. J.W. Daneel, wie se werk nie sonder seën was nie. Nadat ds. Daneel na die sendingveld vertrek het, het ds. W. Robertson as hulpprediker opgetree tot hy die beroep na Petrusburg aangeneem het. Hoewel die eerste diamant reeds in 1870 deur ene De Klerk hier opgetel is en die myn reeds in 1871 begin werk het, is daar dan eers omstreeks 1890 aan afstigting gedink.

Volgens ds. P.A. Roux se mededeling in "Ons Kerk Album" (1917) het die Ringskommissie van die Westelike Ring die gemeente Jagersfontein op 10 November 1892 as selfstandige gemeente gestig. Maar volgens "Ons gemeentelike feesalbum" is 'n vergadering op 21 November 1892 in die konsistorie van die kerkgebou van Jagersfontein gehou, bestaande uit afgevaardigdes van die kerkraad van Fauresmith. Die doel was om aan Jagersfontein voor te stel dat hulle die verantwoordelikhede ten opsigte van ds. Robertson, hulpleraar, op hulle neem, naamlik £200 aan salaris. Volgens dié bron was daar dus toe nog nie 'n selfstandige gemeente op Jagersfontein nie, hoewel die gemeente se stigtingsjaar vandag nog erken word as 1892. "Ons gemeentelike feesalbum" vervolg: "Ná rype beraadslaging het die lidmate van Jagersfontein hulle gewillig verklaar hiervoor en is J.G. Brink as scriba van die kerkraad van Jagersfontein gekies. Uit die notule blyk dit ook baie duidelik dat Jagersfontein reeds op 1 November as 'n aparte gemeente afgestig is." 

Op 'n gemeentevergadering van 29 Julie 1893, waarop ds. A. Murray van Jacobsdal gepresideer het, is die volgende besluite geneem: (a) Eers te wag met die bou van 'n pastorie. (b) Om dadelik 'n beroep uit te bring. Hieraan is uitvoering gegee. Prop. A.J. Malherbe het tydelik met die werk begin, maar op 23 April 1894 word hy beroep en het hom die beroep laat welgeval. (Hy was later die toegewyde en onvergeetlike ds. A.J. Malherbe van Boshof, ook moderator van die Sinode in die OVS.) Kort ná sy bevestiging is die huis van broer De Klerk as pastorie vir die som van £300 aangekoop. Uit die notules blyk dat daar veral aandag gegee is aan sulke sake soos die sendingwerk hier ter plaatse, Sondagsontheiliging onder meer deur 'n "band" (orkes) wat op Sondae musiek gemaak het, ensovoorts.

Maar die tyd van voorspoed en sonskyn was van korte duur. Die oorlogswolke het ál meer saamgepak, en eindelik was die dorp nie net leeg nie, maar ook verwoes. (Die kerkgebou het wel behoue gebly.) Op 23 Augustus 1903 is prop. J.P. van Huyssteen hier bevestig. Sy bediening was langer as sy voorganger s'n, naamlik tot in 1910, en gedurende dié tyd is die huidige kerkgebou vergroot deurdat twee vleuels aangebou is (1909). Dit het die kerk se vorm na dié van 'n kruiskerk verander met ruimte vir twee galerye en omtrent 600 sitplekke.

Ná hom volg: di. W.J. Meyer (1910–'12); P. A. Roux (1914–'21), tydens wie se tyd die huidige pastorie vir £1500 (1915) aangekoop is; J.C. du Plessis (1924–'28) — net voor sy vertrek is die nuwe orrel aangekoop en geïnstalleer; I.J. Minnaar (1929–'31); D.J. van der Merwe (1933–'39) — ná 'n lang vakature van byna twee jaar, is ds. Van der Merwe hier bevestig; die depressie en die sluiting van die myn het hulle nou op meer as een gebied op 'n wrede wyse laat geld en tog het ds. Van der Merwe saam met sy kerkraad nie net die skuld afgewerk nie, maar ook die kop bo water gehou; B.J.B. Roux (1937–'42) — 'n tyd van gevestigde opbouing; M.H. Visser (1942–'46); J.J. Lubbe (1947–) — die myn heropen; die moederkerkgebou word gerepareer, met 'n nuwe en groot klok in die toring; 'n nuwe sendingkerk gebou; 'n sendeling in die persoon van eerw. H. Page word saam met Fauresmith beroep.

Reeds in 1963 skryf P.J. Nienaber in "Suid-Afrikaanse pleknaamwoordeboek": "Daar was 'n tyd toe dit 'n groot bevolking gehad het, maar vandag is daar slegs 664 blankes." In 2011 se sensus het dit afgeneem tot 301 (NG lidmate: 175), vergeleke met 419 (NG lidmate: 237) in 2001. Die NG gemeente se lidmate het in die afgelope drie dekades weens die sluiting van die myn en ander faktore as volg afgeneem: van 500 in 1960 tot 402 in 1985 en 168 in 2015.





</doc>
<doc id="99712" url="https://af.wikipedia.org/wiki?curid=99712" title="Carel Greeff">
Carel Greeff

Carel Greeff (* 20 Mei 1990) is ’n rugbyspeler wat vir die Cheetahs as flank speel in die Superrugbyreeks en vir die Griekwas in die Curriebekerreeks.

Greeff het die Luiperds in 2006 by die Grant Khomo-week, in 2007 by die o/18 Akademieweek en in 2008 die o/18 Cravenweek verteenwoordig. In 2008 is hy gekies vir die Suid-Afrikaanse o/18 Elitespan na sy vertoning by die Cravenweek.

Na sy skoolloopbaan het hy hom by die Natalse Haaie aangesluit en vir hulle in die o/19 Provinsiale Kampioenskap uitgedraf.

In 2011 het Greeff sy eersterangse debuut vir die Goue Leeus gemaak in ’n vrienskaplike wedstryd teen die Valke voor die aanvang van die 2011 Curriebeker Premierafdeling. Hy het egter nooit in die toernooi self gespeel nie maar het die Goue Leeus se o/21-span in die Provinsiale Kampioenskap in twaalf wedstryde verteenwoordig.

Greeff het in die 2013 Varsitybeker vir die Universiteit van die Witwatersrand gespeel en vyf drieë in sewe wedstryde gedruk en was die gesamentlike voorste driedrukker in die toernooi.

Voor die 2013 Curriebekerseisoen het Greeff hom by die Griekwas aangesluit. Hy het sy debuut aldaar in die eerste wedstryd van die seisoen teen die Natalse Haaie gemaak. Hy het ’n drie in beseringstyd gedruk om die telling gelykop te maak met 30 elk waarna die drie verdoel is vir ’n oorwinning deur die Griekwas.

In 2014 is Greeff in die Cheetahs se groep vir die Ruperrugbyseisoen ingesluit. Hy was op die plaasvervangerbank vir die wedstryde teen die Western Force en die Brumbies maar het nie op die veld gegaan nie.

Hy het egter sy Superrugbydebuut op 24 Mei gemaak toe hy as plaasvervanger teen die Stormers uitgedraf het.


</doc>
<doc id="99719" url="https://af.wikipedia.org/wiki?curid=99719" title="Vlag van Kasakstan">
Vlag van Kasakstan

Die nasionale vlag van Kasakstan is op 4 Junie 1992 amptelik in gebruik geneem. Die vlag vertoon ’n goue son-en-arend-motief in die middel van ’n eenvoudige blou baan met ’n vertikale ornamentele patroon op die vlagpaalkant.

Die ornamentele patroon stel die kuns en kulturele tradisies van die ou kanaat en die Kasakke voor. Die ligblou agtergrond stel die verskeie Turkse volkere voor wat deel uitmaak van die hedendaagse bevolking van die land, insluitend die Kasakke, Tartare, Oeigoere, Oesbeke en andere. Die ligblou stel ook vrede, vryheid, kulturele en etniese eenheid van die Kasakse nasie. Die son stel die bron van lewe en energie voor. Dit is ook ’n simbool van rykdom en oorvloedigheid; die son se 32 strale is soos graan wat die basis van oorvloedigheid en welvaart is.

Mense van verskillende Kasakse stamme het vir eeue reeds ’n goue arend op hul vlae gehad. Die steppe-arend stel die mag van die staat voor. Vir die moderne nasie van Kasakstan is die arend ’n simbool van onafhanklikheid, vryheid en die toekoms.

Die vlag van Kasakstan het ’n goue son met 32 strale oor ’n swewende goue steppe-arend, albei gesentreer op ’n eenvoudige hemelsblou baan; op die wapperkant is ’n nasionale ornamentele patroon “kosjkar-muïz” (die ramshoring) in goud. Die dimensies van die vlag is in ’n verhouding van 1:2.



</doc>
<doc id="99720" url="https://af.wikipedia.org/wiki?curid=99720" title="Hyundai Terracan">
Hyundai Terracan

Die Hyundai Terracan is 'n mediumgroot SNV wat vanaf 2001 tot 2007 deur die Suid-Koreaanse vervaardiger Hyundai vervaardig is. Dit is gebaseer op die Hyundai Highland konsep en verskyn as 'n onderstelafgeleide van die tweede generasie Mitsubishi Pajero. Dit word aangedryf deur een van twee enjins: 'n 2,9 liter-inlynvier Hyundai J-enjin, of 'n 3,5 liter V6 Hyundai Sigma-enjin. Die naam van die motor is afgelei van "terra" (grond) en "Khan" (koning). Die Hyundai Veracruz het die Terracan vervang.

Australiese spesifikasie Terracans was beskikbaar in twee afwerkingsvlakke - basies en Highlander. Highlander modelle was as standaard toegerus met leersitplekke, klimaatbeheerlugversorging en 'n outomatiese 4WD-ewenaar wat in die rit kon oorskakel. Al die modelle het met laestrek-ratte en 'n aparte leerraam-onderstel verskyn.


</doc>
<doc id="99723" url="https://af.wikipedia.org/wiki?curid=99723" title="Diante do Trono">
Diante do Trono

Diante do Trono ("Voor die Troon") is 'n Brasiliaanse Christelike musiekgroep wat deur Ana Paula Valadão gelei word. Die groep is afkomstig van Belo Horizonte, Minas Gerais, Brasilië. Hulle het meer as 15 miljoen albums verkoop.

Diante do Trono-reeks


Crianças Diante do Trono-reeks


Další alba:




</doc>
<doc id="99727" url="https://af.wikipedia.org/wiki?curid=99727" title="NG gemeente Petrusburg">
NG gemeente Petrusburg

Die NG gemeente Petrusburg is ’n Vrystaatse gemeente van die Nederduitse Gereformeerde Kerk in die Ring van Fauresmith. Dit was in 2015 die 31ste oudste betaande gemeente in die Vrystaatse Sinode.

Petrusburg is aangelê op die plaas Diepfontein, wat ’n deel was Rietfontein, distrik Fauresmith. 'n Komitee, bestaande uit die eksekuteur in die boedel van Petrus Albertus Venter en D.J. Erasmus, J.S. van der Walt, F.J. de Kock en J.J. Erasmus het die plaas in 1891 gekoop van J.C. Potgieter om 'n dorp daarop aan te lê. Die Volksraad het in 1890 versoekskrifte ontvang van L.J. Venter en 45 ondertekenaars om hierdie plaas tot dorp te verklaar. Maar omdat daar ook 'n memorie was van C.P. van Wyk en 58 ander persone om Emmaus (vandag 'n spoorweghalte) tot dorp te verklaar, het die Volksraad 'n kommissie (C.H. Wessels, J.J. van Niekerk en J.A. Venter) benoem om die saak te ondersoek en 'n aanbeveling te doen.

Diepfontein was 2 200 morge groot, het 'n sterk fontein gehad en ook 'n groot opvangdam. Aangesien die plaas gekoop is as kerkplaas vir die twee Hollandse Kerke (Ned. Geref. Kerk en Geref. Kerk) was daar reeds 50 water- en 375 droë erwe opgemeet; 39 water- en 63 droë erwe was al verkoop. Op Emmaus was in 1881 al 18 erwe opgemeet en 20 in 1883 – hier was 'n twee dosyn reeds bewoon. Emmaus, groot 940 morge, was geregistreer op die naam van 'n komitee ten behoewe van die Ned. Geref. Kerk en skool van Emmaus. Aan water was daar geen gebrek nie. Die kommissie van die Volksraad het ten gunste van die plaas Diepfontein besluit. Gevolglik het die Volksraad hierdie plaas as dorp erken onder die naam Petrusburg, genoem na Petrus Albertus Venter, uit wie se boedel geld geneem is om die plaas te koop. As eerste resident-vrederegter is aangestel M.J. Potgieter. ln 1899 is Petrusburg deur sy eienaars aan die dorpsraad verkoop.

Die gemeente is op 29 Julie 1892 gestig. Die lede van die Ringskommissie was: di. Charles Morgan van Bloemfontein en P.S. van Heerden van Boshof, en ouderling A. Griessel van Brandfort. Die gemeente is saamgestel uit gedeeltes van Fauresmith, Bloemfontein, Boshof en Jacobsdal. Die eerste kerkraadsvergadering is op 15 Augustus 1892 gehou onder voorsitterskap van die konsulent, ds. Andrew Murray (seun van prof. John Murray) van Jacobsdal. Volgens "Ons gemeentelike feesalbum" is ds. William Robertson, voorheen van die gemeente Calvinia, op hierdie vergadering beroep, maar "Ons Kerk Album" voer aan die beroep is eers uitgebring op 30 Januarie 1893. Ds. Robertson het die beroep aangeneem, en swierig met ses perde en 'n veerwa het die familie Robertson op 16 April 1893 die dorpie bereik. ("Ons Kerk Album" skryf hy is al die 15de bevestig.)

Onder moeilike omstandighede het ds. Robertson die werk aangepak, want hier was nog geen kerkgebou en ook nie 'n pastorie nie. Die eerste insameling vir die gemeente het die bedrag van £29.14s.6d en 82 skape opgelewer. In 1894 is die pastorie gebou en in 1898 is 'n aanvang geneem met die bou van die kerk. Op 14 Januarie 1899 is die hoeksteen van die nuwe kerkgebou deur staatspresident M.T. Steyn gelê. Dit was 'n groot dag vir die gemeente, en behalwe die president was ook teenwoordig "die voorsitter van die Hoogedele Volksraad die Edele heer Cornelius Hermanus Wessels (vader van die sopraan Cecilia Wessels), die plaaslike lid van die Hoogedele Volksraad die Edele heer Christiaan Hendrik Willem van der Post ens." Die argitek van die Godsgebou was Walter Donaldson van Ficksburg en die boumeester die heer Petrus Cornelis van Zijl, van Brandfort.

Die kerkgebou is gedurende 1899 voltooi en alles was vir die inwyding gereël toe die Anglo-Boereoorlog 'n week voor die inwydingsdatum uitbreek. Gemeentelike bedrywighede het tot stilstand gekom. Hoewel die Engelse troepe die kerkgebou as huisvesting gebruik en die Nagmaalservies in dié dae verdwyn het, het die gebou self feitlik onbeskadig gebly. Ds. Robertson het gedurende die oorlogsjare Petrusburg verlaat en nie weer ná die oorlog teruggekeer nie.

Op 24 Oktober 1903 is ds. P.A. Roux – later van die gemeente Jeppestown – hier bevestig en is die kerk ook op hierdie datum ingewy. ("Ons Kerk Album" sê dit was "in het begin van den grooten Boerenoorlog", maar dan: "Wegens de treurige omstandigheden van land en volk in dien tijd, kon er geen feestviering plaats vinden bij de inwijding van het Godsgebouw.") Dit was donker en moeilike jare. Daar het 'n groot skuld op die kerk gerus en die gemeente was as gevolg van die oorlog brandarm. Ds. Roux was 'n groot besieling vir die gemeente en het wondere verrig. In dié moeilike jare het die gemeente van Kaapstad 'n orreluitvoering ten behoewe van ons gemeente gegee, en het die heer Faure, minister van landbou in die Kaapkolonie, 'n klok aan die gemeente present gegee.

Op 20 Maart 1915 is ds. Roux opgevolg deur die alombeminde kerkvader ds. C.D. Bam, wat gedurende sy bediening in hierdie gemeente tot moderator van die Vrystaatse Kerk gekies is. Ds. Bam het diep spore in hierdie gemeente afgedruk en sy emeritaat in 1920 aanvaar.

Ná ds. Bam is die gemeente agtereenvolgens bedien deur ds. J.H. Badenhorst, later Sendingsekretaris in die Vrystaatse Kerk, ds. P.H. Coetzee, ds. Z.H. van der Westhuizen en ds. A.M. de V. Esterhuysen. Gedurende ds. Esterhuysen se bediening is die kerkgebou heeltemal opgeknap en 'n sierlike toring aangebou, wat met geleentheid van 'n groot jubileumfees ingewy is. Ds. J.L. Pretorius, is in 1948 hier bevestig.

In "Ons gemeentelike feesalbum" van 1952 skryf die medewerker van Petrusburg: "Die gemeente het so pas 'n rekord-dankoffer ingesamel en op elke gebied is daar vooruitgang. 'n Lieflike gees van eensgesindheid en samewerking heers in die gemeente en die eerw. kerkraad beywer hom nou vir die bou van 'n doeltreffende kerksaal. As ons terugblik oor die 60-jarige bestaan van hierdie gemeente, sien ons talle voetspore van godvrugtige voorouers – manne en vroue wat onder moeilike omstandighede gebou het. Mag ons hulle nagedagtenis in ere hou en in dankbaarheid uitroep: 'Ebenhaeser – tot hiertoe het die Here ons gehelp."

In 1941 is die vervalle kerkgebou heeltemal vernuwe. Die kerk kry onder meer 'n pragtige nuwe toring met moderne uurwerk. Die uurwerk is in sy geheel in Suid-Afrika vervaardig. Mnr. Mike Botha skenk ook 'n nuwe klok. Die inwyding van die toring met sy horlosie en nuwe klok vind plaas saam met die voorbereidingsdiens op 11 April 1942. Sondagmiddag om 15:00 het die uurwerk vir die eerste keer geslaan.

In 1965 is weer groot herstelwerk aan die kerkgebou gedoen. Die buitemure is onder andere met Kenetex bespuit. Op 'n kerkraadsvergadering op 7 Junie 1974, onder leiding van ds. J.T. Schutte, kom die algemene toestand van die kerkgebou onder die loep met die gedagte of die ou gebou herstel en gemoderniseer word, of die bou van 'n nuwe kerkgebou. Op 26 Junie 1974 word besluit om die ou kerkgebou te sloop en te begin met die bou van 'n nuwe gebou. 'n Aantal kerke word besoek om inligting in te win. E.J. Bloem van Kroonstad is as agritek aangestel, en Broer Jacobs van Carnavon as bouer. Die kerkraad voorsien self die materiaal. Die nuwe kerk is op dieselfde plek as die ou kerk opgerig. Feitlik die hele dorp was daar die dag toe die ou kerk se toring afgebreek is. 'n Gestremde lidmaat, oom Jantjie Kruger, wat met 'n kruising van iets tussen 'n fiets en 'n rolstoel gery het, het die vorige dag al aan almal aangekondig dat die toring die volgende dag sou val. Eers wou die toring nie val nie, tot 'n padskraper ingespan is om dit om te trek. 'n Ooggetuie onthou: "Toe die toring uiteindelik tot 'n val kom, het die mans hul hoed afgehaal. Trane het oor die gemeenskap se wange geloop. Die nuwe kerk was 'n groot aanwins vir die gemeente, maar 'n deel van die gemeenskap het geglo dat God nie sy huis inmekaar sou laat val nie."

Die eerste sooi vir die fondamente van die nuwe kerkgebou word op Woensdagmiddag, 19 Maart 1975 om 17:00 gespit. Toe kon die bouery van die nuwe kerkgebou amptelik begin. Om 14:00 op Vrydag 25 Julie 1975 vind die hoeksteenlegging plaas. Die hoeksteen van die ou kerk is langs die hoeksteen van die nuwe kerk geplaas. Abel Schoeman, die oudste manslidmaat, plaas die ou kissie met inhoud terug. J.L.J van Rensburg, die oudste lidmaat, plaas die kissie wat agter die Emmausklip uitgehaal is terug. Estelle Botha, die jongste lidmaat, plaas die nuwe kissie agter die nuwe hoeksteen. Oom Chris Bitzer het die nuwe kissie gemaak en ook almal toegesoldeer.






</doc>
<doc id="99729" url="https://af.wikipedia.org/wiki?curid=99729" title="Piet Crous">
Piet Crous

Petrus Arnoldus Crous ("Piet") (gebore 2 Julie 1955 in Johannesburg) is 'n voormalige Suid-Afrikaanse juniorswaargewigbokser. Hy het in 1984 die WBA-kruisergewigwêreldtitel gewen toe hy Ossie Ocasio met punte geklop het.

Crous het professionele status in 1977 verkry, en die WBA-ligswaargewigtitel verower met 'n punteoorwinning oor Ossie Ocasio in 1984. Hy het die gordel een keer suksesvol verdedig, voor hy dit die volgende jaar afgestaan het aan Dwight Muhammad Qawi ná 'n tegniese uitklophou. Crous was tweekeer op die planke in die elfde ronde. Hy het in 1987 uitgetree.



</doc>
<doc id="99730" url="https://af.wikipedia.org/wiki?curid=99730" title="Vlag van Katar">
Vlag van Katar

Die nasionale vlag van Katar is op 9 Julie 1971 amptelik in gebruik geneem. Die vlag vertoon twee vertikale bane in wit aan die vlagpaalkant en maroen aan die wapperkant, geskei deur nege wit driehoeke wat ’n sigsaglyn vorm.

Die wit stel vrede voor, die maroen (wat in ’n vroeëre weergawe rooi was) stel die bloed wat gevloei het in talle oorloë in Katar voor terwyl die sigsaglyn Katar voorstel as die negende lid van die ‘herenigde Emirate’ van die Persiese Golf aan die einde van die Katars-Britse verdrag in 1916.

Die gebruik van ’n pers kleur in Katar dateer ’n paar eeue terug. Daar word aangevoer van Katar die eerste was om ’n kleurstof van skulpvis te maak gedurende die tydperk van die Kassiete en dat hulle ’n kleurstofindustrie aan die kus van Katar bedryf het wat die pers kleurstof vervaardig het. Katar was ook bekend vir sy produksie van pers kleurstof gedurende die regering van die Sassanidiese Ryk. Mohammed bin Thani, wat van 1847 tot 1876 aan bewind was, het ’n vlag met ’n pers-rooi kleur voorgestel in ’n poging om die staat te verenig en om die geskiedkundige betekenis daarvan uit te lig. Die vlag se kleure is deur die son verdonker wat uitgeloop het op die maroen kleur. In 1932 het die Britse Vloot voorgestel dat ’n amptelike vlag ontwerp moes word. Hulle het voorgestel dat die vlag rooi moes wees maar Katar het verkies om maroen te gebruik.

Die ontwerp van die Katarse vlag is 11 in hoogte by 28 in breedte (die wit baan is 8, die maroen baan is 18 en die sigsagvorm is 2).

Die vlag van Katar is aanvaar voordat Katar op 3 September 1971 onafhanklikheid van Brittanje verkry het. Katar het sy eenvoudige rooi vlag gewysig met die toevoeging van ’n vertikale wit baan aan die vlagpaalkant om te strook met die Britse riglyne in die middel-19de eeu. Die negepuntige getande rand is in die middel van die 20ste eeu tot die vlag toegevoeg en rooi is laat vaar vir maroen in 1949. Dit het aanleiding gegee tot die huidige vlag. In 1855 het Sjeik Jassim bin Mohammed Al Thani reeds ’n vlag met ’n soortgelyke patroon gebruik met ’n pers-rooi en wit kleurskema. Hoewel ’n soortgelyke vlag in die verhouding 11:30 reeds sedert 1949 gebruik is, is die vlag amptelik op 6 Julie 1971 vir gebruik aanvaar.



</doc>
<doc id="99731" url="https://af.wikipedia.org/wiki?curid=99731" title="Lodewyk XVIII van Frankryk">
Lodewyk XVIII van Frankryk

Lodewyk XVIII (Frans: Louis XVIII) was die koning van Frankryk van 1815 tot met sy dood in 1824. Hy was 'n kleinseun van koning Lodewyk XV en 'n broer van koning Lodewyk XVI van Frankryk. Hy het met Marie Louise Joséphine van Savoj getrou in 1771.


</doc>
<doc id="99732" url="https://af.wikipedia.org/wiki?curid=99732" title="Silverstone-renbaan">
Silverstone-renbaan

Die Silverstone-renbaan is 'n motorrenbaan in Engeland langs die Silverstone- en Whittlebury-woonbuurte van Northamptonshire.

Silverstone is die tuiste van die Britse Grand Prix, wat sedert 1948 hier aangebied word. Die 1950 Britse Grand Prix by Silverstone was die eerste wedren in die destydse nuutgevormde FIA Formule Een Wêreldkampioenskap.


</doc>
<doc id="99738" url="https://af.wikipedia.org/wiki?curid=99738" title="HD 7924">
HD 7924

HD 7924 is ’n hoofreeksster van spektraaltipe K met ’n skynbare magnitude van 7,185 wat sowat 55 ligjare van die Aarde af in die sterrebeeld Kassiopeia lê. Dit is kleiner, koeler en dowwer as ons Son en het ’n laer massa en metaalinhoud. 

In 2009 is ’n Superaarde-eksoplaneet in ’n wentelbaan om die ster ontdek. In 2015 is nog twee planete ontdek. Die eienskappe van die eerste planeet is hersien en die beraamde massa verminder.



</doc>
<doc id="99741" url="https://af.wikipedia.org/wiki?curid=99741" title="Skeppingspilare">
Skeppingspilare

Die Skeppingspilare is wolkkolomme in die Arend-newel (in die sterrebeeld Slang) wat bekend geraak het danksy ’n foto deur die Hubble-ruimteteleskoop. Die newel is sowat 7 000 ligjare van die Aarde af. Die kolomme word so genoem omdat nuwe sterre aan die vorm is in die stof en gas, terwyl die pilare weggekalwe word deur lig en winde vanaf nabygeleë sterre wat onlangs gevorm het. 

Die foto is op 1 April 1995 geneem en is deur Space.com aangewys as een van die top-10-foto's deur Hubble. Die sterrekundiges wat daarvoor verantwoordelik was, is Jeff Hester en Paul Scowen, destyds albei verbonde aan die Arizona-staatsuniversiteit. In 2011 is die streek weer besoek deur die ESA se Herschel-ruimtesterrewag.

Die pilare is saamgestel uit koel molekulêre waterstof en ruimtestof wat weggekalwe word deur die ultravioletlig van nabygeleë warm sterre. Die vingeragtige uitsteeksels is groter as ons Sonnestelsel; die linkerkantse pilaar is sowat vier ligjare lank. Hulle word gevorm deurdat stukke van die newel taamlik bestand is teen die jong sterre se intense UV-strale en dit wegkeer van die deel van die wolke onder hulle.

Op foto's deur die Spitzer-ruimteteleskoop kan ’n wolk warm stof naby die Skeppingspilare gesien word wat deur een groep beskou word as ’n skokgolf wat deur ’n supernova veroorsaak is. As dit so is, kon die supernova die pilare 6 000 jaar gelede vernietig het. Omdat die pilare sowat 7 000 ligjare van die Aarde af is, sal dit eers oor sowat 1 000 jaar hier sigbaar wees weens die beperkte snelheid van lig. Een sterrekundige wat nie by die Spitzer-waarnemings betrokke was nie, meen egter ’n supernova sou sterker radio- en X-straal-uitsendings tot gevolg gehad het en dat dit eerder die winde van enorme sterre is wat die stof kon verhit het. As dit die geval is, sal die Skeppingspilare oor ’n langer tydperk weggekalwe word.

Die Hubble-ruimteteleskoop se oorspronklike foto van die Skeppingspilare bestaan uit 32 verskillende beelde wat deur vier kameras geneem is. Die lig op die foto kom van verskillende elemente in die newel en vorm verskillende kleure op die saamgestelde foto: groen vir waterstof, rooi vir enkel-geïoniseerde swaelatome en blou vir dubbel-geïoniseerde suurstofatome.

Die swart deel regs bo op die foto word veroorsaak deur die feit dat die kamera wat dié vierkant afgeneem het, ’n vergrootlens het; wanneer dié deel verklein word om by die ander foto's te pas, ontstaan ’n "gat" in die res van dié vierkant. 

In 2011 het die Herschel-ruimtesterrewag ’n nuwe foto van die Skeppingspilare geneem in infrarooi-golflengtes, wat sterrekundiges in staat gestel het om binne-in die pilare te sien en die skeppende en vernietigende kragte van die Arend-newel beter te verstaan.

Ter viering van die 25ste herdenking van Hubble se lansering het sterrekundiges in 2014 ’n nuwe foto van die pilare saamgestel wat groter is en ’n hoër resolusie het. Dit is in Januarie 2015 bekendgestel op die Amerikaanse Sterrekundevereniging se byeenkoms in Seattle. Die foto is deur Hubble se Wyeveldkamera 3 geneem wat in 2009 geïnstalleer is, en is in sigbare en infrarooilig.



</doc>
<doc id="99745" url="https://af.wikipedia.org/wiki?curid=99745" title="Kimswerd">
Kimswerd

Kimswerd (Wes-Fries: "Kimswert") is 'n dorp in die Nederlandse provinsie Friesland. Die dorp lê noordwes van Sneek en ressorteer onder die munisipaliteit Súdwest-Fryslân. Dit was tot 2011 deel van die voormalige munisipaliteit Wonseradeel. Die dorp het sowat 603 inwoners (2011-sensus).




</doc>
<doc id="99746" url="https://af.wikipedia.org/wiki?curid=99746" title="NG gemeente Zastron">
NG gemeente Zastron

Die NG gemeente Zastron is ’n Vrystaatse gemeente van die Nederduitse Gereformeerde Kerk. Dit is in 1894 gestig (volgens "Ons Kerk Album" [1917] 29 November 1893) as die 35ste gemeente in die Vrystaatse Kerk en die derde laaste voor die Tweede Vryheidsoorlog (1899–1902). Dit is een van 10 gemeentes wat in die dekade ná 1890 in die Vrystaat tot stand gekom het.

Die dorp Zastron is geleë aan die voet van Aasvoëlberg, die hoogste punt in die Vrystaat. Die dorp is aangelê in die verowerde grondgebied op 'n gedeelte van die plaas Verliesfontein, distrik Rouxville. Hierdie plaas het aan ene J.H. de Winnaar behoort. Ná sy dood het J.J. Taljaard as waarnemende eksekuteur vir E.J. Pringle, die eksekutrise in die boedel van De Winnaar, die plaas aan G.W. Fouché, Jacob Seligman, C.C. Mathey en J.J. Taljaard vir £3 250 verkoop. In 1876 is die gedeelte waar die dorp nou staan, in erwe opgemeet.

Die eggenote van pres. Jan Brand, Johanna Sibella Brand (gebore Zastron), is genader met die versoek om haar toestemming dat die dorp haar nooiensvan Zastron as naam sal dra, waartoe sy ingewillig het. Nadat die eerste sewe erwe in 1878 verkoop is, het die eienaars hulle bes gedoen om die plek as dorp erken te kry. Daarin het hulle baie teëstand van ander inwoners van die distrik Rouxville ondervind. Hierdie mense het selfs 'n vergadering van belanghebbendes belê, waarop die meerderheid teen die dorpsverklaring van Verliesfontein besluit het. Hierin is hulle toe ook nog deur 'n besluit van die kerkraad van Rouxville gesteun.

Tog, toe later pogings aangewend word om deur middel van 'n versoekskrif die plaas Van Iddekingsvlei die voorkeur bo Verliesfontein te gee, het die kerkraad van Rouxville ook hierdie vertoë van die hand gewys. In 1881 het die Volksraad 'n kommissie aangestel om die saak te ondersoek. Die bevinding van die kommissie was dat die plaas Verliesfontein baie geskik vir 'n dorp was. 'n Aanbeveling vir die erkenning van die dorp is aan die Volksraad voorgelê, tesame met die besware daarteen.

Nietemin, op 16 Mei 1882, aanvaar die Volksraad die volgende besluit: "De Raad erkent het dorp op de plaats Verliesfontein (Rouxville) onder den naam Zastron." Die eerste skool is in 1877 met 25 leerlinge geopen. In 1926 is Zastron tot 'n aparte magistraatsdistrik verklaar.

Eers op 29 November 1893 (volgens P.J. Nienaber in "Suid-Afrikaanse pleknaamwoordeboek" sowel as "Ons Kerk Album", maar 1895 volgens "Ons gemeentelike feesalbum" en 1894 volgens die NG Kerk se "Jaarboek") is 'n eie gemeente hier gestig weens die teenkanting van die gemeente Rouxville. Die eerste kerk is reeds op 2 Oktober 1890 voltooi. Op 16 Junie 1894 is 'n beroep uitgebring op die eerste leraar van Zastron, prop. (later prof.) John du Plessis. Hy het die beroep aangeneem. Vier en 'n half jaar het ds. Du Plessis die gemeente bearbei en alles in die nuwe gemeente op 'n deeglike voet geplaas. Ds. Du Plessis het hom egter geroepe gevoel om hom aan die sendingwerk te wy, en hy het sy bediening alhier neergelê.

In April 1899 is prop. P.A.M. de Vos as opvolger van ds. Du Plessis beroep. Weens tydelike werk te Kakamas kon hy eers in Oktober 1899 sy werksaamhede op Zastron aanvaar. Op 19 Oktober sou die Suidelike Ring te Zastron sit en die nuwe leraar georden word. Prof. P.J.G. De Vos, vader van die nuwe leraar, sou die ordeningsdiens waarneem. Weens die uitbreek van die Engelse oorlog, het daarvan egter niks gekom nie. Toe die nuwe leraar hier aankom, word hy deur vroue en kinders en bejaarde broeders ontvang, want die burgers was reeds op kommando. Die ordening het ietwat later plaasgevind.

Voor die oorlog was die ledetal tussen 1 000 en 1 100. Ná die oorlog het die getal vanweë nuwe intrekkers vinnig toegeneem en spoedig tot 1 600 gestyg. In 1906 is die nuwe kerk ingewy met 800 sitplekke, gebou volgens plan van die Rouxville-kerk, maar sonder toring. Dit was omdat die ou kerkie, gebou as buitekerk van Rouxville, spoedig geheel en al te klein vir die groeiende gemeentes was. In 1912 (of 1914 volgens "Ons Kerk Album") is die tweede kerk egter tot op sy fondament afgebreek omdat dit ook heeltemal te klein vir die gemeente was en is met die kerkgebou met sy 1 400 sitplekke soos dit nou daar staan 'n aanvang gemaak, en deur die seën van die Here is die nuwe gebou op 21 Januarie 1915 ingewy, of volgens "Ons Kerk Album" 22 Januarie. Die wydingsdiens is deur professor P.J.G. de Vos waargeneem en die wyding van die orrel deur prof. J.I. Marais; die orrel is bespeel deur prof. P.K. de Villiers, met Gesang 62 as wydingslied. Die ligte is deur ds. S.J. Perold en ds. H.S.M. Botha ingewy. Die argitek van die kerkgebou was Walter Donaldson van Ficksburg, wat ook verantwoordelik was vir Rosendal se NG kerk (1914) en Petrusburg s'n (1914).

Ds. De Vos was predikant van die gemeente van 1899 tot 1920. Op 7 Maart 1930 is ds. Jacob Rabie alhier bevestig. Sy opvolger, in 1951, was ds. P.L. Cilliers.

In 1903 is 'n sendingkerk sonder skuld ingewy. Dit het £280 gekos. Professor P.J.G. de Vos het die wydingsdiens waargeneem. In 1910 het die kerkraad van die gemeente Zastron besluit om 'n sendeling te beroep en is eerw. J.J. Pansegrouw met algemene stemme beroep. In Junie 1910 het die Sendingbondkongres van die OVS op Zastron sitting gehou, en by hierdie geleentheid is eerw. Pansegrouw georden. Aan die begin was daar baie teëstand wat die werk in die sendinggemeente gestrem het. Maar namate die sendeling invloed gewin het, het die werk snel vordering gemaak, en 1911 kon ’n kerkraad saamgestel word wat uit lidmate van die sendingkerk bestaan het. Die sendinggemeente het daarna snel vooruitgegaan.

Die gemeente het in 1960 1 304 belydende lidmate gehad, in 1973 was dit 1 082, in 1985 893, in 2000 576, in 2010 574, maar in 2015 net 455. Weens die ontvolking van die Suid-Vrystaatse platteland het die Gereformeerde kerk Zastron, wat in 1916 gestig is, in 2004 ontbind. Dié gemeente het in 1959 57 belydende lidmate gehad vergeleke met 16 in 2002. Die dorp se wit inwoners het in die sensus van 2001 en dié van 2011, nes die NG lidmate, konstant gebly toe dit net met vyf afgeneem het van 644 tot 639, vergeleke met 'n toename in die Vrystaat se wit bevolking van 238 789 tot 239 026. Die NG Kerk se belydende lidmate het egter tussen 2000 en 2010 van 109 316 tot 96 154 afgeneem.






</doc>
<doc id="99756" url="https://af.wikipedia.org/wiki?curid=99756" title="De Fakkel">
De Fakkel

De Fakkel was meer as drie dekades lank die amptelike mondstuk van die Nederduitse Gereformeerde Kerk in die Oranje-Vrystaat.

Hierdie kerkblad het in 1877 as 'n maandblad begin en vanaf 1884 halfmaandeliks tot die einde van 1909 verskyn toe dit weer met "De Kerkbode" geamalgameer het. Hoewel die redaksie, en veral onder redakteurskap van di. C.S. Morgan, G. Radloff, P.A. Winter en J.J.T. Marquard, 'n opdraande stryd ten opsigte van gewone bydraes en veral intekenare moes voer, en daar selfs geleenthede was dat die redaksie uit protes bedank het, is tog daarin geslaag om die blad, behalwe vir die oorlogsperiode van Maart 1900 tot Maart 1903, staande te hou. Dit is duidelik dat die redaksie nie juis deur 'n lesende publiek gerig en geïnspireer is nie, maar aan die ander kant het die blad 'n onmisbare rol gespeel om alle amptelike kennisgewinge in verband met kerkaangeleenthede spoedig aan die gemeentes (waarvan daar in 1909 altesaam 49 was) en Ringe bekend te stel. 

Dit was eers sedert 1890 dat die pos Kaapstad per trein afgelewer is — en selfs dit het baie vertragings meegebring — sodat die handhawing van "De Kerkbode" as orgaan vir die Vrystaatse Kerk in die republikeinse jare, veral namate die Kerk in die tagtigerjare vinnig uitgebrei het, slegs die groei en ontwikkeling van die Kerk sou belemmer.



</doc>
<doc id="99757" url="https://af.wikipedia.org/wiki?curid=99757" title="Ana Paula Valadão">
Ana Paula Valadão

Ana Paula Machado Valadão Bessa (gebore 16 Mei 1976 in Belo Horizonte, Minas Gerais, Brasilië) is 'n Brasiliaanse sanger, liedjieskrywer en aanbieder. Sy is die leier van die musiekgroep Diante do Trono, wat meer as 15 miljoen albums verkoop het.






</doc>
<doc id="99761" url="https://af.wikipedia.org/wiki?curid=99761" title="Corner House">
Corner House

Corner House (ook Old Corner House) in die sentrale sakekern van Johannesburg was die hoofkantoor van een van die grootste myngroepe in Suid-Afrika. Die besondere gebou met sy unieke geskiedenis is in 1999 tot gedenkwaardigheid verklaar.

Toe die eiendomsontwikkelaar Urban Ocean hierdie eerstydse statusgebou by die adres Commissionerstraat 77, op die hoek met Simmondsstraat, in 2003 koop, was dit in 'n verwaarloosde toestand. Tans huisves dit 'n hotel, kantore, woonstelle, restaurante, 'n spa en 'n gimnasium.

Die eerste gebou op hierdie plek het dateer uit 1886 en was van sinkplaat en hout. Toe was dit bekend as "Beit se gebou". In 1893 is 'n dubbelverdiepinggebou opgerig met luukse afwerkings soos balkonne, gietystertralies, 'n koepeldak van koper en groen dakpanne. Na bewering is die Jameson-inval hier beplan. Hermann Eckstein het in 1904 die dienste van die Suid-Afrikaanse argitekte Leck en Emley verkry en is Johannesburg se eerste wolkekrabber met 10 verdiepings gebou. Dit het 'n hyser en marmervloere gehad en die kantore is betimmer met eikehout en kiaathout. In die kelder was twee groot kluise vir die goudstawe. Koeëlgate in die voorgewel herinner aan die 1922-staking. Rand Mines het die gebou in 1964 aan Barclays Bank verkoop. Die myngroep bou toe daarnaby 'n nuwe hoofkantoor op die hoek van Commissionerstraat en Sauerstraat. Aanvanklik is na die nuwe gebou ook verwys as Corner House.

Die hele gebou en veral sy fasade word as van argitektoniese belang beskou.

Die naam Corner House verwys na die ligging van die gebou, maar ook na die stiger van Rand Mines, naamlik Hermann Eckstein. Eckstein uit Duits vertaal beteken hoeksteen. Dalk het Eckstein homself as 'n hoeksteen in die mynbedryf beskou.



</doc>
<doc id="99765" url="https://af.wikipedia.org/wiki?curid=99765" title="Michael van der Spuy">
Michael van der Spuy

Michael van der Spuy (*20 Februarie 1991, Bethlehem) is ’n rugbyspeler wat vir die Cheetahs op Senter speel in die Superrugbyreeks en vir die Griekwas in die Curriebekerreeks. 

Van der Spuy het in 2010 vir die Westelike Provinsie se o/19-span uitgedraf in die provinsiale kampioenskap en in 2011 en 2012 vir die o/21-span van die Westelike Provinsie.

Hy het sy eersterangse debuut vir die Westelike Provinsie gedurende die 2011 Vodacombeker gemaak in ’n wedstryd teen die Pumas en het binne sewe minute ’n drie gedruk. Hy het in nog een wedstryd as plaasvervanger gespeel, hierdie keer teen die Luiperds.

’n Paar maande later het hy sy Curriebekerdebuut gemaak in die 2011 Curriebekerseisoen toe hy as plaasvervanger teen die Goue Leeus op die veld gedraf het in Johannesburg. Dit was sy enigste Curriebekerwedstryd in 2011 omdat hy in die res van die seisoen vir die o/21-span gespeel het.

In die volgende seisoen (2012) het Van der Spuy in agt wedstryde in die Vodacombeker gespeel en een drie gedruk. Hy is egter beseer en kon nie in die Curriebekerkompetisie speel nie.

In 2013 het Van der Spuy weer in agt wedstryde gespeel in die Vodacombeker en drie drieë gedruk en hy is ingesluit in die span vir die 2013 Curriebeker Premierafdeling.

Voor die aanvang van die 2015-seisoen het Van der Spuy hom by die Griekwas aangesluit.


</doc>
<doc id="99766" url="https://af.wikipedia.org/wiki?curid=99766" title="Hoekmomentum">
Hoekmomentum

In fisika is die hoekmomentum die rotasie ekwivalent van lineêre momentum. Dit kan meer spesifiek beskryf word as die moment van lineêre momentum. Die hoekmomentum van 'n voorwerp bly konstant indien daar geen eksterne moment (wringkrag) toegepas word nie.

Lineêre momentum is direk eweredig aan die massa formula_1 en die snelheid formula_2 van 'n voorwerp, net so is hoekmomentum direk eweredig aan die traagheidsmoment formula_3 en hoeksnelheid formula_4 van die voorwerp

Vir die hoekmomentum om punt formula_5 vir 'n partikel is die verwantskap tussen lineêre momentum en hoekmomentum as volg:

formula_6

waar:

Die verandering in hoekmomentum formula_12 vir 'n tydstip is gelyk aan die som van eksterne momente formula_13 wat wiskundig as volg voorgestel word:

formula_14


</doc>
<doc id="99770" url="https://af.wikipedia.org/wiki?curid=99770" title="Ruth Rendell">
Ruth Rendell

Ruth Barbara Rendell, barones Rendell of Babergh (née Grasemann; * 17 Februarie 1930, † 2 Mei 2015) was 'n Engelse skryweres van riller- en sielkundige misdaadromans. 

Gedurende haar langdurige literêre loopbaan, wat oor vyf dekades gestrek het, het meer as sestig romans uit haar pen verskyn, waaronder 'n reeks romans rondom haar gewildste karakter, hoofinspekteur Wexford, wat ook vir televisie verfilm is en groot sukses behaal het. Haar romans is in 'n twintigtal tale vertaal, en meer as sestig miljoen eksemplare daarvan is wêreldwyd verkoop.

Maar Ruth Rendell het ook grootliks bygedra tot die ontwikkeling van 'n subgenre van misdaadromans waarin sy diep in die sielkundige agtergrond van misdadigers en hul slagoffers gedelf het. Sy het lig gewerp op karakters wat sielkundig versteur of andersins sosiaal geïsoleer is. Meer lig op dié onderwerp is in 'n derde reeks romans gewerp wat onder die pennaam Barbara Vine verskyn het.


</doc>
<doc id="99772" url="https://af.wikipedia.org/wiki?curid=99772" title="Saffloer">
Saffloer

Saffloer is 'n voorwetenskaplike kleur, 'n diep skakering van blou, verkry deur kobalterts te rooster. Tydens die Victoriaanse tydperk is saffloer gebruik om glas blou te kleur.

Die eerste aangetekende gebruik van saffloer as 'n kleurnaam in Engels, was omstreeks die 1550s.

Volgens verskeie kleurskemas word Saffloer as volg voorgestel:


</doc>
<doc id="99774" url="https://af.wikipedia.org/wiki?curid=99774" title="NG gemeente Reitz">
NG gemeente Reitz

Die NG gemeente Reitz is ’n Vrystaatse gemeente van die Nederduitse Gereformeerde Kerk. Dis in 1891 gestig as die 29ste gemeente in die Oranje-Vrystaat, vroeër dieselfde jaar as Bothaville en Thaba 'Nchu.

Die Oostelike Ring, onder voorsitterskap van die predikant van Senekal, ds. R.H. Vandewall, en ds. C.P. Theron, scriba, predikant van Bethlehem, onder wie die dorp Reitz voorheen geval het, die afgevaardigde van Frankfort en omtrent 120 manslidmate van die aangrensende gemeentes, is die gemeente Reitz op 14 Februarie 1891 gestig. Die eerste kerkraad het bestaan uit J. Labuschagne, H.J. Steyn en S. van den Berg (ouderlinge); M. de Jager, J. Benade, J. Barnard, J. Pienaar, J. van der Watt en D. Naudé (diakens). As konsulent van die gemeente is ds. C.P. Theron benoem. Die eerste kerkraadsvergadering is op 9 Maart 1891 gehou.

Die hoeksteen van die eerste kerkgebou is reeds op 19 Mei 1886 gelê. Die gebou, wat opgerig is van gekapte klip, is sodanig beplan dat later 'n lang stuk aangebou kon word en so 'n kruiskerk gevorm kon word.

Op 25 Julie 1892 is ds. D.J. Viljoen as predikant van die gemeente beroep; hy het die beroep aangeneem en is op 29 Oktober 1892 as die eerste leraar bevestig. Onder sy wakkere leiding is 'n pastorie gebou en is die kerkgebou dan ook in 1894 vergroot tot 'n kruiskerk. Ds. J.P. van der Spuy skryf in "Ons Kerk Album" van 1917: "In den grooten Boerenoorlog werden kerk en pastorie op treurige wijze door den vijand vernield: houtwerk, vloeren, banken, preekstoel – alles verdween. Na den oorlog werd alles hersteld." In Januarie 1904 het ds. Viljoen 'n beroep na Bredasdorp aangeneem.

Einde April 1904 is ds. J.P. van der Spuy as tweede leraar van die gemeente bevestig. Die gemeente het spoedig van die verwoesting van die oorlog herstel en betree 'n nuwe tydperk van bloei en ontwikkeling. Spoedig het dit geblyk dat die kerkgebou te klein en 'n nuwe Godshuis nodig was. Ds. Van der Spuy skryf: "Met lust en ijver gordde men zich aan tot de reuzetaak." Oudpres. M.T. Steyn het die hoeksteen van die nuwe kerk op 10 Augustus 1912 gelê. Die voltooide gebou van pragtig gekapte klip, onder rooi pannedak en wat sowat £12 000 gekos het, is op 15 Mei 1914 ingewy deur ds. J.D. Kestell. Die gemeente het hartlik bygedra om die skuld op die gebou te delg. Die groot pyporrel was 'n geskenk van die susters van die gemeente. Ook uit die omliggende gemeentes is ruim gifte ontvang. Die ou gebou is toe gebruik vir Sondagskool, bidure en vergaderings.

In Maart 1946 het ds. Van der Spuy sy emeritaat aanvaar, ná 42 jaar diens in die gemeente. In Maart 1947 is ds. L.E. du Toit as leraar van die gemeente bevestig en in September 1949 ds. G.J. Naudé as medeleraar.

Mettertyd het die gemeente te groot geraak en stig Reitz-Wes en -Oos in 1955 af. Ds. G.J. Naudé van die moedergemeente het in 1956 Reitz-Oos se eerste leraar geword. Reitz-Wes se eerste leraar (bevestig in 1956) was ds. L.M. Muntingh. In 1960 het dié drie gemeentes saam 1 704 belydende lidmate gehad, in 1985 was dit 1 903, maar dit het in 2010 afgeneem tot 1 241. Reitz-Oos, die kleinste van die drie gemeentes, het in Mei 2008 ’n samewerkingsooreenkoms met die moedergemeente onderteken, maar die eenwording het blykbaar eers in April 2013 van krag geword. (Die NG gemeente Reitzpark, wat in 2011 ontbind het, was in Welkom en het dus niks met die dorp Reitz te doen nie.) In 2015 het die twee oorblywende gemeentes 1 036 belydende lidmate gehad.

Die Gereformeerde kerk Reitz is in 1941 gestig en het in 2015 72 belydende en 27 dooplidmate gehad, vergeleke met onderskeidelik 85 en 55 in 1959. Die plaaslike gemeente van die Nederduitsch Hervormde Kerk is eers op 2 Februarie 1992 gestig. Vroeër het die Hervormdes van Reitz onder die gemeente Bethlehem geval. Die NH gemeente het in 2015 38 belydende lidmate gehad, dieselfde as in 1994.

Die sierlike kerkgebou is in 1912 gebou en in 1914 ingewy.





</doc>
<doc id="99775" url="https://af.wikipedia.org/wiki?curid=99775" title="Veroneesgroen">
Veroneesgroen

Veroneesgroen is 'n blou-groen pigmentkleur, 'n gehidreerde kroom(III)oksied. Die skakering is meer groen as blou, en is donkerder as lentegroen, die kleur tussen groen en siaan op die kleurwiel. Viridiaan neem sy naam van die Latynse "viridis", wat "groen" beteken.

Die eerste aangetekende gebruik van viridian as 'n kleurnaam in Engels, was omstreeks die 1860s.

Volgens verskeie kleurskemas word veroneesgroen as volg voorgestel:


</doc>
<doc id="99788" url="https://af.wikipedia.org/wiki?curid=99788" title="Johann Koch">
Johann Koch

Ds. Johann Augustinus Koch (11 Julie 1871, distrik Wakkerstroom, Transvaal – 14 Julie 1925, Stellenbosch) was ’n predikant in die Nederduitse Gereformeerde Kerk wat van 1898 tot 1923, toe hy om gesondheidsredes sy emeritaat moes aanvaar, agtereenvolgens die gemeentes Bredasdorp, Loxton, Albertinia, Christiana, Pearston en Kuilsrivier bedien het.

Johann Koch was die kleinseun en naamgenoot van die dokter J.A. Koch, wat ongeveer 1842 uit Duitsland na Suid-Afrika gekom en in die Paarl gepraktiseer het en daar omstreeks 1866 oorlede is. Johann Koch die jonge is op Schuilplaats gebore en op Amersfoort deur ds. Frans Lion Cachet gedoop. Sy ouers het later na Middelburg, Tvl., verhuis en daar het hy sy eerste skoolonderwys in die publieke skool onder mnr. H. Keet ontvang. Aangesien dit eers sy plan was om onderwyser te word, het hy in 1889 die derdeklas-onderwyserseksamen afgelê. Toe dit later sy begeerte was om predikant te word is hy Stellenbosch toe, waar hy in 1892 matriek eerste klas gemaak het en die volgende jaar tot die Kweekskool toegelaat is nadat hy die admissie met lof afgelê het. Onder die prof. N.J. Hofmeyr, J.I. Marais en P.J.G. de Vos het hy sy kandidaatseksamen met die hoogste lof afgelê en sy teologiese studies voltooi.

In September 1897 is beroepbaar gestel. Uit 'n aantal beroepe het hy dié na Bredasdorp aangeneem en alvorens hy daar bevestig is, het hy met mej. Cornella Dorothea Bosman, van Middelburg, Tvl., in die huwelik getree. Prop. Koch is op 15 April 1898 georden en bevestig. Ds. A.B. Cilliers was die destydse konsulent, en benewens hom, het die volgende predikante aan die handoplegging deelgeneem: Di. J.G.J. Krige, D.S. Botha en G. van der Merwe. Die bevestigde se intreerede was na aanleiding van Hand. 10:29b.

Ds. Koch het sy werk met ywer aangevang en met toewyding voortgesit. Hy was 'n liefhebber van spesiale dienste. So kom daar in "De Kerkbode" etlike berigte voor wat van die groot seën by sulke dienste ontvang, getuig. Eerw. R. Blake skryf in die kerkblad dat daar op die dienste in Oktober 1898 deur die studente Le Clus en Van Rensburg 'n kenlike seën gerus het. Die belangstelling by die gewone Sondagdienste het algaande so toegeneem dat die Kerkraad in 1899 twee groot galerye met 200 sitplekke in die kerk aangebring het. Om aan te toon dat daar bale werk in die gemeente was, het ds. Koch in Maart 1898 oor die 50 groot en ou mense wat nie kon lees of skryf nie, aangeneem. Die Pinkstertye van 1901 en 1902 was andermaal tye van groot verkwikking op geestelike gebied. In 1903 het ds. H.P. van der Merwe en die evangelis Eksteen spesiale dienste in die gemeente gehou. Ds. Koch het baie nadruk gelê op die noodsaaklikheid van gebed en voorbidding in en deur die gemeente. Onder sy nagelate papiere is daar aantekeninge van sy toespraak oor "Bethel", by die inwyding van 'n biduursaal op 23 Februarie 1901.

Ds. Koch het in 1903 die beroep na Loxton aangeneem en Bredasdorp ná net sowat vyf jaar verlaat. Dr. Andries Dreyer skryf in die gemeente Bredasdorp se eeufeesgedenkboek van 1938: "Was dit nie dat sy gesondheidstoestand naby die see so onbevredigend was nie, dan sou hy seker langer op Bredasdorp gebly het." Onder blyke van groot belangstelling het hy afskeid van sy eerste gemeente geneem.

Daarna het hy ook nog die gemeentes Albertinia, Christiana, Pearston en Kuilsrivier bedien. In 1923 het hy om gesondheidsredes sy emeritaat aanvaar en sowat twee jaar later is hy op Stellenbosch oorlede. Sy seun, ds. J.A. Koch jr., was predikant van Witbank van 1928 tot 1931 en van Waterberg (Nylstroom) van 1931 tot 1938 toe hy sy emeritaat aanvaar het. In 1946 het hy uit die bediening getree.



</doc>
<doc id="99791" url="https://af.wikipedia.org/wiki?curid=99791" title="Biedermeier">
Biedermeier

Die historiese en kunsterm Biedermeier verwys na die tydperk tussen 1815 (die jaar waarin die Weense Kongres gehou is) en 1848 (die begin van die burgerlike rewolusie) in die deelstate van die Duitse Bond.

Ten opsigte van sy politieke betekenis word die term veral met die sogenaamde Restourasietydperk en die staatspolitieke ontwikkeling ná die einde van die Napoleontiese periode en die Weense Kongres verbind. Ewe belangrik is Biedermeier as sambreelterm vir 'n kuns- en kultuurperiode, alhoewel dié periode nie suiwer afgebaken kan word nie. So dateer baie assosiasies met die Biedermeierperiode uit die laat 19de eeu. Hulle word tans as ooglopende projeksies uit dié tyd beskou.

Die teenoorgestelde beweging, wat in dieselfde periode val, staan as "Vormärz" (die tyd voor die rewolusionêre bewegings van Maart 1848) bekend. Dit word verbind met pogings om die politieke situasie in Duitssprekende lande rewolusionêr te verander en vind sy literêre neerslaag onder meer in die werke van skrywers soos Georg Büchner en Heinrich Heine.

Biedermeier as kunsterm verwys enersyds na die spesifieke kultuur en kuns van die burgersklas, wat sy uitdrukking byvoorbeeld in tuismusiek, binne-argitektuur en mode gevind het, andersyds na die destydse literatuur wat dikwels as kleingeestig, vervelend of behoudend afgestempel word. Kenmerkend is die onttrekking aan die politiek en die vlug na die private sfeer en na 'n idilliese leefstyl en geluk.


</doc>
<doc id="99793" url="https://af.wikipedia.org/wiki?curid=99793" title="Jaar sonder somer">
Jaar sonder somer

Die jaar 1816 staan veral in Europa en Noord-Amerika bekend as die Jaar sonder somer, 'n jaar wat deur klimatologiese eienaardighede soos ongewoon koue weer gekenmerk is. Die gemiddelde globale temperature het met tussen 0,4 en 0,7 °C gedaal - 'n afkoeling wat tot misoeste en hongersnood in die Noordelike Halfrond gelei het.

Omstandighede dui daarop dat dié weersverskynsel 'n vulkaniese winter was wat hoofsaaklik deur die massiewe uitbarsting van die vulkaan Tambora in Nederlands-Oos-Indië in April 1815 veroorsaak is - die sterkste uitbarsting in minstens 1 300 jaar. 'n Geskatte 150 kubieke kilometer vulkaanas, magma, gesteentes en gas is destyds in die atmosfeer geblaas. Die stofwolk het sowat 'n jaar lank uitgebrei en het in Wes- en Suid-Europa, maar ook in groot dele van die Verenigde State, somertemperature enkele jare lank merkbaar laat daal.


</doc>
<doc id="99794" url="https://af.wikipedia.org/wiki?curid=99794" title="Ius promovendi">
Ius promovendi

Ius promovendi is die reg van 'n hoogleraar (professor) om 'n wetenskaplike te bevorder, dit wil sê, die graad van doktor aan hom of haar toe te ken.

Hierdie reg bestaan nog steeds, al is dit deesdae aan strenger reëls gebind. Gewoonlik verval dit vyf jaar na die emeritaat van die hoogleraar.

Die reg van 'n instelling om doktorsgrade toe te ken word ook "ius promovendi" genoem.


</doc>
<doc id="99805" url="https://af.wikipedia.org/wiki?curid=99805" title="Lioessens">
Lioessens

Lioessens (Wes-Fries: "Ljussens") is 'n dorp in die Nederlandse provinsie Friesland. Die dorp lê noordoos van Dokkum en ressorteer onder die munisipaliteit Noardeast-Fryslân. Dit het sowat 390 inwoners (2007-sensus).


</doc>
<doc id="99806" url="https://af.wikipedia.org/wiki?curid=99806" title="NG gemeente Hoopstad">
NG gemeente Hoopstad

Die NG gemeente Hoopstad is 'n Vrystaatse gemeente van die Nederduitse Gereformeerde Kerk in die Ring van Boshof. Dis in 1876 gestig as die 22ste gemeente in die Vrystaatse Kerk.

Die boere in die omgewing van die huidige dorp het reeds in 1862 'n versoekskrif, onderteken deur 365 mense, aan die Volksraad gerig en om 'n dorp gevra. Die Volksraad het toegestem, maar die mense kon nie eensgesindheid bereik oor die plek waar die dorp aangelê moes word nie, en oor die naam. In 1873 word die Volksraad weer gevra om die stigting van 'n dorp in die wyk Vetrivier goed te keur. Die Volksraad het die aansoekers verwys na die besluit van 1862 wat reeds toestemming verleen het. In 1874 is besluit dat die dorp op Kameeldoorns, distrik Boshof, aangelê sal word. Die plaas was die eiendom van H.A. van Zyl, en hy het 'n deel daarvan verkoop vir £1 500. Kameeldoorns het vroeër onder Winburg geressorteer; gedurende die Oranjeriver-soewereiniteit was dit die eiendom van Isaac Dyason, magistraatsklerk van Winburg. Later het dit aan Henry Green, tweede Britse resident, behoort. 

Die Ring van Winburg van die NG Kerk het in 1876 op Boshof vergader. By dié geleentheid is dit besluit om 'n nuwe gemeente aan die Vetrivier te stig. 'n Kommissie, bestaande uit ds. Gustav Radloff van Bloemfontein en Aart van der Lingen van Harrismith, en ouderling Prinsloo van Winburg, is benoem om na Vetrivier te gaan en die grenslyne van die nuwe gemeente vas te stel. Die naam van die nuwe gemeente het baie onaangenaamheid veroorsaak. Uiteindelik is besluit dat die dorp Hauptstad genoem sal word ter ere van landmeter A.P. Haupt wat die dorp opgemeet het. Maar daar is op gewys dat die naam letterlik "hoofstad" beteken, en dit sal verwarring skep met die werklike hoofstad, Bloemfontein.

'n Soort vergelyk is toe getref en die gemeente en die dorp het die naam Hoopstad gekry. Miskien was die hoop op beter samewerking in die toekoms ook in die gedagte van die vergadering. In 1876 het die Volksraad Hoopstad as dorp erken. In dieselfde jaar is 'n resident-vrederegter, wat ook posmeester sou wees, aangestel. 'n Skool is eers in 1879 geopen. In 1882 is Hoopstad tot 'n afsonderlike distrik verklaar. Gedurende die Tweede Vryheidsoorlog het 'n hele aantal skermutselinge in die omgewing van Hoopstad plaasgevind. Op 17 Oktober 1900 het genl.-maj. H.H. Settle die dorp in besit geneem.

Die gemeente is deur die Ringskommissie van Winburg in Augustus 1876 gestig, maar het eers in Oktober 1881 daarin geslaag in ’n eie leraar te kry toe ds. Gustav Radloff, ná ’n tweede, eenparige beroep, daartoe beweeg is om die herderstaf van Bloemfontein met dié van Hoopstad te verwissel. Tot Desember 1898 het hy hier met veel seën gearbei. In die Driejarige Oorlog, terwyl die gemeente nog herderloos was, is die argief vernietig sodat dit vandag nog onmoontlik is om veel van die geskiedenis van die gemeente tydens die eerste tydperk te vermeld. Die pastorie is wel op Hemelvaartdag 1883 ingewy. Ruim 11 jaar lank moes die godsdiensoefeninge in 'n klein gebou met ’n strooidak gehou word, wat ternouernood 300 mense kon bevat.

Pres. F.W. Reitz het die hoeksteen van die nuwe kerk op 6 Junie 1891 gelê, waarna die sierlike gebou op 2 Desember 1892 ingewy is. Die sandsteen moes van die oewers van die Vaalrivier af oor ’n afstand van 15 myl deur swaar sand vervoer word. Nog swaarder vir die gemeente was dit om die koste van £15 000 te betaal omdat die runderpes byna alle beeste laat vrek het en daarna die verwoesting en verarming van die oorlog gevolg het.

Ná ds. Radloff se afskeid van Hoopstad is ds. T.C. Dönges hier bevestig. Toe in Oktober 1899 die Anglo-Boereoorlog uitbreek, is hy is op Bothaville, sy vorige standplaas, gevange geneem en moes die gemeente dieselfde lot met soveel ander Vrystaatse gemeentes deel, naamlik om ruim drie jaar lank herderloos te wees.

Aangesien die vyand Bothaville heeltemal verwoes het, en as gevolg waarvan daar vir hom geen herberg was nie, is ds. Dönges verplig om sy arbeid in die konsulentsgemeente ná die oorlog te aanvaar. Dit het gebeur in Oktober 1902. Later is hy beroep en word op 8 Maart 1903 as herder en leraar van Hoopstad bevestig.

Die gemeente het haar werk ná die oorlog onder uiters moeilike omstandighede hervat; nie net is die meeste wonings afgebrand en die land van haas alle vee beroof nie, maar ook die kerklike eiendomme, te wete die kerkgebou, is sodanig beskadig dat die kerkraad ruim £1 900 moes betaal om alles weer in orde te kry. Van dié bedrag het die kerkraad ’n kompensasie van £380 van die staat gekry. Hierna moes die gemeente nog ’n skuld van £8 400 op haar kerkgebou aanpak. Met moed en vertroue op die Here is dit gedoen, met die gevolg dat daar teen 1916 nog net ’n skuld van £600 op die kerkgebou gerus het, wat met die dankofferfees van Junie 1917 bymekaargemaak kon word.

Ds. Radloff het die plaaslike sendinggemeente gestig. Ook haar kerklike eiendomme is tydens die oorlog totaal verwoes en so moes ook die sendinggemeente haar kerk en pastorie herbou.


In die 30 jaar wat verloop het tussen 1985 en 2015, het die Vrystaat se belydende lidmate afgeneem van 132 498 tot 84 170, oftewel 36,5%, maar Hoopstad s'n met "net" 23,2%.

Hoopstad net nooit sy eie Gereformeerde kerk (GKSA) gehad nie, maar val onder die gemeente Bultfontein, wat in 1914 gestig is en in 2015 155 belydende en 40 dooplidmate gehad het, vergeleke met onderskeidelik 151 en 93 in 1959, die GKSA se eeufeesjaar. Die Nederduitsch Hervormde Kerk het nie 'n plaaslike gemeente nie en dis ook onduidelik onder watter gemeente Hoopstad val.



</doc>
<doc id="99813" url="https://af.wikipedia.org/wiki?curid=99813" title="NG gemeente Trompsburg">
NG gemeente Trompsburg

Die NG gemeente Trompsburg is ’n Vrystaatse gemeente van die Nederduitse Gereformeerde Kerk en deel van die Ring van Fauresmith.

Trompsburg was vroeër bekend as Jagersfonteinweg, later weer as Hamilton, genoem na sir Hamilton John Gold-Adams, goewerneur van die Oranjerivier-Kolonie. Hierdie naam is egter ook gegee aan 'n stasie digby Bloemfontein op die spoorlyn na Kimberley. Op versoek van die inwoners is die dorp toe Trompsburg genoem, ter ere van Bastiaan Tromp, op wie se plaas, Middelwater, die dorp aangelê is. Hoewel Trompsburg eers in 1902 as dorp geproklameer is (volgens "Ons Kerk Album" het die Volksraad Trompsburg reeds in 1899 tot dorp verklaar), het daar reeds 'n aansienlike samelewing bestaan sedert 1893, wat deur 'n dorpsbestuur beheer is. In hierdie jaar is die eerste skooltjie reeds geopen met 50 leerlinge op die rol. Die skoollokaal het ook gedien as kerkgebou en openbare samekomsplek. Die dorpie was voor die Driejarige Oorlog baie klein, maar ná die vrede van 1902 het mense begin bou en teen 1917 kon "Ons Kerk Album" berig: "Sedert dien tijd is 't veranderd en toegenomen zoodat 't vandaag één van de schoonste, netste en waterrijkste van de Vrijstaatsche dorpen is. Het ledental der gemeente bedroeg plus-minus 400 vóór den oorlog, vandaag is het gestegen tot bijkans 700."

Die gemeente is op 21 Desember 1898 gestig deur die Suidelike Ring, waarvan ds. (later prof.) John du Plessis voorsitter was. Dit was die laaste nuwe gemeente in die Oranje-Vrystaat voor die uitbreek van die Tweede Vryheidsoorlog. Daarna sou ruim ses jaar verloop voor die stigting in 1904 van Koffiefontein, ook in die Ring van Fauresmith. Weens oorlogsomstandighede is die eerste leraar, ds. Carl G. Jooste, eers op 13 Februarie 1904 bevestig. In 1904 was daar nog so te sê niks, behalwe enige woonhuise en 'n buitekerkie waarin die konsulent af en toe dienste gehou het. Nog dieselfde jaar die nuwe kerkgebou ingewy, en die jaar daarop die nuwe pastorie opgerig. In 1908 is 'n doelmatige kerksaal gebou. In 1911 het pres. M.T. Steyn die hoeksteen van die vergrote kerkgebou gelê. Deur die ywer van die susters kon 'n kerkorrel kort daarna aangekoop en ingewy word.

Skole is opgerig, armes versorg, verenigings gestig en werksaamhede van allerlei aard bevorder. Die Vrouesendingbond was een van die eerste in die Vrystaat en het uitnemende werk gedoen, byvoorbeeld 'n eie werkster in Njassaland. In "Ons Kerk Album" skryf ds. Dönges: "De gemeente is altijd bereidwillig tot eenig goed en edel werk, vooral in verband met Kerk en Volk. Zij werkt altijd hartelijk samen op ieder gebied, en hoewel zij ook beproefd werd door stormen, heeft zij altijd haar evenwicht bewaard, en is zij nooit onderling verdeeld geweest. De sporen van hartelijkheid, vriendelijkheid. liefde en Godsvrucht kunnen overal bemerkt worden. Zij is een veelbelovende gemeente, en haar doel is om, aan de hand van haar Hemel Koning, in de toekomst nog veel te doen tot Zijn eer en in 't belang van Zijn Koninkrijk."

In 1924 moes die leraar weens swak gesondheid sy emeritaat aanvaar en het ds. J. Rabie die herderstaf opgeneem. Hy het hom veral beywer vir die oprig van 'n skoolhostel. Voor sy vertrek in 1930 kon hy nog help met die inwyding van 'n doelmatige kerkgebou in die swart woonbuurt.

In 1930 het ds. H.A. Hanekom as leraar na die gemeente gekom. Met die hulp van die Vrouesendingbond is 'n pastorie vir die swart leraar in die township opgerig. In 1937 is die kerkgebou deur die ywer van die susters van die gemeente herstel en van nuwe banke voorsien. Kort nadat die leraar sy emeritaat aanvaar het, is hy oorlede en is sy stoflike oorskot weggelê in die pragtige blomtuin voor die kerkgebou waarvoor hy hom beywer het. 'n Geskikte grafsteen is deur die, gemeente, as blyk van dankbare erkenning en waardering, op die graf van die vorige leraar opgerig.

In 1944 is dr. H.C. de Wet as leraar bevestig. Die eerste blanke sendeling is vir Trompsburg-Springfontein in die persoon van eerw. D.H.P. Holzhausen beroep en 'n sendingpastorie aangekoop. Ná die vertrek van die sendeling na twee jaar is op versoek van die plaaslike sendingkerkraad andermaal 'n swart leraar beroep omdat daar 'n groot tekort aan sendelinge was.

Ter wille van die goeie orde het die kerkraad besluit om nie verder sitplekke in die kerkgebou te verhuur nie. Om die dogtergemeente Springfontein, in 1918 gestig en die jongste gemeente in die ring, te help met die bou van 'n nuwe kerkgebou, is verlof aan hul leraar gegee om in die moedergemeente 'n insameling vir daardie doel te maak. Byna £1 000 is op hierdie wyse bygedra. Daardeur is 'n dogtergemeente gehelp en die moedergemeente opgebou. In 1952 kon "Ons gemeentelike feesalbum" berig: "Die jaarlikse dankoffers van die gemeente getuig ook van 'n gees van samewerking, sodat daar eersdaags 'n nuwe pastorie gebou sal word, wat hopelik, sonder 'n spesiale insameling, sonder skuld ingewy sal kan word."





</doc>
<doc id="99815" url="https://af.wikipedia.org/wiki?curid=99815" title="Prinses Charlotte van Cambridge">
Prinses Charlotte van Cambridge

Prinses Charlotte van Cambridge (Charlotte Elizabeth Diana; geb. 2 Mei 2015 in Londen) is die tweede kind van prins William, Hertog van Cambridge, en sy vrou, Catherine, Hertogin van Cambridge. Sy is die enigste kleindogter van prins Charles van die Verenigde Koninkryk en die vierde aanspraakmaker op die troon van koningin Elizabeth II ná haar oupa, pa en broer. Haar ouer broer, George Alexander Louis, is op 22 Julie 2013 gebore, en haar jonger broer, Louis Arthur Charles, is op 23 April 2018 gebore, albei ook in Londen.

Op 8 September 2014 het Clarence House aangekondig dat prins William en Catherine hul tweede kind verwag. Die aankondiging is in 'n persverklaring en op sosiale media gemaak. Die nuus het internasionale mediadekking en goeie wense van Britse politici gekry, maar ook kritiek dat die hoeveelheid aandag oorbodig was.

Daar is verwag dat die hertog en hertogin saam die Dickson Poon-universiteit van Oxford se China Centre-gebou by die Universiteit van Oxford op 8 September sou open, maar omdat die hertogin by Kensington-paleis vir oggendnaarheid behandel is, was sy nie in staat om die hertog te vergesel nie. Die aankondiging van die swangerskap is op dieselfde oggend gemaak om haar afwesigheid te verduidelik.

In Oktober 2014 het Kensington-paleis aangekondig dat die baba na verwagting in April 2015 gebore sou word.

Op 2 Mei 2015 om 08:34 BST het die hertogin by die St. Mary's Hospital, Londen, die lewe geskenk aan 'n dogter wat 3,71 kg geweeg het. Die Hertog van Cambridge was teenwoordig by die geboorte. Die baba is in die wêreld gebring deur dr. Alan Farthing, die snydokter-ginekoloog van koningin Elizabeth II, en Guy Thorpe-Beeston, 'n kenner in hoërisikoswangerskappe en snydokter-ginekoloog van die koninklike huishouding; albei was ook teenwoordig by die geboorte van die Cambridges se eerste kind, prins George, in 2013. Prinses Charlotte het haar eerste openbare verskyning buite die hospitaal op 2 Mei teen 18:11 BST saam met haar ouers gemaak.

Op die aand van dieselfde dag is landmerke soos Tower Bridge in Londen en die Vredestoring in Ottawa, Ontario, pienk verlig om die geboorte van die prinses aan te kondig. Op 4 Mei is 'n kanonsaluut afgevuur deur The King's Troop, Royal Horse Artillery, by Hyde Park, en deur die Artilleriekompanjie by die Londense Tower. Later die dag is haar naam bevestig as Charlotte Elizabeth Diana.

Die prinses sal bekend wees as Haar Koninklike Hoogheid prinses Charlotte van Cambridge.

Deur prins Charles is sy lid van die Huis van Windsor en ’n afstammeling in die manlike lyn van die Huis van Glücksburg, wat as konings van Denemarke en Griekeland regeer het. Deur haar pa se ma, Diana, Prinses van Wallis, stam sy af van die Spencer-familie.
Sedert haar geboorte is die prinses die vierde aanspraakmaker op die Britse troon, na haar oupa, pa en ouer broer. Volgens die Kroonwet van 2013 kan sy nie in die opvolging van die troon deur enige jonger broers vervang word nie. Sy is koningin Elizabeth II se vyfde agterkleinkind en vierde agterkleindogter. Sy is ook die vierde aanspraakmaker op die trone van die 16 Volkebondslande.


</doc>
<doc id="99818" url="https://af.wikipedia.org/wiki?curid=99818" title="Engelsman se graf">
Engelsman se graf

Engelsman se graf kan na een van die volgende verwys:



</doc>
<doc id="99819" url="https://af.wikipedia.org/wiki?curid=99819" title="NG gemeente Luckhoff">
NG gemeente Luckhoff

Die NG gemeente Luckhoff is 'n Vrystaatse gemeente van die Nederduitse Gereformeerde Kerk en wel in die Ring van Fauresmith in die suide van die Sinode gebied. Dis in 1892 gestig en was destyds die 33ste gemeente in die Vrystaatse Kerk.

Die gemeente Luckhoff is 'n dogter van Fauresmith, hoewel klein gedeeltes van die gemeentes Jacobsdal en Philippolis ook tot die nuwe gemeente toegevoeg is. Die dorpie is in 1892 aangelê. Die plaas is deur die kerkraad van Izak Rabie gekoop, en die kerkraad het dit toe weer aan die munisipaliteit verkoop; die eerste erwe is in 1893 uitgegee. Destyds was wyle ds. H.J. Lückhoff die leraar van Fauresmith en die dorpie is toe na hom genoem "uit erkentlikheid vir dit wat hy vir die gemeente gedoen het by haar stigting, sowel as met betrekking tot die plek waar sy gestig is", volgens "Ons Kerk Album".

Die dorpie en gemeente het goed gegroei, maar is in die Tweede Vryheidsoorlog, saam met die kerk en pastorie, totaal afgebrand en vernietig, en moes ná die oorlog weer opgebou word terwyl daar nog 'n skuld van £600 op die kerk gerus het. Kort ná die Tweede Vryheidsoorlog was die ledetal van die gemeente 550 en die sieletal 1 000, maar met die trek van die jongmense na die groot stede, waar volop werk is, het die ledetal in 1952 reeds op net 410 gestaan en die sieletal op 610.

Jare lank moes die gemeente in 'n noodkerk aanbid. In 1917 berig ds. Van Wyk in "Ons Kerk Album": "Er was reeds de som van £1 700 bijeengebracht, en men leefde in de hoop spoedig een aanvang te maken met het oprichten van een behoorlijk Godsgebouw, toen de Europeesche Oorlog uitbrak en een einde maakte aan alle verwachtingen daaromtrent." Die nuwe kerk is eers in 1924 gebou en 'n nuwe, moderne pastorie in 1930. In 1908 was die jaarlikse dankoffers plus-minus £400 tot £500, en in 1952 was dit £2 940.

Die eerste leraar was dr. E.G. Malherbe, wat die gemeente nege jaar lank bearbei het tot hy 'n beroep aangeneem het na Villiersdorp. Daarna di. Z.J. van Wyk, D.J. van der Merwe, N.A.S. Lombard, J.H.A. Crous en A.P. du Plessis.

Daar bestaan teenstrydige verklarings oor die herkoms van die naam Luckhoff. Charles Pettman in sy "Place Names of the O.F.S." (1922) en Joubert in "De oorsprong van tweehonderd S.A. plaatsnamen" (1917) sê dat die plek vernoem is na ds. A.D. Luckhoff, predikant van Colesberg, later Kaapstad en toe Durbanville. Hy was jare lank aktuaris van die Kaapse Kerk. Eerw. J. Kachelhoffer, van Observatory, het hierdie verklaring in "Die Burger" van 7 Januarie 1939 betwis na aanleiding van 'n artikel deur prof. P.J. Nienaber oor Luckhoff in dieselfde koerant. Kachelhoffer skryf: "Ek is van Fauresmith, daar gebore en groot geword. U skryf in "Die Burger" dat die dorp Luckhoff na ds. A.D. Luckhoff sr. genoem is. Dit is nie so nie. Koffiekuil was die plaas van mnr. Izak Rabie, en toe dit 'n gemeente word, is dit na ds. Luckhoff van Fauresmith genoem. Ek herinner my goed hoe hy meer as eens afgekondig het: 'Ik zal D.V. a.s. week te Luckhoff (de plaats naar mij vernoemd) een dienst houden.' Ds. (Z.J.) van Wyk, assistent-redakteur van "Die Kerkbode", was 32 jaar predikant op Luckhoff. Hy sal my bewering bevestig. So ook ds. E.G. Malherbe, van Somerset-Wes." Ds. Heinrich Jacob Luckhoff is gebore op 30 November 1842. Hy is georden as predikant van Fauresmith op 16 Mei 1868; predikant van Maclear in 1900. In 1909 het hy sy emeritaat aanvaar, en is oorlede op 22 April 1923.




</doc>
<doc id="99821" url="https://af.wikipedia.org/wiki?curid=99821" title="NG gemeente Ventersburg">
NG gemeente Ventersburg

Die NG gemeente Ventersburg is 'n Vrystaatse gemeente van die Nederduitse Gereformeerde Kerk met sy middelpunt op die dorp Ventersburg. In 2016 het die gemeente bestaan uit 261 belydende en 71 dooplidmate met 11 dorps- en ses plaaswyke.

Lank voor Ventersburg as dorp erken is, was dit al bekend as die plek waar lede van die Gereformeerde Kerk bymekaargekom het om hul godsdiensoefeninge te hou. Die omgewing van die dorp is byna vanaf die tyd van die Groot Trek bewoon. In 1859, ná die koms van ds. Dirk Postma uit Nederland na Suid-Afrika, is die tweede Gereformeerde gemeente gestig in die Vrystaat, en wel op die plaas Kromfontein van die Voortrekker P.A. Venter. Venter het in 1872 besluit om 'n deel van sy plaas te laat opmeet in erwe en te verkoop vir 'n dorp. In 1876 het die Volksraad die plek as 'n dorp erken. Al het die dorpie maar stadig gegroei het, het die Volksraad in 1884 daar 'n pos- en telegraafkantoor laat oprig, aangesien dit op die hoofweg na die Noorde geleë is. 

Belangrike historiese plekke in die nabyheid van Ventersburg is daar geleë. Ongeveer 13 km aan die suidekant van die dorp vloei die Sandrivier verby waar die Sandrivierkonvensie op 17 Januarie 1852 tussen 'n kmdt.genl. A.W.J. Pretorius en die kommissarisse Hogge en Owen, namens die Transvaalse trekkers en die Engelse regering onderskeidelik, onderteken is. Hierdeur is die onafhanklikheid van die Trekkers noord van die Vaalrivier erken. Die koppie waar die traktaat onderteken is, is tot 'n nasionale monument verklaar. 

Tydens die Basoeto-oorlog van 1858 het die Voortrekkers by die spruit wes van die huidige Ventersburg op 'n oop bult 'n skanskraal van ysterklippe gebou. Ook in die Basoeto-oorlog van 1865 het hierdie skans nuttige diens gedoen. Binne die skans staan 'n monumentjie opgerig ter ere van die bouers van die skans. In die Tweede Vryheidsoorlog is die dorpie totaal verwoes deur die Engelse magte – ook die kerkgebou is afgebrand. Tydens die Rebellie van 1914 was Ventersburg weer in die middel van die brandpunt. Verskeie belangrike gevegte is in die buurt gelewer. By Doringberg het genl. C.R. de Wet se seun gesneuwel. By Virginia het 'n ander belangrike slag plaasgevind. By Doringberg staan nog die geskiedkundige boom waar president M.T. Steyn in 1901 opnuut ingesweer is as staatspresident van die Oranje-Vrystaat.

Op 15 Januarie 1880 is die hoeksteen gelê van 'n eerste klein kerkie, opgerig deur Allan Faulds. In hierdie kerkie is daar gereeld dienste gehou. Op 13 Desember 1890 is hierdie gemeente afgestig van die gemeentes Winburg en Kroonstad. Die eerste konsulent van hierdie gemeente was ds. P.A.C. van Heyningen van Winburg, wat gereeld elke drie maande vir alle kerklike werksaamhede oorgekom het. Ongeveer twee jaar ná die afstigting, het ds. P.J.J. Boshoff van Pietersburg die eerste beroep van die nuwe gemeente wat uitgebring is, aangeneem. Dadelik ná sy aankoms in Mei 1892 het die kerkraad besluit om 'n pastorie teen 'n koste van £600 te bou. Hierdie gebou is in 1950 deur 'n nuwe, moderne pastorie, van ongeveer £7 000 vervang. 

Die gemeente, wat met ongeveer 500 lede gestig is, het stadigaan gegroei en kort ná die afstigting moes daar 'n groot vlerk aan die sykant van die oorspronklike kerkie aangebou word. Hierdie kerkie is gedurende die Anglo-Boereoorlog deur die Engelse magte onder genl. Bruce Hamilton afgebrand. Daarmee tesame het ook die kerkregisters (doop, lidmate huwelik) die prooi van die vlamme geword. Ds. Boshoff het die gemeente net tot Julie 1895 bearbei. Ds. C.J. Snyman, tydens wie se dienstyd 'n geseënde herlewing plaasgevind het, het hom opgevolg en hier gebly tot Oktober 1904. Hierdie tweede predikant van die gemeente en 'n paar van sy gemeentelede is krygsgevangenes gemaak en weggevoer. 

Ná die vrede moes die gemeente opnuut met haar sake begin. Op 'n kerkraadsvergadering gehou op 27 Desember 1902, is besluit om geld vir 'n noodkerkgebou in te samel. Deur die ywerige optrede van ds. Snyman, wat hom geen moeite getroos het om te kollekteer nie, nie net in sy eie gemeente nie maar ook elders, kon die kerkraad eindelike 'n netjies en ruim kerk van yster en hout oprig. In Januarie 1904 kon die gemeente die Eben-Haezersaal, 'n sinkgebou wat in 1962 gesloop is om plek te maak vir die nuwe kerksaal, met die nodige meubels, ens. so te sê sonder skuld ingewy. 

Op 7 April 1906 het ds. P.J. Pienaar die herderstaf in die gemeente opgeneem en hier gebly tot Oktober 1913. 

Die gemeente het langsamerhand die behoefte gevoel aan 'n nuwe kerk wat nie net sierliker nie maar ook doeltreffender sou wees. Met geesdrif het die gemeente daarvoor geld ingesamel. Terwyl lidmate besig was vir dié saak te kollekteer en in 'n tyd van 'n sware droogte, is hier 'n geseënde Mannesendingbond-kongres gehou toe die gemeente besluit het om ds. C.P. Pauw vir hul rekening in die sendingveld van Noordoos-Rhodesië oor te neem teen 'n salaris van £250 per jaar. Van dié bedrag sou die plaaslike Vrouesendingbond verantwoordelikheid vir £50 jaarliks aanvaar.

Op 13 Junie 1912 is die hoeksteen van die teenswoordige sierlike kerk deur president M.T. Steyn gelê, op dieselfde plek waar die ou geskiedkundige gebou gestaan het. Die argitek was William Henry Ford. Hierdie gebou, wat net oor die £9 000 gekos het, is op 18 Julie 1913 sonder skuld ingewy en aan die Here toegewy. 

Einde Oktober 1913 het ds. Pienaar na Dewetsdorp vertrek en is hy opgevolg deur ds. H.C.J. Becker, wat op 6 Februarie 1914 alhier bevestig is. Ná hom het tot omstreeks 1960 ook nog gekom di. Ezra Pienaar, D.P. Cillié, G.W. Koornhof, I.W.J. van Rensburg en G.H.P. Badenhorst. 

Die gemeente het steeds gegroei en in 1938 is die nuwe gemeente Hennenman afgestig.






</doc>
<doc id="99827" url="https://af.wikipedia.org/wiki?curid=99827" title="Holwerd">
Holwerd

Holwerd (Wes-Fries: "Holwert") is 'n dorp in die Nederlandse provinsie Friesland. Die dorp lê noordwes van Dokkum aan die Waddensee en ressorteer onder die munisipaliteit Noardeast-Fryslân. Dit het sowat 1630 inwoners (2014).



</doc>
<doc id="99831" url="https://af.wikipedia.org/wiki?curid=99831" title="Terwispel">
Terwispel

Terwispel is 'n dorp in die Nederlandse provinsie Friesland. Die dorp lê suidwes van Drachten, noordwes van Gorredijk, en ressorteer onder die munisipaliteit Opsterland. Dit het sowat 1 000 inwoners (2005).




</doc>
<doc id="99837" url="https://af.wikipedia.org/wiki?curid=99837" title="Parochialkirche">
Parochialkirche

Die Parochialkirche (Duits, "Parogiale kerk") in die "Kirchenkreis Berlin Stadtmitte" ("Kerkkring Berlyn-Middestad") is 'n kerk van die Evangeliese Kerkgemeente van Berlyn in die administratiewe stadsdistrik Mitte. Die gebou, wat vanaf 1695 ontstaan het, is die oudste kerk van Berlyn se gereformeerde gemeente.

Die kerk en die aangrensende kerkhof is tussen Klosterstraße, Parochialstraße en Waisenstraße geleë - net agter Berlyn se historiese stadsmuur wat hier gedeeltelik bewaar gebly het. Op die historiese kerkhof, wat deel uitmaak van die kerkterrein, kan nog enkele ou grafkruise en -tafels besigtig word. Daaragter word die terrein deur die vroeëre Evangeliese Georgen-gemeente se gemeentehuis met drie verdiepings begrens.

Die oorspronklik selfstandige "Parochial"-gemeente het in 1968 met die Georgen-gemeente saamgesmelt. In 2003 is die gemeente by die Marien-gemeente ingesluit. 'n Barokgebou, wat in 1708 opgerig is en vroeër as gemeentehuis en hospitaal gedien het, huisves sedert die laat 1990's dele van die Humboldt-universiteit te Berlyn se Teologiese Fakulteit.

Die Parochialkirche is die eerste kerkgebou in Berlyn wat vir gereformeerde kerklidmate opgerig is. Die gereformeerde gemeente in Berlyn en Cölln, twee historiese nedersettings wat later tot Berlyn saamgesmelt het, is gestig nadat die Brandenburgse keurvors Johann Sigismund in 1613 die Calvinistiese geloof aangeneem het.


</doc>
<doc id="99840" url="https://af.wikipedia.org/wiki?curid=99840" title="Graues Kloster">
Graues Kloster

Graues Kloster (Duits, "Grys Klooster") is die naam waarmee na die Fransiskane-klooster in die Middeleeuse "Alt-Berlin" (die historiese middestad van Berlyn wat sy oorsprong in die dubbelstad Berlin en Cölln het) verwys is. Volgens die oorlewering van die Brandenburgse kronis Andreas Angelus is die naam afgelei van die Fransiskane-monnike se grys kleredrag.

Die Berlynse Fransiskane-klooster was in die huidige Klosterstraße in die stadsdistrik Mitte geleë. Voor sy vernietiging in die Tweede Wêreldoorlog is die klooster as die belangrikste Middeleeuse gebou van Berlyn beskou. Die bouval van die Fransiskane-kloosterkerk is na die oorlog beveilig om as oorlogsmonument te dien. Dit is tegelykertyd een van die laaste Gotiese besienswaardighede wat in die Duitse hoofstad bewaar gebly het.


</doc>
<doc id="99854" url="https://af.wikipedia.org/wiki?curid=99854" title="Verwoerd-standbeelde">
Verwoerd-standbeelde

Verskeie stand- en borsbeelde is van eerste minister Hendrik Verwoerd in Suid-Afrika opgerig. Die meeste hiervan is sedert die Suid-Afrikaanse algemene verkiesing van 1994 afgebreek of verwyder. Verskeie hiervan is na Orania verskuif.

Verwoerd is waarskynlik die Suid-Afrikaanse eerste minister van wie die meeste afbeeldings gemaak is. Moontlike redes hiervoor is dat hy óf baie geliefd was óf dat dit ekonomies goed gegaan het in Suid-Afrika tydens sy premierskap en daar geld vir die maak van hierdie beelde was.

'n Standbeeld van Verwoerd het voor die gebou van die provinsiale administrasie in Bloemfontein gestaan (destyds die H.F. Verwoerd-gebou). Die standbeeld deur Gerhard de Leeuw was 15 voet hoog en het 1,6 ton geweeg. Dit is in 1969 opgerig en in September 2004 verwyder. Die beeld is in 2006 aan die Erfenisstigting oorhandig.

'n Borsbeeld voor die Midvaal Plaaslike Munisipaliteit in Meyerton. Die beeld is in Mei 2011 deur die DA-beheerde stadsraad verwyder. Dit was die laaste standbeeld van Verwoerd in 'n openbare ruimte buite die Afrikanerdorpie Orania, waar talle van sy stand- en borsbeelde tans gehuisves word.

Verwoerd het die parlementêre verkiesing in 1958 as LV vir Heidelberg gewen. Meyerton was deel van dié kiesafdeling. In Januarie 1960 het hy as eerste minister van Suid-Afrika tydens die parlementsopening 'n volkstemming oor republiekwording uitroep. Die eerste openbare geleentheid wat Verwoerd ná dié aankondiging bygewoon het, is op Meyerton deur sowat 80 000 mense bygewoon.

Verwoerd se portret en marmerborsbeeld is, saam met dié van voormalige eerste ministers en presidente, uit die parlement verwyder.

Die granietborsbeeld deur Jo Roos wat sedert 1967 in die ingang van die H.F. Verwoerd-hospitaal gepryk het, is verwyder. Die hospitaal se naam is in April 1997 na die Pretoria Akademiese Hospitaal verander en is in 2008 na die Steve Biko-hospitaal hernoem. In 2008 is die beeld in Orania by die ingang na die Verwoerd-museum opgerig.

Die eertydse standbeeld voor die Hoërskool Hendrik Verwoerd in die Pretoriase Moot is ook na Orania gestuur.


</doc>
<doc id="99864" url="https://af.wikipedia.org/wiki?curid=99864" title="Engwierum">
Engwierum

Engwierum (Wes-Fries: "Ingwierrum") is 'n dorp in die Nederlandse provinsie Friesland. Die dorp lê 8 km oos van Dokkum en ressorteer onder die munisipaliteit Noardeast-Fryslân. Dit het sowat 420 inwoners (2004-sensus).


Die kerk uit 1746 is teen 'n ou Middeleeuse kerktoring uit die 13de eeu gebou, 'n oorblyfsel van die ou kerk, wat omstreeks 1725 afgebreek is.



</doc>
