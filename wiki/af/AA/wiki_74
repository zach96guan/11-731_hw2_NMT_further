<doc id="101134" url="https://af.wikipedia.org/wiki?curid=101134" title="Nederlands-Suid-Afrikaanse Spoorwegmaatskappy">
Nederlands-Suid-Afrikaanse Spoorwegmaatskappy

Die Nederlands-Suid-Afrikaanse Spoorwegmaatskappy (Nederlands: "Nederlandsch-Zuid-Afrikaansche Spoorwegmaatschappij"; afgekort NZASM) was 'n maatskappy wat in Junie 1887 in Amsterdam gestig is en 'n lisensie verkry het om die spoorweë van die Zuid-Afrikaansche Republiek te bou en te bedryf. Dit is deur Nederlandse, Duitse en Transvaalse sakelui gefinansier.

Die lisensie is toegestaan op voorwaarde dat die roete van Delagoabaai na Pretoria voor einde 1894 voltooi word. Dié spoorlyn is deur die Britse ingenieur Thomas Hall opgemeet en op 2 November 1894 geopen. Die doel van die lyn was om die Zuid-Afrikaansche Republiek se afhanklikheid van die Britse kolonies in die suide te verminder. Deur 'n spoorlyn na die ooste tot in die Portugese kolonie Mosambiek te bou, kon die ZAR 'n handelsroete na die see gebruik wat nie deur Britse gebied loop nie.

Die NZASM het vyf spoorlyne gebou – die Oosterlijn van Pretoria tot by die Portugese grens wat verbind is met die Portugese spoorlyn vanaf Delagoabaai; die Zuid-Oosterlijn van Elandsfontein tot by die Natalse grens wat verbind is met die Natalse spoorweë na Durban; die Zuiderlijn vanaf Pretoria tot by the Vrystaatse grens wat verbind is met die Kaapse/Vrystaatse spoorweë na Kaapstad, Port Elizabeth en Oos-Londen; die Zuid-Westerlijn tussen Krugersdorp en Klerksdorp en die Randtrem tussen Krugersdorp en Springs.

Nadat Pretoria tydens die Tweede Vryheidsoorlog deur die Britse magte beset is, is die spoorweë deur die "Imperial Military Railways" bedryf en ná die oorlog deur die Sentraal-Suid-Afrikaanse Spoorweë oorgeneem. Die maatskappy is in 1908 gelikwideer.

Dit het dieselfde 3 voet 6 duim (1067 mm) breë spoor van albei die naburige Kaapse Regeringspoorweë en Natalse Regeringspoorweë gebruik. Behalwe die Randtrem, is al die spoorlyne enkelspoorlyne.

In 1884 het Kruger 'n toegewing aan die Nederlandse firma Maarschalk gegee om 'n spoorlyn van die Portugese grens tot in Pretoria te bou. Die ondersteuners van die maatskapy het gesukkel om die nodige kapitaal te bekom.

Met die ontdekking van goud aan die Witwatersrand in 1886 trek baie mense na die goudvelde. In teenstelling met die inwonerbevolking wie hoofsaaklik boere was, het hulle nie hul eie voedsel geproduseer nie, maar dit van voedselhandelaars gekoop. As 'n gevolg, het die prys van voedsel gestyg, veral omdat dit duur was om transportryers te gebruik om voedsel van êrens anders te vervoer. Tussen 1885 en 1889 het prys van mielies aan die Witwatersrand van 9s 6d tot 60 sjielings gestyg. Dit geld ook vir ander ware en vir mynboumasjinerie. Die volume van goedere wat sodanig vervoer is, was groot genoeg om die vervoerkoste met meer as 60% te verminder indien spoorvervoer gebruik sou word.

Nadat goud ontdek is, is die voorgestelde maatskappy deur beide Nederlandse en Duitse beleggers, veral die "Berliner Handelgesellschaft" (BHG), ondersteun. Die "Nederlandsch-Zuid-Afrikaansche Spoorwegmaatschappij" is in Amsterdam in Junie 1887 gestig met 'n kapitaal van fl 14,7 miljoen (£1,16 miljoen). BHG was die grootse aandeelhouer in die maatskapy. Duitse firmas kry die meeste van die kontrakte om die nuwe spoorstelsel te bou: ingenieurswerke is deur "Lenz & Co", 'n filiaal van BHG, terwyl materiaal grotendeels van "Köln-Deutzer Waggonfarik" en "Bochumer Verein für Bergbau und Gußstahlfabrikation" verkry is.

Teen die begin van 1892 het NZASM meer geld benodig om die bou van die Oosterlijn te voltooi. Europa het onder 'n finansiële depressie gebuk gegaan, en die ZAR-regering het amper bankrot gespeel. Rhodes het namens die Kaapkolonie 'n lening van £2 miljoen teen 'n rente van 4,5% vir die bou van die oosterlijn aan die ZAR aangebied, maar Kruger wou dit nie aanvaar en daarmee van die Kaapse regering afhanklik wees nie. Hierna het Rothschild, 'n Londense finansier, 'n lening, ook van £2 miljoen, teen 'n rente van 5% aangebied. Kruger het hierdie aanbod toe aanvaar, en die lening is later tot £2,5 miljoen teen 'n rente van 5,8% verhoog. Rothschild se rede was egter nie om 'n inkomste uit die spoorlyn te verkry nie, maar om te sorg dat die spoorlyn vir sy myne in Johannesburg bruikbaar was. Teen die einde van 1896 was die totaal van NZASM se lenings £6,05 milljoen waarvan 59,5% in Britse pond gedenomineerd was en 40,5% in Nederlandse gulders. Die geweegde gemiddelde rente was 4,77%.

Aangesien die NZASM 'n monopolie op spoorbedrywighede binne die ZAR gehad het, was hul tariewe hoog en aandeelhouers het 'n goeie opbrengs op hul beleggings verdien. Die Kamer van Mynwese beweer egter dat in vergelyking met die Natalse Regeringspoorweë (NGR) en Kaapse Regeringspoorweë (CGR), die NZASM se tariewe te hoog was en dat 'n bedryfswins van ongeveer £3291 per spoorweg-myl oordrewe was. In vergelyking, was die bedryfswins van die Kaapse Regeringspoorweë £1504 per spoorweg-myl terwyl die bedryfswins van die Natalse Regeringspoorweë £1504 per spoorweg-myl was. Die bedryfswins van NZASM was 14s 7d (£0,73) per treinmyl terwyl die ooreenstemmende syfers vir die CGR en NGR 8s 4d (£0,42) en 7s 11d (£0,397) was.
Nadat al drie spoorlyne na Johannesburg voltooi is, ontstaan daar 'n handelstryd tussen die ZAR en sy buurstate. Om politieke redes, verkies die ZAR die Oosterlijn bo die Zuiderlyn of die Zuidoosterlijn, want daarmee kry die ZAR toegang tot die see sonder om deur Britse gebiede te ry. Die nadeel van die Oosterlijn was die swak fasiliteite by Lourenço Marques se hawe – dit kon geen seevarende skepe ontvang nie en sy twee kaaie kon slegs 60 ton ware per dag hanteer. Om handelsredes ondersteun die Vrystaat en die Kaapkolonie die Zuiderlijn terwyl Natal die Zuidoosterlijn ondersteun.

In 1895 diskrimineer NZASM se tariewe op die 84 km Zuiderlijn (Vaalrivier-Johannesburg) teen die CGR. Dit was goedkoper vir die CGR se kliënte om hul ware op die suidelike oewer van die Vaalrivier af te laai en per ossewa na Johannesburg te vervoer as om die NZASM se Zuiderlijn tariewe te betaal. Op 28 Augustus 1895 gee Kruger kennis dat vanaf 1 Oktober die Vaalrivier se drifte gesluit sal word. Die Kaapse regering het teen die sluitings beswaar gemaak en 'n spoorweg konferensie is vir November 1895 gereël. Al misluk die konferensie, is die drifte op 7 November heropen. Die driftkrisis (soos dit bekend geword het), was een van die onderliggende redes vir die Jameson-inval van 29 Desember 1895.
In 1896 rig die Kamer van Mynwese 'n klagte aan die ZAR-regering, oor onder andere, die misbruik deur NZASM van sy spoormonopolie. Op 14 April 1897 is 'n Commissie van Ondersoek deur die ZAR-regering gestig. In hul bewyse gee die Kamer van Mynwese se Spoorwegkomitee die volgende syfers:

Gedurende die negentiende eeu is die Nederlandse spoorweë deur die "Maatschappij tot Exploitatie van Staatsspoorwegen" (MESS) namens die Nederlandse staat bedryf. Destyds, in Nederland, is die argitektoniese standaarde vir alle amptelike geboue deur die "Bureau voor den Waterstaat" voorgeskryf en die MESS het hierdie beginsel ook op spoorweggeboue toegepas. NZASM het Nederlandse ervaring in beide Nederland en Java gebruik om hul standaarde te stel.

Alhoewel NZASM hul konstruksiewerk uitgekontrakteer het, het hulle 'n kantoor in Pretoria gestig om daardie werk te verseker. Hul tekenkantoor is ook daar gevestig onder die beheer van VAHV van Lissa. Die tekenstandaarde is in die dokument "Instructie voor het doen van voorbereidende werzaamheden voor spoorweg aanleg in de Zuid-Afrikaanse Republiek" neergelê. Onder andere, is dit voorgeskryf dat alle tekeninge moet 210 x 340 mm papier gebruik.

Voorafvervaardiging is dikwels gebruik. Alle ysterwerk is uit Europa ingevoer. Die modules vir brûe was nie groter as vyf meter nie dus kon hulle op spoorwaens vervoer word. Alle modules is deur die Duitse firma "Gutehoffnungshiitte" of die Nederlandse firma "Pletterij Den Haag" vervaardig. Spoorstawe is in stukke van nie langer as ses meter vervaardig. Waar dit moontlik was, is steenwerk plaaslik verkry, maar geklee tot NZASM-standaarde. As 'n gevolg het baie van die NZASM-stasies en brûe 'n Nederlandse gevoel wat tot vandag nog steeds op plekke soos Klerksdorp, Krugersdorp en Middelburg te sien is.

Die snelle ontwikkeling van die spoorweë het beteken dat die ZAR nie in staat was om genoeg personeel te verskaf om die spoorweë te bedryf nie. Dus het tussen 1887 en 1899, meer as 3 000 Nederlandse personeel (met hul families) na die ZAR geëmigreer. Volgens Martinus Middelberg, 'n ingenieur van NZASM, was die personeelsterkte van NZASM ongeveer 3 000 van wie die helfde Nederlanders was, 600 uit die Kaap en slegs 75 Transvalers.

Voor goud in 1886 in die ZAR ontdek is, was dit 'n arm land. Die naaste hawens was by Delagoabaai (562 km vanaf Pretoria), Durban (812 km), Port Elizabeth (1188 km) en Kaapstad (1674 km). Behalwe Delgoabaai, was al die hawens onder Britse beheer. Op 1 Januarie 1870, kort voor diamante in Griekwaland-Wes ontdek is, het spoorweë van oor die hele Suid-Afrika net sowat 100 km beslaan. Sestien jaar later, kort voor goud op die Witwatersrand ontdek is, is Kimberley reeds met Kaapstad per spoorlyn verbind en was die Natalse Regeringspoorweë (NGR) besig om 'n spoorlyn van Durban na die diamantveld te bou. Die Natalse spoorlyn het Estcourt toe reeds bereik. Hierdie twee stasies was die naaste spoorwegstasies aan die ZAR. Die NGR het al toestemming gekry van die Natalse regering om die spoor oor die Drakensberg tot by Kimberley te verleng. Daar was nog geen toestemming om die spoorlyn vanaf Kimberley na die noorde te verleng nie.

Nadat goud ontdek is, was daar 'n wedywering tussen die Kaap, Natal en die Mosambiekse Portugese om spoorlyne na die Witwatersrand te bou. Die ZAR het voorkeur gegee aan die Delagoabaaispoorlyn omdat dit die ZAR se onafhanklikheid gevorder het. Die reëls was nie eenvoudig nie – hulle was afhanklik van die politieke situasie in Suider-Afrika en in besonder op die grille van President Kruger, veral omdat hy die stemme van die transportryers wou bewaar.

Van die begin af is al NZASM se spoorlyne met 'n spoorbreedte van 1067 mm (Kaapspoorbreedte) gebou.

Steenkool is in 1887 in Boksburg ontdek en word vanaf 1888 as brandstof vir die Witwatersrand gelewer. Dit is ook in Springs in 1888 ontdek en gedurende die 1890s is die Witbank steenkoolvelde ontdek en ontwikkel. Dus word die ZAR met betrekking tot brandstof selfstandig.
Die Randtrem was die eerste spoorwegstelsel in die ZAR en ook die eerste onderneming van NZASM. Die bou van die eerste gedeelte van die tremstelsel is begin nadat die ontwikkelaars verlof van die ZAR se Volksraad gekry het in 1888. Hierdie gedeelte tussen Braamfontein en Boksburg, 'n afstand van 26 km, is op 17 Maart 1890 geopen. Voordat die eerste gedeelte geopen is, het die ontwikkelaars in 1889 verlof gekry om die spoorlyn met nog 53 km tot Springs en Krugersdorp te verleng. Die laaste gedeelte van die tremsisteem is op 10 Februarie 1891 geopen.
Al moes die spoorlyne en spoorvoertuie per ossewa van óf Kimberley óf Ladysmith vervoer word kom die trem se brandstof vanaf die steenkoolmyne te Boksburg en Springs. Die spoorlyn was 'n reuse sukses: verkeer het drie keer die verwagte vlak behaal. Die Randtrem is met 25 lokomotiewe (10 tonner en 14 tonner), 32 passasierswaens en 225 vragwaens bedryf. Die lokomotiewe is in Elandsfontein (naby Germiston) aanmekaar gesit.

Die spoorlyn het beide vrag en passassiers gedra. Die vrag sluit, onder andere, steelkool vanaf Boksburg in. Die spoorlyn het ook dinamiet vir die goudmyne vervoer en op 19 Februarie 1896 het 'n vrag dinamiet ontplof met die verlies van ongeveer 75 lewens. Die Randtrem is met die Zuiderlijn op 15 September 1892 verbind en daarna is daar 'n spoorlyn tussen die Witwatersrand en die kus (Kaapstad en Port Elizabeth) gebou.

Die oosterlijn loop vanaf Petoria tot by die Mosambiekse grens te Komatirivier, 'n afstand van 470 km. Daar sluit dit aan by die Portugese spoorlyn vanaf Delagoabaai. Om politikeke redes was die Oosterlijn die belangrikste spoorlyn van NZASM want hierdie spoorlyn gee die ZAR 'n pad na die kus sonder om deur Britse gebied te gaan. Die spoorlyn is eers deur President Burgers in 1875 voorgestel. Omdat dit makliker was om spoorlynware vanuit Delagoabaai op die Portugese spoorlyn te bring as met ossewa vanuit of die Kaapkolonie of die Natalkolonie na Pretoria te vervoer is die bou van die spoorlyn in 1891 vanaf die Mosambiekse grens in plaas van Pretoria begin. Die bouwerk vanaf Pretoria het gewag totdat die Zuiderlijn op 1 Januarie 1893 voltooi is.
Na afloop van die Eerste Vryheidsoorlog, het die Zuid-Afrikaansche Republiek hul belangstelling hernu in 'n spoorlyn van Delagoabaai na Pretoria. Tussen 1882 en 1884 is die spoorlynroete, wat die Brits-beheerde grondgebied van Swaziland vermy het, deur Joachim Machado opgemeet. In 1884 gee die Portugese regering 'n toegewing aan 'n Amerikaner, kolonel Edward McMurdo, om die Portugese sektor van die spoorlyn te bou. Een van die voorwaardes van die toegewing is dat die spoorlyn voor Junie 1888 die grens van die ZAR moet haal. Die spoorlyn het die Komatirivier op 14 Desember 1887 bereik, maar die grens was nie vasgestel nie. Dit lei tot regsprobleme. Op 8 Mei 1889 sterf McMurdo en op 25 Junie herroep die Portugese regering die toegewing en gee dit aan 'n Portugese maatskappy, Caminho de Ferro de Lourenco Marques (CFLM).

Die Komatirivierbrug lê binne die ZAR se gebied. Tussen die Mosambiekse grens en Elandshoek (152 km) volg die spoorlyn die koers van die Krokodilrivier en vandaar af tot by Machadodorp (75 km), volg dit die loop van die Elandsrivier. Dertig kilometer ná Machadodorp, bereik die spoorlyn sy spitspunt van 1 927 m waar dit die hoëveld bereik.

Die Nederlandse firma van Hattum & Kie bou die spoorlyn deur die laeveld. Werk op die Komatirivierbrug, vanaf die grens, begin in Mei 1890. Op die 14 Mei 1891 kom die brug in gebruik en daarmee is dit moontlik om spoorstawe ensovoorts na die bouterrein te vervoer. In vergelyking met spoorlynbou op die Hoëveld, vorder die bou van die Oosterlijn baie stadig. Dit duur 'n jaar om Nelspruit (116 km van die grens af) te bereik. Tussen die grens en Nelspruit moet die spoorlyn 530 m styg en werknemers doen malaria op. Omdat die spoorlyn 'n riviervallei volg, moet baie stegies gesny word en walle en brûe gebou word. Die trajek tussen Nelspruit en Waterval Onder is slegs 87 km lank, maar die spoorlyn styg tog met 551 m.
Albei die dorpe Waterval Onder (1222 m bo seevlak) en Waterval Boven (1430 m bo seevlak) lê langs die Elandsrivier, die een stroomop van die 95 m Elandsrivierwaterval en die ander stroomaf van die waterval. Die spoorlyn tussen die dorpe is net 7 km lank, maar die spoorlyn styg met 210 m. Hierdie stuk spoorlyn bevat 'n drie kilometer tandstang en ook die 210 m lange NZASM tonnel. NZASM het vier tandstang-en-kleinrat 32 ton lokomotiewe bestel om met hierdie stuk van die oosterlijn te help. Werk aan die tonnel begin op 18 Oktober 1892 vanaf albei kante en op 9 September 1893 ontmoet die twee werkspanne. Die spoorlyn het Waterval-Onder op 20 Januarie 1894 bereik en op 20 Junie 1894 word die spoorlyn tussen die twee dorpe in diens gestel.

Op 1 Januarie 1893 kom die Zuiderlijn vanaf Pretoria na die Kaapkolonie in diens en dit is moontlik om die bou van die westerlike einde van die Oosterlijn te begin. Dit duur sewentien maande voordat die 20 km stuk tussen Pretoria en Eerste Fabrieke in diens kom. Op 15 Oktober 1894 kom die spoor tussen Bronkhorstspruit en Pretoria in diens.

Terselfdetyd vorder die spoorlyn nog 43 km vanaf Waterval Boven verby die oog van die Elandsrivier te Machadodorp voordat hy die rant van die Drakensberg by Belfast (1929 m bo seevlak) bereik. Die spoorlyn bereik Machadodrop on 10 Julie 1894. Nadat die spoorlyn die rant gehaal het, is die spoorbou vinniger as tevore. Op 20 Oktober 1894 ontmoet die twee bouspanne te Balmoral, 52 km vanaf Bronkhortspruit en 158 km vanaf Machadodorp en President Kruger stel die laaste bout in plek. Die spoorlyn tree in diens op 18 November 1894.

In 1882 het George Moodie, Landmeter-generaal van die Suid-Afrikaanse Republiek, voorgestel dat die Oosterlijn deur die Kaapriviergebied tot by Ermelo moes gaan eerder as deur Nelspruit. Al is dit later uitgewis, is goud in 1884 in die Kaapvallei naby Barberton gevind en die goudmyngemeenskap het vir 'n taklyn gestreef. Omdat dit so duur was om die spoorlyn te bou (die terrein is bergagtig) was die ZAR-regering daarteen. Plaaslike sakemane Lewis, Marks en Watkins het 'n sindikaat gevorm om die lyn te bou en die werk is aan Pettegrew & Co. gekontrakteer. Na swaar reën brûe beskadig het, speel die kontrakteur bankrot en die sindikaat ontbind. NZASM het toe die konstruksie van die 55,6 km-lyn oorgeneem en die spoorlyn is in 1896 voltooi.

Die Zuiderlijn was NZASM se kortste spoorlyn na die buiteland (117 km) maar dit was ook die grootste afstand na 'n hawe (1674 km vanaf Pretoria tot Kaapstad). In 1888 is daar 'n ooreenkoms tussen die Kaapse en die Vrystaatse regerings aangegaan om 'n spoorlyn tussen Port Elizabeth en Bloemfontein te bou. Die Kaapkolonieregering het die koste van hierdie spoorlyn betaal en dit is deur die CGR bedryf. Die gedeelte tussen Port Elizabeth en Colesberg was alreeds klaar en die spoorlyn vanaf Colesburg (in die Kaapkolonie) na Bloemfontein is op 17 Desember 1890 geopen.

Die bou van die Oosterlijn het stadig gevorder. Teen Mei 1890 maak die groeiende bevolking van Johannesburg en die behoefte vir die lewering van swaar mynboumasjinerie dit dringend nodig om 'n spoorlyn tot by Johannesburg te bou. In Junie 1890 gee die ZAR toestemming vir die bou van die spoorlyn tussen Pretoria en die Vaalrivierbrug. Konstruksie van die spoorlyn begin twee maande later maar NZASM het geldprobleme ondervind en konstruksie het tot 'n stilstand gekom.

Ingevolge 'n ooreenkoms wat deur James Silverwright, 'n lid van die Afrikanerbond en ook van die Rhodes-kabinet onderhandel is, sou die die Kaapkolonie hul eie spoorlyn (CGR) tot in Pretoria bou. Die CGR sou die ZAR se gedeelte van die lyn vir twee jaar bedryf voordat dit aan die NZASM oorhandiging sou word. Op 7 Mei 1892, is die spoorlyn vanaf Bloemfontein tot by die Vaalrivierbrug (die grens van die ZAR) voltooi; op 15 September 1892 is die spoorlyn van Vaalrivierbrug tot Germiston (65 km) geopen en op 1 Januarie 1893 is Pretoria met Kaapstad sowel as Port Elizabeth verbind.

Met die voltooiing van hierdie spoorlyn word dit moontlik om swaar masjinerie in te voer, sowel vir goudmynbou as vir die bou van die westelike gedeelte van die Oosterlijn.

Die Zuid-Oosterlijn was die laaste van die drie NZASM spoorweë wat met buitelandse spoorweë en die kus verbind is.

Ná die ontdekking van goud was daar 'n wedloop tussen die Kaapkolonie en Natal om die Witwatersrand met die kus te verbind. Voordat die spoorlyn van Ladysmith Newcastle bereik het, is daar 'n ooreenkoms bereik tussen die regerings van Natal en die Zuid-Afrikaansche Republiek om die spoor van Newcastle tot aan die Witwatersrand te verleng. Die spoor het Newcastle op 15 Mei 1890 bereik en is onmiddelik verleng tot by Charlestown, die laaste dorp in Natal voor die ZAR se grens bereik is. Die spoorlyn, wat 452 m binne 57 km tussen Newcastle en Charlestown moes klim, is deur President Kruger van die ZAR en die Goewerneur van Natal geopen op 7 April 1891. Om Laingsnekpas deur te kom, was dit nodig om 'n 674 m tonnel te bou. Al het die NGR se spoorlyn Charlestown op 7 April 1891 bereik, kom daar geen toestemming van President Kruger om die spoorlyn binne die ZAR te verleng voordat die Oosterlijn vanaf Delagoabaai voltooi is nie.
Om staatkundige redes is die spoorlyn nie met die spoornetwerk van NZASM verbind voordat die NZASM se spoorlyn na Delagoabaai klaar was nie. Die Delagoabaailyn is op 1 January 1895 in diens gestel. Ingevolge 'n ooreenkoms op 3 Februarie 1894 tussen die ZAR-regering en die NGR, het die NGR die 250 km skakel tussen die Natal/ZAR grens en die bestaande NZASM spoornetwerk gebou. Die eerste helfte van 210 km spoorlyn tussen die grens en Heidelberg is op 27 April 1895 geopen en die tweede helfde is op 15 November 1895 geopen. Op 1 Desember 1895 is die 4 km skakel tussen die grens en Charlestown geopen en op 15 Desember is die 41 km skakel tussen Heidelberg en Union Junction (9 km van Germiston) geopen.

In November 1894 is 'n ooreenkoms tussen die ZAR en Groot-Brittanje in verband met Swaziland deur President Kruger en die Britse Britse Hoëkommissaris Sir Henry Loch onderteken. Nóg Kruiger nóg Lock was gewillig om die ooreenkoms op buitelandse bodem te onderteken, dus is 'n passasierswa op die brug getrek en die onderhandelaars kon in hul eie land bly. Aangesien die ooreenkoms 'n jaar voor die spoorlyn se opening onderteken is, blyk dit dat hierdie kort spoorlyn reeds voltooi was voordat die Volksrust-Standerton spoorlyn gebou is, en dat dit gebruik is om spoorwegbouware na die spoorlyn se konstruksiegebied te vervoer.

Die Natalse Regering het die boukoste van die spoorlyn betaal. Hulle was gewilig om hierdie koste te betaal want die Natalse gedeelte van die spoorlyn het groot winste aan die kolonie gelewer.

In 1885 het die Kaapse spoorlyn Kimberley bereik en die volgende jaar, toe die ZAR gesukkel het om 'n lening van £5.000 te kry en McMurdo gesukkel het om die Delagoabaaispoorlyn deur die moeras naby Delagoabaai te bou, het President Kruger aan die Kaapse regering voorgestel dat hulle die Kimberley spoorlyn tot by die Witwatersrand sou verleng. Daar was geen ooreenkoms nie, dus was die Zuid-Westerlijn oorspronklik 'n binnelandse spoorlyn en nie 'n internationale spoorlyn nie.
Goud is in Augustus 1886 op die plaas Rietvlei vlakby Klerksdorp ontdek en die Randse tremlyn is tussen Krugersdorp en Springs gebou. Op 18 Augustus 1884 besluit die Volksraad om 'n spoorlyn tussen Krugersdorp en Klerkdorp te bou. Hierdie spoorlyn, die Zuid-Westerlijn, was 'n verlenging van die Randse tremlyn met dieselfde spoorbreedte as die tremlyn. NZASM was nie gretig om die spoorlyn te bou nie want hulle het besef dat hulle nie 'n wins daar kon maak nie. Uiteindelik is 'n ooreenkoms tussen die ZAR-regering en NZASM bereik - die ZAR regering sou 50% van die boukoste betaal en sou ook NZASM se rente waarborg. Die roete is in die eerste helfte van 1894 opgemeet en op 18 September 1894 het die Volksraad verlof gegee om die spoorlyn te bou. Bouwerk begin op 18 Julie 1895 en nadat die werk deur die Jameson-inval vertraag is, is die spoorlyn tot by Potchefstroom op 11 Julie 1897 en tot by Klerksdorp op 3 Augustus geopen.

In 1897 gebruik 3 975 passasiers die Klersdorpstasie, meer as 270 ton goedere en ook 1 848 perde, vee en voertuie is hanteer. Die inkomste van die spoorlyn was £5 976 met 'n verlies van £6 779. Aan die begin van 1898, om die goudmynbedryf te help, is die spoorwegtariewe verlaag, ten spyte daarvan dat hierdie verlies teen die einde van 1898 tot £13 047 gegroei het.

In 1905, nadat NZAM deur die CSAR oorgeneem is, is die Zuidwesterlijn tot by Fourteen Streams (vlakby Warrenton) verleng en deesdae gebruik die Bloutrein hierdie spoorlyn.

NZASM het nie hul lokomotiewe met spesifieke klasse geklassifiseer nie – die agt verskillende tipe lokomotiewe van NZASM se vloot is volgens hul gewig bekend.

Aan die einde van die negentiende eeu het die Duitse nywerheid teen 'n vinnige tempo gegroei en het die Verenigde Koninkryk se produksie van ru-yster verbygesteek. Sedert NZASM 'n Nederlandse maatskappy is wat deur Nederlandse (50%) en Duitse (47%) kapitaal gefinansier is, is die meederheid van NZASM se lokomotiewe in Duitsland ontwikkel. Vanuit 258 lokomotiewe is 249 deur die Duitse firma Maschienefrabrik Esslingen ontwikkel, ses deur die Britse firma Manning Wardle ontwikkel en drie deur die Nederlandse firma Louis Smulders & Co ontwikkel. Al is die meerderheid van die lokomiewe deur hul ontwikkelaars gebou, is 26 van die lokomotiewe wat deur Maschienefrabrik Esslingen ontwikkel is deur Nederlandse firma gebou.

Toe die Tweede Vryheidsoorlog uitgebreek het, is die Pretoria-Pietersburg spoorlyn van sy Britse eienaars deur die ZAR se regering onteis en onder die beheer van NZASM geplaas. Die PPS lokomotiewe is almal in die Verenigde Koninkryk vervaardig.

Met die uitbreek van die Tweede Vryheidsoorlog is die NZASM spoornetwerk tot die beskikking van die ZAR-regering geplaas. Terselfdetyd is die Pretoria-Pietersburg spoorlyn (PPS) van sy Britse eienaars onteien en onder die beheer van die NZASM bestuur geplaas. Nadat die Boere Natal ingeval het, het hulle die NGR se spoorlyn vanaf die ZAR se grens tot by die Tugelarivier besit en 'n operasionele eindpunt by Elandslaagte, 25 km noord van Ladysmith gestig. Toe die Boere na die vrylating van Ladysmith teruggekeer het na die Vrystaat en die ZAR, het hulle verskeie grondwerke en ook die Laingsnektonnel vernietig.

Op 27 Mei 1900 het die Britse magte onder lord Roberts die Vaalrivier oorgesteek, die ZAR binnegeval en die spoorwegstasie by Vereeninging beset. Twee dae later beset hulle die hele spoorlyn tot by Germiston. President Kruger en die ZAR regering het vanuit Pretoria na Machadodorp per trein onttrek. Roberts het Pretoria op 5 Junie beset en al die Nederlandse werknemers van NZASM is gedeporteer. Die NZASM se spoornet is aan die "Imperial Military Railways" oorgeplaas. Die spoornet is bewerk deur Britse soldate met spoorwegondervinding onder die bestuur van Maj. Percy Girouard. Voordat hy na Suid-Afrika gekom het, is Girouard President van die Egiptiese Staatsspoorwee.
Na die oorlog word Girouard direkteur van die Sentraal-Suid-Afrikaanse Spoorweë (die opvolger van NZASM).

Toe Roberts Pretoria bereik het, het hy geglo dat die oorlog klaar was, maar die Boere was van plan on guerillataktieke te volg. Die ZAR regering het hulle by Machadodorop gevestig. Spoorwegwaens is als kantore deur die regering gebruik. Tussen 21 Augustus en 27 Augustus, 15 km oos van Machadodorp, vind die Slag van Bergendal plaas end die volgende dag het die Britse magte Machadodorp beset. Toe die Britse deurgebreek het, vertrek President Kruger na Mosambiek terwyl die ZAR regering eers by Nelspruit en daarna by Pietersburg gevestig is. Die brug oor die Komatirivier vlakby die Mosambiek se grens is vernietig. Op 25 September 1900 is die brug oor die Komatirivier deur die Britse ingenieurs herstel, die stasie by Komatipoort kom onder die beheer van die Britse magte en dit is weer moontlik om treine vanaf Delagoabaai tot by Pretoria te loop.

Vanaf Oktober 1900 het die Boere aanvalle op die Britse Oosterlijn treine gemaak. Om die treine te verdedig, gebruik die Britse 'n verskroeideaardebeleid teen die ondersteuners van die Boere se kommandos en blockhuise is elke 1000 jaart (900 m) is om die spoorlyn selfs te beskerm en om 'n versperring deur die land te bou. Vanaf Januarie 1901 begin die Britse gepantserde treine te gebruik en die aantal aanvalle is verminder. 'n Groot antal sodate van beide kante het tydens klopjagte op die blokhuise gesneuwel en vanaf Januarie 1902 is die blokhuis sisteem so sterk dat amper onmoontlik vir Boer kommandoes is om die spoorlyn te kruis.

Totdat 31 Maart 1901 is die regeringskantore in koetse van die Warmbad-Pietersburggedeelte van die PPS gestig. Op 1 April 1901 is Nylstroom deur die Australiese magte beset, Potgietersrus is op 5 April beset en Pietersburg is op 8 April beset. Toe kom die PPS onder die beheer van die "Imperial Military Railways". Teen die middel van 1901 het die Boere kommando hul aandag van die Oosterlijn tot die PPS gedraai. Ten minste twee aanvalle is teen die PPS gemaak – een deur Generaal CF Beyers en 'n ander deur Kaptein Jack Hindon en Kaptein Henri Slegtkamp."

Met die Vrede van Vereeniging (31 Mei 1902) is die NZASM en die PPS spoorlyne deur die Sentraal-Suid-Afrikaanse Spoorweë oorgeneem."

Gedurende die Tweede Vryheidsoorlog toe die Britse magte die ZAR ingeval het, het hulle beheer verkry oor die NZASM spoornetwerk. Soos hulle beheer geneem het van enige gedeelte is daardie gedeelte aan die "Imperial Military Railways" (IMR) oorhandig. Indien dit nodig was, het die IMR die spoorlyn herstel, en daarna self bestuur. Die IMR het ook die bou van twee nuwe spoorlyne begin – tussen India Junction en Driehoek, 'n kort spoorlyn van 55 kettings (1,1 km) in die Germistongebied en 'n spoorlyn vanaf India Junction tot by New Canada, 'n afstand van 14 myl en 31 kettings (23,2 km).

Na die oorlog is NZASM deur die Britse Regering onteien en £13 milljoen vergoeding is aan NZASM se aandeelhouers betaal. NZASM is uiteindelik op 13 Oktober 1908 gelikwideer. By die likwidasie van NZASM is verdere skadevergoeding weens die onteiening van die maatskappy betaal. 'n Gedeelte van die bedrag is nooit opgeëis nie, en die likwidateurs het hierdie geld in 'n trustfonds inbetaal. In 1909 is die Zuid-Afrikaansche Stichting Moederland (ZASM) vanuit die trustfonds gestig. Die doel van die ZASM was destyds om verhoudings tussen Suid-Afrika en Nederland te verbeter.


</doc>
<doc id="101135" url="https://af.wikipedia.org/wiki?curid=101135" title="Bahreinse Grand Prix">
Bahreinse Grand Prix

Die Bahreinse Grand Prix (Arabies: جائزة البحرين الكبرى) is 'n jaarlikse Formule Eenkampioenskapswedren in Bahrein geborg deur Gulf Air. Die eerste wedren het by die Bahrein Internasionale Renbaan plaasgevind op 4 April 2004. Dit het geskiedenis gemaak as die eerste Formule Een Grand Prix wat in die Midde-Ooste gehou is, en het 'n toekenning vir die "Besgeorganiseerde Grand Prix" van FIA ontvang.

Die Bahreinse Grand Prix was gewoonlik die derde wedren op die jaarlikse Formule Een-kalender. Maar in die 2006-seisoen het Bahrein plekke geruil met die tradisionele eerste wedren van die seisoen, die Australiese Grand Prix, wat teruggeskuif is om 'n botsing met die Statebondspele te vermy. In 2010 het Bahrein weer die openingswedren van die seisoen gehou en die motors het die volle 6.299 km (3.914 myl) "Endurance Circuit" gejaag om F1 se diamandjubileum te vier.


</doc>
<doc id="101138" url="https://af.wikipedia.org/wiki?curid=101138" title="Die Oorlewendes">
Die Oorlewendes

Die Oorlewendes is wetenskapsfiksie geskryf deur Johan Bredell (die skrywersnaam van snydokter en narkotiseur Jacobus Johannes Koekemoer) wat vir die ouderdomsgroep 10 – 14 bedoel was.

In die voorwoord skryf Bredell dat die boek hoofsaaklik daarop gemik is om te toon dat daar nie iets soos "onbruikbare kennis" bestaan nie, maar slegs kennis wat wag op 'n geleentheid om gebruik te word. Ter stawing van sy argument, het hy by sy mediese kollega aangevoer dat 'n gemiddelde standerd agt-leerling van “vandag” (vroeë-1980's) oor al die kennis beskik wat nodig is om die Steentydperk eiehandig te beëindig. So het die tema ontstaan.
Bredell het geensins dit ten doel gehad om 'n ruimte- of wetenskapfiksieverhaal te skryf nie. Hy wou slegs die karakters in 'n Steentydperk plaas sonder om 'n tydparadoks te veroorsaak op planeet Aarde: "Die lesers sal my hopelik vergewe as die vreemde wêreld waarop my helde hulle bevind byna identies aan ons eie is".

Tydens die skooluitstappie van standerd agt-leerlinge in die berge wat monsters van plante- en dierelewe versamel, veroorsaak 'n vormende swartgat dat Adam Fouché, Willem de Beer, Amanda le Roux, André Claassen en Krisjan Pieterse saam met 'n erg verroeste, ongestroopte motorwrak opgesuig en op 'n ander parallelle planeet soortgelyk aan die Aarde beland. 'n Kaartjie terug Aarde toe is onmoontlik.

Tot hul beskikking is 5 notaboeke, 'n potlood, 5 balpuntpenne, 4 knipmesse, 5 rugsakke, 5 waterbottels, 3 grondboontjiebotterbottels, 4 plastieksakkies, 1 skêr, 2 kamme, 'n spieëltjie, 'n sakrekenaar, 'n vergrootglas, die motorwrak en die gesamentlike, opgehoopte en “onnuttige” kennis van die vyftal.

Soos die gestrandes deur die verhaal die stukkies van die metaal en ander onderdele van die motorwrak stroop, ontgin hulle ook "stukkies inligting diep uit die stowwerige kelders van [hul] geheue". Sowel die materiaal as grysstof word sodoende herwin om 'n produk of tegniek tot oorlewing te bewerkstellig.

Die tieners pas by die nuwe omgewing aan, maar pas ook die omgewing aan tot voordeel en gemak van die mens, soos dit op die Aarde was.

Die omgewing word eers opgesom, soos die notisie van die drie groenskynende mane, die onbekende voël-, diere– en plantegroei, die groter son, die 28-uur-lange-dag en die ekologie wat herinner aan die Vrystaat. 'n Skuiling en voedsel word hoofprioriteit.
Toenemend, met of sonder die hulp van die plaaslike inwoners, vind ontwikkeling plaas, soos:


Mettertyd ontstaan 'n geordende gemeenskap uit die groepie huisies aan die voet van die berg. Dit is 'n uitbreidende gekultiveerde beskawing wat deur harde werk, samewerking en vernuf met tegnologiese vooruitgang, sekerheid, gerief, rinkelende teekoppies en geselligheid gepaardgaan.

Soos die “herstigte” aardse beskawing op die naamlose planeet egter uitbrei, herhaal die aardse ekologiese geskiedenis van die voorouers homself noodwendig ook. Aan die einde van die verhaal ontmoet die leser Adam en Amanda se 20-jarige seun. Sy funksie is prospekteerwerk en is in die verhaalhede op pad terug huis toe. Sy soektog na minerale neem hom dikwels vir lang tye van die huis af weg. Hierdie keer was hy twee maande lank weg, wat reeds op die drastiese hulpbronagteruitgang rondom die nuwe beskawing dui. Die duidelik onvolhoubare ontginning (en omgewingsaftakeling) deur die mensbeskawing word egter in die skadu gestel van die ironiese opmerking: "Soos enige jongman wat nog iets van die Voortrekkers se bloed in sy are oorhet, is hy 'n kind van die wilde, ongetemde plekke en hierdie wêreld pas hom goed...Sorgvuldig krap hy die vuurtjie onder die sand toe, want in hierdie droë seisoen kan 'n veldbrand katastrofiese gevolge hê."

Hoewel dit eintlik die vyf tieners self is wat die ruimtewesens op 'n ander planeet is, word die verhaal uit die oogpunt van die beskawers vertel wat reg, orde en ontwikkeling sal handhaaf. Hul eerste ontmoeting met die planeetinwoner, Kara, is wanneer Adam en Krisjan haar as beseerde en uitgeteerde in die lang gras ontdek. Sy het lang, blonde hare wat in smerige toutjies van haar kop afhang. Sy word na die mense se huis geneem en versorg. Amanda is verheug oor die nuwe vroulike geselskap.

Kara praat met 'n diep, melodieuse stem – niemand verstaan haar egter nie. Sy toon skerpsinnigheid en intelligensie wat die mense verbaas, want binne 'n week kan sy reeds 'n geradbraakte gesprek in Afrikaans voer. Die plaaslike inwoner verwonder haar aan die vreemde dinge in die kamp, maar veral die metaalvoorwerpe. Sy is baie geheg aan André, wat sy Borak begin noem toe hy met 'n bokkie oor sy skouers die kamp binnegekom het. Borak beteken "jagter", wat 'n eretitel by haar mense is. Amanda leer haar 'n paar skoonheidswenke. Dit is geen geheim dat Kara smoorverlief is op André nie; as pasiënt is hy nooit alleen gelaat nie. Sy val ook vir Adam aan wanneer hy in 'n noodgeval 'n gaatjie in André se nek wil sny tydens 'n anafilaktiese aanval weens 'n bysteek, want sy dink Adam wil hom leed aandoen.

Kara is vaag waar haar mense presies is; sy beduie in 'n oostelike rigting en stamel dat ene Korag haar wou doodmaak. Kara wend geen poging aan om na haar eie planeetvolk terug te keer nie en word heeltemal by die groep geassimileer. Sy verkies om 'n voorhang oor haar verlede te hou. Dit is haar veldkennis van versamelkosse wat van groot waarde vir die mense is. Dit is haar aanpassingsvermoë onder die mense wat Adam verbyster, veral omdat hy self sieklik terugverlang aarde toe.

Sekere masjiene wat in aanbou is, soos die weefmasjien, maak nie vir Kara sin nie, maar sy is opgewonde om te leer hoe die vreemde klere van "die maats" gemaak word. Sy stel ook daarin belang om te leer lees en skryf. Die taak word in die bekwame hande van Amanda oorgelaat.
Kara verstaan nie waarom horeks, wat by haar mense as voedsel beskou word, as trek- en pakdiere gebruik word nie.

Tydens Willem en Adam se ekspedisie vind hulle Kara se broer, Tamar (toe hy een van hul getemde horeks probeer steel as voedsel vir sy mense). Hy is net so blond soos Kara, met fynbesnede gelaatstrekke. Hy dra 'n veljurk en om sy middel hang 'n klipbyl aan 'n stuk riem. Hy is verbaas dat mense sy taal kan praat (deur taalaanleer by Kara). Tamar dink die seuns is towenaars omrede hulle op die horeks rondry (om te gaan jag). Hy begryp aanvanklik ook nie die jagtuie wat gebruik word nie. Adam vind dit weer moeilik om te verduidelik wat yster is, "want die mense het nie 'n woord vir yster nie".
Tamar weier om op die horek te klim en lei Willem en Adam te voet na sy kampplek. Daar is omtrent twintig kinders wat in ouderdom wissel tussen ses tot ongeveer veertien. Hulle is almal blond en het blou oë. Die volwassenes is almal deur Korag om die lewe gebring:

“Korag is die leier van die ander mense. Hy haat ons. Hy kom van daar... daar ver af, lank gelede. Hy en sy jagters het ons ouers almal doodgemaak en ons gevange geneem. Ek en my suster het een nag stilletjies al die kinders bymekaargemaak en ontsnap. Van toe af moes ons vlug vir ons lewe, want Korag sal ons nou almal doodmaak".

Die hele stam word by die mense ingelyf. Tamar en Kara word herenig. Soos die teks dit stel, "sonder dat hulle dit in woorde uitdruk, is dit duidelik dat die twee die vreemde wesens onder wie hulle beland het, byna aanbid. Volgens hulle standaarde is daar byna niks wat die vyf maats nie kan doen nie".
Die plaaslike planeetbewoners word by al die bedrywighede betrek om die mense met hul dagtake te help, ten bate van die nuwe samelewing van vier-en-twintig lede, soos te sien by die groot slaaplokale wat aangebou word. Elke lid van die gemeenskap het sy funksie binne die nedersettinkie.

Korag en sy bende, met die woeste swart hare, het 'n renons in Tamar se stam. Uit die bietjie gemelde geskiedenis in die boek blyk daar mededinging te wees oor prooi. Aanvanklik kon Korag dit regkry om die blonde planeetbewoners te onderdruk (en vind dit selfs ongelooflik). Toe laasgenoemde nie alleen in getalsterkte nie, maar ook deur skranderheid hom kon uitoorlê, wou Korag, op die enigste manier wat aan kom bekend is, reageer - "deur hulle te oorrompel, wou hy die laaste een uitmoor of onderwerp, maar selfs dit was tot mislukking gedoem". Die laaste uitweg lê in die ontvoering van die "twee vroumense" om sy heerskappy te bewys.

Ná die ontvoering van Kara en Amanda deur Korag, die opsporing deur die driemanskap (Tamar, as die spoorsnyer, André en Adam) en die anderwêreldse vegkuns waarmee Korag en sy twee handlangers oorweldig is, word sekerheidsmaatreëls by die nedersetting getref. Die gemeenskap word opgelei in die krygskunde. Korag en sy bende van dertig keer met wraak terug, maar moet na vele probeerslae die aftog blaas. Dit gebeur egter nie voordat Korag die frontlinie deurbreek en André 'n ernstige kopwond toegedien het nie.

Korag het nog 'n paar keer halfhartig probeer om die nedersettinkie aan te val, maar...


</doc>
<doc id="101139" url="https://af.wikipedia.org/wiki?curid=101139" title="Wynsteen">
Wynsteen

Wynsteen is 'n belangrike neweproduk van die wynbedryf.

Die wynsteensuur in druiwe kan verbind met die kalium in wyn. In hierdie proses word die suur kaliumsout wynsteen (wetenskaplik bekend as kaliumwaterstoftartraat) in die vorm van kristalle gevorm wat dan deel vorm van die afsaksel in 'n wynbottel of neerslaan op die kurkprop. Dit gebeur veral as die wyn aan groot temperatuurwisseling onderwerp is.

Wynsteen word onder andere in die bereiding van bakpoeier, wyn, koeldrank, medisyne, tandepasta, glas, vuurwerk, skoonmaakmiddels vir metale en speelklei gebruik. In voedsel het dit die eienskap dat dit die kleur laat behou as die tekstuur gewysig word. In resepteboeke word die woorde crème de tartre en cremor tartari soms vir wynsteen gebruik.

Kremetart is gesuiwerde wynsteen. Dit word veral in voedselbereiding gebruik. Verder word dit ook as 'n bloedsuiwerende en lakseermiddel aangewend. Gewoonlik word dit in poeiervorm verkoop. Die naam kom van die Latyn cremor tartari.

Wynsteensuur is 'n organiese suur wat in die meeste vrugte voorkom in die vorm van soute van kalium, kalsium en magnesium.

Wingerdprodukte (wyn, brandewyn, asyn, rosyntjies en wynsteen) was van die belangrikste uitvoerartikels en verdieners van buitelandse valuta van die Kaapkolonie. In 1820 'n 9 030 pond wynsteen uitgevoer en daarmee is 1 640 Riksdaalders verdien. Vir jare daarna het die uitvoer van wynsteen tussen die ₤1 000 en ₤2 000 per jaar vir die land opgelewer.


</doc>
<doc id="101140" url="https://af.wikipedia.org/wiki?curid=101140" title="Winter van die NOVA">
Winter van die NOVA

Winter van die NOVA is wetenskapsfiksie geskryf deur Pets Marais.

Die jeugboek handel oor 'n 13-jarige seun, Dirk Wiese, van Sinclairsdam, wat skielik saans, maar later ook bedags, begin slaapwandel en in hierdie toestand aan 'n masjien begin bou.
Die hooffokalisator is Dirkie se gunstelingonderwyser, Mnr. Stefan Goosen. Die aftakeling van die kind se gesondheid deur hierdie nagtelike bedrywigheid noop die moeder, Alèta, en hierdie wetenskaponderwyser om kundiges te nader. Elke kundige wat ingeroep word, is sonder raad vir die aanvanklik "normale" en later "abnormale " fisiese en psigiese toestand van Dirkie. Niemand kan kop of stert uitmaak waarvoor die gevorderde masjien benut gaan word nie. Baie later word selfs die Kabinetsminister ingeroep, veral toe nog vyf sulke gevalle landwyd aan die lig kom. Vir omtrent 112 bladsye lank word die simptome en liggaamlike agteruitgang en die verwikkeling van Dirk Wiese se dilemma geskets en bespiegelings opgeneem – totdat die sigeuneragtige medium, Madame Zuleika, in haar sonblink Mercedes opdaag. Na 'n séance vlug sy uit Dirkie se slaapkamer. Die geeste waarvan Dirkie besete is, is nie dié van mense nie.

Wanneer die populêr-wetenskaplike en TV-aanbieder, Werner Wiehahn, redeneer ruimtewesens probeer van 'n supernova van die konstellasie in Perseus wegvlug, word Dirkie in sy hipnotiese toestand toegelaat om sy werk klaar te maak, veral wanneer Wiehahn aan die voordele dink (""Die wêreld gaan 'n voetpad uittrap na ons deur toe. Dis sal waarskynlik die laaste van Suid-Afrika se isolasie beteken.""). Nadat Dirkie die masjien klaargebou het, waarvan die funksie steeds onbekend is, keer sy gesondheid terug na normaal. Die "assimilator " (televoerder), sinchroniseer vanaf Sinclairsdam met die ander wat op Laingsburg, Joubertina, Vrede, Gaborone en Grünau in Suidwes-Afrika deur ander jeugdiges gebou is. Dit is ook in die nedersettings geleë wat tydens die sterrereën, drie weke voor die nova, geen elektromagnetiese steurings beleef het soos die res van die wêreld nie.

Die boek sluit af met die paragrawe:

Carl Sagan word op bl. 117 in die jeugboek vlugtig na verwys. Aangehaalde fiktiewe paragrawe toon ooreenkomste met "Cosmos", wat reeds in 1980 verskyn het:


</doc>
<doc id="101146" url="https://af.wikipedia.org/wiki?curid=101146" title="Charles Mitchell">
Charles Mitchell

Sir Charles Bullen Hugh Mitchell (1836 – 7 Desember 1899) was 'n Goewerneur van Natal. Hy het sy opleiding oorspronklik in die Britse Vloot ondergaan. Hy sluit in 1852 by die "Royal Marines" aan en veg in die Krimoorlog. Hy arriveer in 1877 vir die eerste keer in Natal en werk as Koloniale Sekretaris. In 1889 word hy die Goewerneur van Natal. Hy is in Desember 1899 in Singapoer oorlede. Die dorp Charlestown is na hom genoem.



</doc>
<doc id="101147" url="https://af.wikipedia.org/wiki?curid=101147" title="Henry Bulwer">
Henry Bulwer

Sir Henry Ernest Gascoigne Bulwer (11 Desember 1836 – 30 September 1914) was 'n Goewerneur van Natal. Hy is Engeland gebore en 'n familielid van die romanskrywer Edward Bulwer-Lytton. Na sy studies aan die Universiteit van Cambridge tree hy toe tot die diplomatieke diens. In 1871 word hy aangestel as Goewerneur van Labuan in Borneo en in 1875 as Goewerneur van Natal. Hy het ook 'n bykomende titel gehad: Spesiale Kommissaris vir Zoeloesake. Tydens sy dienstermyn moes hy moeilike sake soos die eerste Britse besetting van Transvaal, die Anglo-Zoeloe-oorlog en die Majubaveldtog hanteer. Die dorp Bulwer in KwaZulu-Natal is na hom vernoem.



</doc>
<doc id="101149" url="https://af.wikipedia.org/wiki?curid=101149" title="John Campbell">
John Campbell

Dominee John Campbell (1766–1840) was 'n sendeling, reisiger en direkteur van die Londense Sendinggenootskap. Hy is in Skotland gebore. In 1812 inspekteer hy hul plaaslike poste aan die Kaapkolonie en het twee jaar lank rondgereis. Hy het reisverhale die lig laat sien waaronder ook beskrywings van Betsjoeanaland wat in 1822 gepubliseer is. Die dorpie Campbell is na hom genoem.



</doc>
<doc id="101150" url="https://af.wikipedia.org/wiki?curid=101150" title="Flora Capensis">
Flora Capensis

Die Flora Capensis is 'n beroemde botaniese werk oor die plante van Suid-Afrika. Dit lewer 'n sistematiese beskrywing van die plante van die Kaapkolonie, Kaffrarië en Port Natal. Die werk is in 1859 deur die Ierse en Duitse botaniste, William Henry Harvey en Otto Wilhelm Sonder, begin. Dit is later deur sir William T. Thiselton-Dyer voortgesit. Die uitgawe van die werk, wat verskeie boekdele beslaan het, is nie voor 1930 voltooi nie.




</doc>
<doc id="101151" url="https://af.wikipedia.org/wiki?curid=101151" title="Citroën DS4">
Citroën DS4

Die Citroën DS4 is die tweede model in die nuwe premie (luukse voertuig) DS submerk geskep deur Citroën om saam met sy hoofstroommotors bemark te word. Dit is amptelik in 2011 internasionaal bekendgestel, maar was reeds te koop in sommige lande teen laat 2010. Dit is gebaseer op die Citroën C4 II, met verhoogde suspensie om soos 'n kompakte SNV te lyk en verskuilde deurhandvatsels om 'n koepee-agtige silhoeët te gee. Die agterste vensters is geslote, en gly nie oop of na buite nie.

Die petrolenjins wat die DS4 aandryf, is die produk van 'n samewerking tussen PSA en BMW. Almal is 1598 cc-viersilinder 16-klepeenhede. Die basis VTi 120-kragbron is 'n nie-turboenjin en lewer 88 kW. Soos sy naam impliseer dit kom met veranderlike kleptydreëling. Die volgende enjin is die THP 155, in wese 'n turbo-aangejaagde weergawe van die VTi-kragbron. Dit lewer 115 kW te danke aan 'n tweeling-veeg turbo en dubbele bonokaste. Dit is gekoppel aan 'n 6-ganghandratkas. Die kragtigste petrolenjin is beskikbaar in die DS4 as die THP 200.

Citroen bied twee dieselenjins in die DS4 – die HDi 110, 'n 1560 cc-viersilinder wat 82 kW lewer. Die tweede is die viersilinder HDi 160 wat ook in die Citroën C5 sedan diens doen. Dit het 'n verplasing van 1997 cc en lewer 120 kW.

Die DS4 is beskikbaar met stop-aansittegnologie en Citroën sê dat die battery geskik is om tot 600 000 aansitsiklusse te weerstaan. Die kattebak se grootte is 385 L en 1021 L met die agterste sitplek platgevou op alle modelle.


</doc>
<doc id="101152" url="https://af.wikipedia.org/wiki?curid=101152" title="Stop-aansittegnologie">
Stop-aansittegnologie

In motorvoertuie is 'n stop-aansitstelsel 'n stelsel wat die voertuig se binnebrandenjin afskakel en outomaties weer aansit, om die tydsduur wat die enjin luier te verminder, en sodoende brandstofverbruik en uitlaatgasse te verminder. Dit is die voordeligste vir voertuie wat 'n aansienlike hoeveelheid tyd spandeer om by verkeersligte te wag of gereeld moet stop in verkeersknope.

Hierdie funksie is tans in gebruik in hibriedelektriese voertuie, maar het ook verskyn in voertuie wat 'n hibriedelektriese dryfstelsel ontbreek. Vir nie-elektriese voertuie (genoem mikrohibriede) is brandstofverbruikwins uit hierdie tegnologie ongeveer 5 tot 10 persent.

By 'n handratkasvoertuig, word stop-aansit soos volg geaktiveer: Bring die voertuig tot stilstand en trap die koppelaarpedaal in – skuif die rathefboom na neutraal – los die koppelaar – die enjin sal dan self afskakel. Die enjin sal nie self afskakel as die motor nog beweeg nie, selfs al word die bogenoemde stappe gevolg. Die enjin skakel weer self aan wanneer die koppelaar ingetrap word voor 'n rat gekies word. Die enjin mag self aanskakel as daar 'n vraag na krag is van, byvoorbeeld, die lugreëlingstelsel.


</doc>
<doc id="101153" url="https://af.wikipedia.org/wiki?curid=101153" title="Vlag van die NAVO">
Vlag van die NAVO

Die vlag van die NAVO bestaan uit ’n donkerblou (Pantoon 280) veld belas met ’n wit kompasroos-embleem waaruit vier wit lyne uitstraal. Die vlag is op 14 Oktober 1953, drie jare ná stigting van die NAVO, aanvaar en word sedertdien as die organisasie se vlag gebruik. Die blou kleur simboliseer die Atlantiese Oseaan, terwyl die sirkel vir eenheid staan.

Die Noord-Atlantiese Verdragsorganisasie is op 4 April 1949 gestig, nadat twaalf lande die Noord-Atlantiese Verdrag onderteken het, om die vermeende bedreiging deur die Sowjetunie teen te staan. Dit het byna drie jaar geneem voordat die NAVO begin soek na ’n embleem, ’n taak wat hanteer is deur die nuutgestigte Inligtingsbeleid Werkingsgroep. Na verskeie besprekings is die gevolgtrekking gekom dat ’n vlag vir die organisasie met sy embleem nodig was en dat dit deur die Noord-Atlantiese Raad sou aanbeveel word.

Die raad het bepaal dat die ontwerp "eenvoudig en treffend" sal wees, bykomend tot die klem op die "vreedsame doeleindes" van die verdrag; verskeie voorstelle is verwerp. ’n Embleem van NAVO is uiteindelik op 14 Oktober 1953 aanvaar. Die besluit is aangekondig deur Hastings Ismay, 1ste Baron Ismay – die eerste sekretaris-generaal van die NAVO – presies twee weke later op 28 Oktober, waar hy ook oor die simboliek agter die gekose ontwerp gewerk het. Hy het die vlag as "eenvoudig en onskuldig" beskryf. Maar die vlag was nie universeel goed ontvang nie en en het kritiek van byvoorbeeld de Amerikaanse kongreslid John Travers Wood aangetrek, wie die vlag veroordeel het as ’n "vreemde en uitheemse lap". Hy het die uitlatings gemaak in die lig van 'n beweerde voorval waar die vlag van die Verenigde State glo vervang is deur die NAVO-vlag in Norfolk, Virginië, die hoofkwartier van die geallieerde Atlantiese opperbevelhebber.

Die vlag is vir die eerste keer by die opening van die Atlantiese Uitstalling op 9 November 1953 in Parys, Frankryk, gehys. Egter is min bekend oor die geleentheid, aangesien die toespraak by die geleentheid nie kon gevind word nie.

Die kleure van die vlag dra kulturele, politieke, en plaaslike betekenisse. Die donker blou veld verteenwoordig die Atlantiese Oseaan, terwyl die sirkel vir eenheid onder die lidlande van die NAVO staan. Die kompasroos simboliseer die rigting van die pad ná vrede, die doel waarna die lidlande streef; dit is een keer opgedateer.



</doc>
<doc id="101156" url="https://af.wikipedia.org/wiki?curid=101156" title="Hongaarse Grand Prix">
Hongaarse Grand Prix

Die Hongaarse Grand Prix (Hongaars: Magyar Nagydíj) is 'n motorwedren wat jaarliks in Hongarye gehou word. Sedert 1986 is die wedren 'n ronde van die FIA Formule Een Wêreldkampioenskap.

Die eerste Hongaarse Grand Prix is ​​op 21 Junie 1936 in Mogyoród op 'n 5,0 km baan in 'n park in Budapest gehou. Die Mercedes-Benz, Auto Union en die Alfa Romeo-toegeruste Ferrarispanne het al drie motors ingeskryf en die byeenkoms het 'n groot skare gelok. Ongelukkig het politiek en die daaropvolgende oorlog die einde van Grand Prixmotorwedrenne in dié land beteken vir vyftig jaar.

In 'n groot deurbraak vir Bernie Ecclestone, was die 1986 Hongaarse Grand Prix die eerste Formule Eenwedren wat agter die Ystergordyn plaasgevind het. Dit is by die kronkelende Hungaroring in Mogyoród naby Budapest gehou, en die wedren is sederdien 'n steunpilaar op die wedrenkalender. Al word die wedren in die hitte van die sentrale Europese somer beslis, het dit ook die onderskeiding dat dit die enigste huidige Grand Prixbaan is wat nooit 'n nat ren ondervind het tot die Hongaarse Grand Prix in 2006 nie. Die eerste Grand Prix het 200,000 toeskouers gelok, hoewel toegangskaartjies duur was in daardie jare. Vandag is die ondersteuning nog steeds baie entoesiasties, veral uit Finland.


</doc>
<doc id="101161" url="https://af.wikipedia.org/wiki?curid=101161" title="Wendiceratops">
Wendiceratops

Wendiceratops is ’n genus van plantvretende seratopsiërs (dinosourusse met horinggesigte) uit Kanada uit die Laat Krytperiode.

Die Kanadese fossielsoeker Wendy Sloboba het in 2010 seratopsiër-bene in die Pinhorn Provinsiale Reserwe in Alberta, Kanada, ontdek. In 2011 het ’n span van die Koninklike Tyrrell-museum die terrein begin opgrawe en in 2013 en 2014 nog talle fossiele gevind.

David Evans en Michael Ryan het die tipe-spesie in 2015 beskryf en die naam "Wendiceratops pinhornensis" gegee. Die genusnaam verwys na Wendy Sloboda en die spesienaam na die Pinhorn-reservaat. "Wendiceratops" was die tweede seratopsiër wat in 2015 ontdek en ’n naam gegee is.

Die holotipe, TMP 2011.051.0009, is in ’n gesteentelaag gevind wat moontlik tussen 79 miljoen en 78,7 miljoen jaar oud is. Onder die aanname dat al die bene wat gevind is tot dieselfde spesie behoort, word al die bene beskou as dié van "Wendiceratops pinhornensis" – daar is altesaam 184 bene wat aan verskeie individue behoort het, insluitende onvolwasse diere. Die vonds bevat bene van onder meer die skedel, onderkake, ruggraat, skouers, pelvis en ledemate. 

"Wendiceratops" het sowat ’n ton geweeg en was sowat ses meter lank. 

Dit het twee unieke kenmerke gehad: aan die agterkant van die skedel is dik velverhardings wat ’n nekskild met ’n breë basis vorm wat vorentoe tot oor die wangbene buig. Daarbenewens het die agterrand van die nekskild nie ’n lang, vertikale stekel nie en die neushoring steek reguit na bo uit.



</doc>
<doc id="101162" url="https://af.wikipedia.org/wiki?curid=101162" title="Projek X: Vreemdelinge">
Projek X: Vreemdelinge

Projek X: Vreemdelinge is die vierde boek in die "Projek X"-reeks wat deur Heila Fourie geskryf is. Dit is ook die laaste van die ses boeke van die "Projek X"-reeks. Die "Projek X"-reeks was spesifiek gemik op dertien- tot vyftienjariges.


Die vaalseun, Phillip Breytenbach, se pa, Majoor Henk Breytenbach, word uit sy pos as meganiese ingenieur in die Lugmag te Koperberg, 'n myndorpie in die Noordelike Provinsie, ontslaan. Na 'n insident by die werk het hy al meer by biblioteke "ingetrek", oorsese tydskrifte bestel en intensiewe navorsing oor Vreemde vlieënde voorwerpe begin doen. Hy het sy afsprake begin vergeet en die verhoudinge met die mense rondom hom begin verwaarloos. Sedert sy skorsing het Henk paranoïes begin raak en die huis se veiligheid opgeskerp. Die aand voor die onderhoud met 'n joernalis word Henk ontvoer, nadat hy uit die huis bars tydens 'n rusie tussen hom en sy vrou oor die bure met volksvreemde vanne (wat wel Afrikaans kan praat), wat hy as spioene beskou. Die nuwe bure het op dieselfde dag as Henk se verdwyning langsaan ingetrek – die Calaghas. By die onderhoud om 11:00 die volgende dag sou hy die regering se betrokkenheid by ruimtewesens met bewyse openbaar maak.

Die ontvoering word eers die volgende dag besef toe die Breytenbachs almal verslaap, en Henk nog nie teruggekeer het nie. Phillip dink dat sy pa heel waarskynlik weer oudergewoonte gaan sterre kyk het naby 'n ou mynskag, en dat sy bakkie gebreek het. Die soektog begin. Ter plaatse word 'n kamera van sy pa ontdek (die filmspoeletjie natuurlik uitgehaal), maar Henk self is skoonveld. Grace gaan meld by die polisie Henk se verdwyning aan en laai Phillip by die skool af. Daar ontmoet hy Laet Calagha, die nuwe skoolmeisie. Met verlof word Phillip nog vroeg in die skooldag huis toe gestuur. Wanneer die polisie te lank met die ondersoek sloer, bel Phillip vir Vodacom, wat vriendelik die ruitverwysing van die laaste belpuntkoördinate en die selfoontoring verstrek: ""Wel, volgens die ruitverwysing is die foon in die veld, ongeveer vyf kilometer van die groot watertoring buite Koperberg, in 'n noordelike rigting."" Inderdaad by die ou myn. Wanneer Phillip dan die polisie inlig, is laasgenoemde hieroor boos.

Drie onbekende persone in donker pakke en donker sonbrille (in die gloeiende oggendhitte) "van die Lugmag" daag met 'n lasbrief op en deursoek die studeerkamer. Die rekenaar se toegangskode word sonder moeite gekraak. Na die protes op die beslaglegging van sy pa se dokumente uit die studeerkamer (en sy eie rekenaarspeletjies) slaan Phillip bewusteloos op die gras neer nadat een van die driemanskap hom vriendelik die hand op die skouer lê.
Phillip vermoed dit is die stukkie bladfoelie wat vanself vorm kan aanneem, maar onvernietigbaar is, waarna die persone op soek was. Sy pa het dit voorheen bekom tydens die opruim van 'n VVV-ongeluk met die aarde; hy hou dit as bewysstuk. Henk het vir Phillip gevra om die foelie ten alle koste te beveilig.

Grace deel Vicky en Phillip by haar tuiskoms mee dat die polisie haar gesê het die SIM-kaart van die selfoon is ondertussen uitgehaal. Die Weermag het niemand naby die ou mynskag of op die afgekampte stuk grond toegelaat nie, glo as gevolg van hoë bestralingsvlakke.

'n Dag ná die verdwyning van Henk word Phillip se moeder, Grace, siek van 'n onbekende virus en beland in 'n koma. By die skool is personeellêers om twee-uur die oggend gesteel – dit het afskrifte bevat van die personeel se identiteitsdokumente, rybewys, aansoekvorm vir 'n onderwyspos, verwysings, ensomeer.

Toenemend begin Laet Calagha bevriend raak met Phillip, teen die sin van haar "vader", Toaan. Nadat Laet en Phillip een middag van 'n gratis sespak Coke van die supermark gedrink het, word Laet onmiddellik dodelik siek. Nadat sy weier om deur 'n ambulans opgeneem te word, gebied sy Phillip om 'n vreemde 072-nommer te skakel (wat destyds nog nie deur Vodacom gebruik is nie). Toaan verduidelik oor die selfoon aan Phillip hoe om die groenligbestralingsmasjien in die huis te gebruik.
By sy tuiskoms, en nadat Toaan tevrede is met Laet se vordering van herstel, lig hy Phillip in dat hul nie van hierdie wêreld is nie. Toaan en Laet is aardse tydreisigers uit 2021 wat moet keer dat ruimtewesens, die Qwa, die mensdom in die verlede gaan vernietig deur middel van 'n dodelike virus, sodat hul die aarde makliker kan koloniseer om sy waterhulpbronne. Toaan en Laet se eintlike doel is om drie besmette persone op te spoor wat deur 'n wurmgat geval het. Hierdie probleem uit die toekoms bring mee dat die geskiedenis met elke sekonde aan die herskryf is.
Laet is doodseker die Coke is met opset deur die Qwa vergiftig – Phillip se blikkie sou hom hoogstens 'n maagvirus kon gee, maar weens háár swakker weerstand uit 'n higiënieser toekomstige wêreld (sy en Toaan moet nou in 1999 elke aand groenligbestraling hiervoor kry) is die besmetting dodelik. Kommandeur Toaan Calagha is verbonde aan 95 Eksader in Aardsektor 7, Afrika, 2021.

Die Qwa is die reptielagtige oorspronklike ras. Die Qwa het humanoïedes gebou – wat net soos mense lyk. By die nuwe weergawes is daar geen onderskeiding nie, behalwe dat hulle lank en skraal is en donker hare en donker oë het, soos dieselfde lugmagspan wat die Breyenbachs se studeerkamer deursoek het. Die "Greys" en "humanoïedes" eet nooit iets nie en het geen uitwendige geslagsorgane nie. Hierdie ooreenstemmings oortuig Phillip dat die Greys niks anders as robotmense of humanoïedes is nie.

Laet en Phillip kom later tot die gevolgtrekking dat die Lugmag deur die Qwa ingesypel is: "Die geskiedenis leer ons dat daar so vroeg as 1960 al tussen die Qwa se humanoïedes en die Amerikaanse veiligheidsdiens 'n samewerkingsooreekoms gesluit is. Die bewyse daarvoor is die geweldige vooruitgang wat Amerika op die gebied van die lugvaart gemaak het. In die volgende paar jaar gaan die vliegtuig wat hulle produseer, die wêreld verstom."
Die nuus wat Doris bring oor 'n juffrou Van Zyl wat siek is en heelwat van haar leerders aangesteek het, spoor Laet en Phillip aan om ondersoek in te stel.
Laet teleporteer haar vroegtydig na Van Zyl se woonstel. By Phillip se aankoms op sy veldfiets, slaan hy een van die humanoïedes se voete onder hom uit wat Laet (onder 'n gewilligheidsmiddel) wegbegelei. Hy jaag met Laet weg, gevolg deur 'n swart Toyota Camry kort op sy hakke. Phillip ry tot by die ou kopermyn en besef 'n informant wat valse inligting versprei is in die skool geplant. Hy probeer kontak maak met Toaan, maar word buite aksie gestel en in 'n soniese sel gegooi in die mynskag. Hy bevind hom saam met sy Pa en Laet in dieselfde sel. Deur middel van 'n fluitjie (wat Phillip gewoonlik gebruik om sy honde mee te roep) breek hul uit die sel en bereik die aardoppervlak in die waterstoorplek. 'n Geveg breek los wanneer Toaan en nog 'n klomp mans inbars. Henk, Phillip en Laet vlug op lugfietse, maar Laet word deur 'n laserpistool gedood.
Uit 'n woedewraak skiet Phillip 'n humanoïede dood – Charl Jooste, die boekhou-onderwyser en sy suster se kêrel.

Terug by die huis volg 'n grootskaalse ontploffing van groenligbestraling uit die myn wat al die siekes op die dorp genees. 'n Neerslagtige Phillip word die volgende dag deur Toaan meegedeel dat die dood van die 2021-Laet geen verskil in die toekoms bring nie. Laet was, soos haar tweelingbroer Toaan, 39 jaar oud, maar kon deur bestudering van goudvisse 'n jeugdige voorkoms skep en behou. Sy het sodoende 'n 16-jarige ouderdom vertoon. Daar is tans 'n 16-jarige Toaan en Laetitia woonagtig in Stellenbosch. Toaan salueer ook Phillip as toekomstige President van die Verenigde Nasies en loop weg.
'n Paar maande later volg die suksesvolle uitgee van Henk Breytenbach se onthullende boek, "Die Groot Bedrogspul: Die waarheid oor lewe op ander planete", en 'n besoek aan Stellenbosch.
Phillip bevriend 'n wildvreemde jonger Laetitia in Stellenbosch omtrent ses maande ná die gebeurtenisse op Koperberg.

Volgens die geskiedenis in die vroeë 2020's was daar al in 1960 tussen die Qwa se humanoïedes (mensagtige robotte) en die Amerikaanse veiligheidsdiens 'n samewerkingsooreenkoms gesluit. Dit wil voorkom of die Qwa die inisieerders was in die verbondsluiting, omdat skielike vooruitgang in die Amerikaanse lugvaart ontwikkel is. Stewiger bande word behou in ruil vir tegnologie, met laasgenoemde wat verkeer tussen aarde en Mars toenemend vergemaklik.
Die kennis van ruimtewesens word van die publiek geheim gehou en diegene wat sulke bewerings maak kan in 'n inrigting beland. Die Lugmag te Koperberg word infiltreer. Van hier word die polisietaakmagte en media ingesypel en beheer.

Na geslaagde ekspedisies met die "Pathfinder" in 2007 is 'n aardkolonie op Mars gevestig. By die pole is Marsbewoners ontdek wat reeds besig was om water te ontgin deur mynbou. Hierdie bewoners is humanoïedes, masjiene met plastiekvelle en 'n onafhanklike intellek. Die water word na die Qwa se tuisplaneet 22 ½ ligjare van die aarde af gestuur, om daar geskei te word om waterstof as brandstof te skep. Die suurstof word in die atmosfeer vrygestel.

Aanvanklik verloop alles vreedsaam. Die Marskolonie kom egter in opstand oor wette wat die aarde op die Marsbewoners sou afgedwing het. Daar breek oorlog tussen die aarde en Mars uit.
Die Marskolonie is van wapens en ruimtetuie voorsien deur die humanoïedes. Die Hoofraad van die Verenigde Nasies, wat die aarde regeer, het dadelik vermoed die Qwa het die oorlog geïnisieer omdat hulle agter die aarde se water aan is.
Dit wil voorkom of die aarde as die oorwinnaar uit die stryd getree het en die supermoondheid geword het. Drie mense (aardbewoners) is op Mars gevange geneem terwyl hulle ondersoek ingestel het na gerugte dat die Qwa 'n wurmgat ontdek het wat iemand in tyd kan terugstuur. Die front was dat die Qwa hul foute van die verlede kon regstel, wat vir die aarde groot rampspoed sou beteken.
Die drie spioene is met 'n dodelike virus besmet en na 27 Februarie 1999 op Koperberg gestuur. Die Qwa se plan was om die drie ontsnaptes die bevolking op die aarde net voor die begin van die een en twingtigste eeu te besmet. Met miljoene sterftes tot gevolg, sou Mars nie gekolonialiseer word nie en die enkele oorblewenes op aarde sou nie 'n volskaalse inval van die Qwa kon trotseer nie; hierdeur kon die aardse waterbronne sonder moeite verkry word.
As newe-effek van die besmetting en sterftes in 1999, sou tydsrimpelings die hele geskiedenis en toekoms herskryf; duisende mense sou sterf (waarvan enkeles sleutelrolle in die weerstand teen die Qwa sou vul).
Dit is nou Toaan en Laet se taak om die drie inligtingsdeskundiges op te spoor en met groenligstraling te behandel.

Op die ou end is die Greys/humanoïedes op Koperberg gedood, met Laet wat haar lewe vir die saak opgeoffer het. Die siekes is genees en die inligtingsdeskundiges terug na die toekoms. Die aarde is sy veiligheid-status quo in die verhaalhede en toekoms tot 2021 seker.


</doc>
<doc id="101166" url="https://af.wikipedia.org/wiki?curid=101166" title="Junkers Ju 87">
Junkers Ju 87

Die Junkers Ju 87 of "Stuka" was 'n tweeman Duitse duikbomwerper en grondaanvalstuig wat meestal in die Tweede Wêreldoorlog diens gedoen het.

Die "Stuka" is deur Hermann Pohlmann ontwerp en het die eerste keer in 1935 gevlieg. Dit maak sy gevegsdebuut in 1936 as deel van die Luftwaffe se Condor Legioen gedurende die Spaanse Burgeroorlog.




</doc>
<doc id="101167" url="https://af.wikipedia.org/wiki?curid=101167" title="Zündapp">
Zündapp

Zündapp was 'n groot Duitse motorfietsvervaardiger in 1917 in Neurenberg gestig deur Fritz Neumeyer, tesame met Friedrich Krupp AG en die masjiengereedskapvervaardiger Thiel onder die naam "Zünder- und Apparatebau GmbH", as 'n produsent van ontstekers ("Zünder- und Apparatebau" is Duits vir ontstekers en apparaat).

In 1919, toe die vraag na wapenonderdele skerp gedaal het ná die Eerste Wêreldoorlog, word Neumeyer die alleeneienaar van die maatskappy. Twee jaar later diversifiseer hy in die vervaardiging van motorfietse. Na die Tweede Wêreldoorlog het Zündapp uitgebrei in die mikromotor-, bromfiets- en motorskoetermarkte. Die maatskappy het in 1984 ineengestort.


</doc>
<doc id="101168" url="https://af.wikipedia.org/wiki?curid=101168" title="Goggomobil">
Goggomobil

Die Goggomobil was 'n reeks mikromotors wat na die Tweede Wêreldoorlog deur "Glas" in die Beierse dorp Dingolfing geproduseer is.

"Glas" het drie modelle op die Goggomobil platform geproduseer: die Goggomobil T sedan, die Goggomobil TS koepee, en die Goggomobil TL wa. Die enjin was 'n lugverkoelde, tweeslag, inlyntweesilindereenheid wat oorspronklik 245 cc verplaas het, maar later vergroot is na 293 cc en 392 cc. Dit het 'n elektriese pre-selektiewe oordragkas gehad, vervaardig deur "Getrag", en 'n voetkoppelaar. Die enjin was agter die agterwiele gemonteer. Die vering was deur die aanwending van kronkelvere en swaaiasse rondom onafhanklik.

Altesaam 214 313 sedans, 66 511 koepees en 3 667 transportwaens en bakkies is van 1955 tot 1969 gebou.

Hans Glas GmbH is 'n voormalige Duitse motormaatskappy, wat in Dingolfing gebaseer was. "Glas" was oorspronklik 'n vervaardiger van plaasmasjinerie, en het ontwikkel tot 'n vervaardiger van bromponies en mettertyd ook motors. BMW het die firma in 1966 aangekoop, hoofsaaklik om toegang tot "Glas" se patente te verkry, aangesien hulle die eerste was om 'n tydreëlband te gebruik vir 'n oorhoofse nokas in 'n motoraanwending.


</doc>
<doc id="101170" url="https://af.wikipedia.org/wiki?curid=101170" title="Mazda Demio">
Mazda Demio

Die Mazda Demio is 'n superminimotor wat deur Mazda vervaardig en wêreldwyd bemark word sedert 1996, tans in sy vierde geslag. Die Demio word ook prominent bemark as die Mazda2 en onder die vorige naamplate insluitende Mazda 121, Mazda en Ford Metro Festiva Miniwa. Die derde geslag Demio verower die 2008 Wêreldmotor van die Jaar-titel, terwyl die vierde geslag bekroon is met die 2014-2015 "Motor van die Jaar"-toekenning.


</doc>
<doc id="101171" url="https://af.wikipedia.org/wiki?curid=101171" title="Seat Ibiza">
Seat Ibiza

Die Seat Ibiza is 'n superminimotor vervaardig deur die Spaanse motorvervaardiger SEAT sedert 1984. Die Ibiza is vernoem na die Spaanse eiland Ibiza, en die gebruik daarvan in die superminimotorreeks is die tweede benaming van modelle na Spaanse stede, ná die Seat Ronda.

Dit is vrygestel by die 1984 Parys Motorskou as die eerste motor wat ontwikkel is deur SEAT as 'n onafhanklike maatskappy, alhoewel dit ontwerp is deur Seat in samewerking met bekende maatskappye soos Italdesign, Karmann en Porsche.

Vanaf die tweede generasie weergawe af, was SEAT deel van die Duitse motorsaak Volkswagengroep en alle verdere Ibiza geslagte, asook die res van die SEAT model reeks, is gebou op Volkswagengroep platforms, onderdele en tegnologie.


</doc>
<doc id="101173" url="https://af.wikipedia.org/wiki?curid=101173" title="Vlag van Europa">
Vlag van Europa

Die vlag van Europa bestaan uit ’n sirkel van 12 vyfpuntige goue (geel) sterre op ’n asuur (blou) agtergrond. Dit is die vlag en embleem van die Raad van Europa (RvE) en die Europese Unie (EU). Dit word dikwels ook gebruik om die lande van die Eurosone te vertoon, en, meer losweg, om die kontinent van Europa of die lande van Europa onafhanklik van enige van hierdie instellings te verteenwoordig. Die getal van die sterre wissel nie volgens die aantal lidlande van albei organisasies nie omdat hulle bedoel is om al die mense van Europa te verteenwoordig, selfs diegene buite die EU, maar binne die RvE.

Die vlag is in 1955 ontwerp deur Arsène Heitz en Paul M.G. Lévy as simbool vir die RvE en die organisasie het die aanvaarding van die vlag deur ander organisasies aangemoedig. In 1985 het die EU, destyds bekend as die Europese Ekonomiese Gemeenskap (EEG), op die inisiatief van die Europese Parlement, dit aanvaar as sy eie vlag (omdat dit geen eie vlag gehad het nie). Die vlag word nie in die EU se verdrae genoem nie, sy inlywing sou saamval met die Europese grondwet, maar volgens wet is dit formeel aangeneem.

Ondanks die feit dat die vlag deur twee afsonderlike organisasies gebruik word, word dit dikwels meer verbind met die EU as gevolg van die EU se hoër profiel en hul gereelde gebruik van die embleem. Die vlag word ook gebruik om Europa in sportbyeenkomste te verteenwoordig en as ’n pro-demokrasie vaandel buite die Unie. Die vlag van Europa het as inspirasie gedien vir ander Europese organisasies en vir lande waar die EU baie betrokke was (soos Bosnië en Herzegowina en Kosowo).

Die soeke na ’n simbool het in 1950 begin met die oprigting van ’n komitee wat die kwessie van ’n Europese vlag sou ondersoek. Daar was talle voorstelle, maar ’n duidelike tema vir die sterre en sirkels het te voorskyn gekom. Richard Nikolaus von Coudenhove-Kalergi het voorgestel dat hulle die vlag van sy Internasionale Paneuropese Unie sal aanvaar, wat ’n blou agtergrond was met, in die middel, ’n geel skyf waarin ’n rooi kruis was, wat hyself pas tevore aanvaar het vir die Europese Parlementêre Unie. As gevolg van die kruis simboliek, is dit deur Turkye (sedert 1949 ’n lid van die Raad van Europa) verwerp. Kalergi het toe die toevoeging van ’n halfmaan op die kruis se ontwerp voorgestel om die Moslems se besware te oorkom. ’n Ander organisasie se vlag was dié van die Europese Internasionale Beweging, wat ’n groot groen "E" op ’n wit agtergrond het. ’n Verdere ontwerp was gebaseer op die Olimpiese ringe: agt silwer ringe op ’n blou agtergrond. Dit is verwerp omdat die ringe met “inbel”, “ketting” en “nulle” geassosieer is. Een voorstel het ’n groot geel ster op ’n blou agtergrond gehad, maar dit is verwerp as gevolg van sy ooreenkoms met die sogenaamde Burnet-vlag en die vlag van die Belgiese Kongo.

Die Raadplegende Vergadering het hul keuse tot twee ontwerpe verklein. Een was deur Salvador de Madariaga, stigter van die Kollege van Europa, wat ’n konstellasie van sterre op ’n blou agtergrond voorgestel het (geposisioneer volgens hoofstede, met ’n groot ster vir Straatsburg, die setel van die Raad). Hy het sy vlag in baie Europese hoofstede laat vertoon en die konsep het is gunstig ontvang. Die tweede, deur Arsène Heitz wat by die Raad se posdiens gewerk het en talle ontwerpe voorgelê het, was ’n variant van De Madariaga se vlag; sy ontwerp, wat deur die Vergadering aanvaar is, was soortgelyk aan Salvador de Madariaga s’n, maar in plaas van ’n konstellasie is die sterre in ’n sirkel geplaas. Die Raadplegende Vergadering het Heitz se ontwerp verkies. Die vlag wat egter deur die Vergadering gekies is, het vyftien sterre, wat die aantal lidlande van die Raad van Europa reflekteer. Die Raadplegende Vergadering het hierdie vlag gekies en aanbeveel dat die Raad dit moet aanvaar.

Die Komitee van Ministers (die Raad se hoofbesluitnemingsliggaam) het met die Vergadering ooreengekom dat die vlag ’n sirkel van sterre moet wees, maar die getal dertien was ’n oorsaak van twis. Daar is op twaalf besluit en Paul M.G. Lévy het die presiese ontwerp van die nuwe vlag soos dit vandag daar uitsien, ontwerp. Die Raad van Europa se parlementêre vergadering het dit op 25 Oktober 1955 goedgekeur. Op 8 Desember 1955 is die vlag aanvaar en is dit onthul by die Château de la Muette in Parys op 13 Desember 1955.

Na aanleiding van die Expo 58 in Brussel, het die vlag trefkrag gevind en die Raad van Europa het by ander Europese organisasies bepleit om die vlag as kenteken van Europese eenheid te aanvaar. Die Europese Parlement het die inisiatief geneem in die soeke na ’n vlag wat deur die Europese Gemeenskappe aanvaar sou word. Kort na die eerste direkte verkiesings van 1979 is ’n konsepresolusie oor die kwessie na vore gebring. Die resolusie het voorgestel dat die Gemeenskap se vlag dié van die Raad van Europa s’n sou wees en dit is op 11 April 1983 deur die parlement aanvaar.

Die Europese Raad van Junie 1984 (die Gemeenskap se leiers) wat in Fontainebleau vergader het, het die belangrikheid van die bevordering van ’n Europese beeld en identiteit aan die burgers en die wêreld beklemtoon. Die volgende jaar, tydens die vergadering in Milaan, het die Europese Raad op 28–29 Junie ’n voorstel van die Komitee vir ’n Europa van die Mense (Adonnino-komitee) ten gunste van die vlag goedgekeur en dit aanvaar. Na aanleiding van die Raad van Europa se goedkeuring, het die gemeenskappe vanaf 1986 begin om dit te gebruik, en is dit vir die eerste keer op 59 Mei 1986 buite die Berlaymont-gebou (die setel van die Europese Kommissie) gehys. Die Europese Unie, wat deur die Verdrag van Maastricht van 1992 opgerig is om die EG te vervang en sy funksies oor te neem, het ook die vlag aanvaar. Sedertdien word die gebruik van die vlag gesamentlik deur die Raad van Europa en die Europese Unie beheer.

Voor die ontwikkeling van politieke instellings, was vlae wat Europa verteenwoordig beperk tot unifikasiebewegings. Die gewildste was die Europese Beweging se groot groen “E” op ’n wit agtergrond en die “Pan Europese vlag”. Met die ontwikkeling van instellings, behalwe vir die Raad van Europa, het ander embleme en vlae ontstaan. Geeneen was egter bedoel om ’n wyer Europa te verteenwoordig nie en is sedertdien vervang deur die huidige vlag van Europa.

Die eerste groot organisasie wat ’n eie vlag aanvaar het, was die Europese Gemeenskap vir Steenkool en Staal (EGKS), wat met die Europese Gemeenskappe saamgesmelt het. Die EGKS is in 1952 gestig en die vlag van die EGKS is in 1958 by die Expo in Brussel onthul.

Die vlag het twee bane, blou bo en swart onder met ses goue (silwer vanaf 1973) sterre, drie op elke baan, vertoon. Blou het staal voorgestel, swart steenkool en die sterre die ses aanvanklike lidlande. Die sterre het toegeneem met die aantal lede tot 1986 toe die sterre se aantal vasgestel is op twaalf. Met die verstryking van die EGKS-verdrag in 2002, is die vlag buite die Europese Kommissie in Brussel gestryk en vervang met die Europese vlag.

Die Europese Parlement het ook sy eie vlag van 1973 gebruik, maar dit is nooit formeel aanvaar nie. Dit het in 1983 in onbruik verval met die aanvaarding van die twaalf-sterre-vlag deur die parlement. Die vlag het die geel-en blou kleurskema gevolg, maar in plaas van twaalf sterre was daar die letters EP en PE (voorletters van die Europese Parlement in die destydse ses gemeenskaplede se tale) omring deur ’n krans.

In 2002 het die Nederlandse argitek Rem Koolhaas en sy argitektuurmaatskappy Office for Metropolitan Architecture (OMA) ’n nuwe vlag ontwerp in reaksie op ’n aansoek van Romano Prodi, die Kommissie se president, om maniere te vind vir die herposisionering van die Unie op ’n manier waarin Europa se “diversiteit en eenheid” verteenwoordig sal word. Die voorgestelde nuwe ontwerp is “strepieskode” genoem, soos dit die kleure van elke Europese vlag (van die destydse 15 lidlande) as vertikale bane vertoon. Sowel as die strepieskode-vergelyking, is dit ongunstig vergelyk met muurpapier, ’n TV-toetskaart en seilstoelstof. In teenstelling met die huidige vlag sou dit al die lidlande vertoon.

Dit is nooit amptelik deur die EU of enige organisasie aanvaar nie; dit is egter gebruik as die logo van die Oostenrykse EU-presidentskap van 2006. Dit is opgedateer met die kleure van die 10 lidlande wat sedert die ontwerp aangesluit het, en is ontwerp deur Koolhaas se maatskappy. Sy beskryfde doel is om “na Europa te verwys as die gemeenskaplike poging van verskillende nasies, met die behoud van elkeen se unieke kulturele identiteit”. Daar was aanvanklik sommige klagtes omdat die bane van die vlag van Estland verkeerdelik vertoon is.

In April 2004 is die vlag vir die eerste keer in die ruimte vertoon deur die ESA-ruimtevaarder André Kuipers, terwyl hy aan boord van die Internasionale Ruimtestasie was.

Die oorspronklike beplanning was om aan die vlag amptelike status in die voorgestelde Europese Grondwet te gee. Sedert die bekragtiging daarvan misluk het, het die leiers staatagtige elemente soos die vlag uit die plaasvervangende Verdrag van Lissabon verwyder. Die Europese Parlement het egter die insluiting van simbole ondersteun en het in reaksie ’n voorstel soos dat die vlag meer dikwels in die parlement gebruik sal word, ondersteun. Die parlementslid Jo Leinen het daarop gewys dat die parlement weer die inisiatief in die gebruik daarvan sal oorneem. Later, in September 2008, het die parlement se Komitee oor Grondwetlike Sake voorgestel dat ’n formele verandering in die reglement gemaak sal word wat ’n beter gebruik van die simbole toelaat. Spesifiek sou die vlag in alle vergaderingskamers (nie net die halfrondvergadersaal nie) en op alle amptelike geleenthede teenwoordig wees. Die voorstel is op 8 Oktober 2008 met 503 teen 96 stemme (15 geen-stemme) aanvaar.

Daarbenewens is ’n verklaring deur sestien lidlande oor die simbole, insluitende die vlag, ingesluit in die finale akte van die Verdrag van Lissabon wat verklaar dat die vlag, die volkslied, die leuse, die geldeenheid en Europadag “vir hulle sal voortgaan as simbole van die gemeenskapgevoel van die mense in die Europese Unie en hulle trou aan die Unie uit te druk”.

Die vlag is oorspronklik ontwerp deur die Raad van Europa en daarom hou die RvE die kopiereg vir die vlag. Die Raad van Europa het egter ingestem dat die Europese Gemeenskappe die vlag kan gebruik en die gebruik van die vlag is sedert die ontstaan deur ander plaaslike organisasies bevorder. Die Raad van Europa deel nou die verantwoordelikheid met die Europese Kommissie om te verseker dat die gebruik van die simbool die waardigheid van die vlag eerbiedig – deur maatreëls om die misbruik daarvan te voorkom.

Behalwe die gebruik van die vlag gebruik die Raad ook ’n gewysigde weergawe van die vlag as sy embleem: dit is die bestaande ontwerp met ’n gestileerde, groen “e” oor die sterre.

Die vlag simboliseer die EU as ’n geheel. Alle instellings, liggame en agentskappe van die EU het hul eie logo of embleem, hoewel hulle dikwels deur dié vlag se ontwerp en kleure geïnspireer is. Omdat die vlag deur die EU gebruik word, verskyn dit op die Euro-banknote. Die Euro se munte vertoon ook die twaalf sterre van die vlag op beide die nasionale en gemeenskaplike kante en die vlag word soms gebruik as aanduiding vir die geldeenheid of die eurosone (’n kollektiewe naam vir die lande wat die Euro gebruik). Die vlag verskyn ook op talle bestuurslisensies en nommerplate wat in die Unie uitgereik word.

Die gebruik van die vlag by elke amptelike toespraak deur die president van die Europese Raad is verpligtend en dit word dikwels gebruik by amptelike vergaderings tussen leiers van ’n EU-lidland en ’n nie-EU-lidland (die nasionale vlag en die Europese vlag word bymekaar vertoon). Hoewel nasionale vlae in die nasionale konteks voorkeur geniet, verskil dit soms by vergaderings tussen EU-leiers. Die Italiaanse vlagkode gee bv. uitdruklik voorkeur aan die Europese vlag wanneer hoogwaardigheidsbekleërs van ander EU-lande dié land besoek – die EU-vlag, eerder as die Italiaanse vlag sal in die middel van drie vlae vertoon word.

Die vlag word gewoonlik vertoon deur die regering van die land wat die roterende presidentskap van die Ministers se Raad het, maar in 2009 het die Tsjeggiese president Václav Klaus, ’n euroskeptikus, geweier om die vlag op sy kasteel te vertoon. In reaksie hierop het Greenpeace ’n beeld van die vlag op die kasteel geprojekteer en probeer om die vlag op die gebou self te vertoon.

Sommige lidlande het ook hul eie reëls ten opsigte van die gebruik van die vlag saam met hul nasionale vlag by binnelandse geleenthede, byvoorbeeld die verpligte gebruik langs nasionale vlae buite polisiestasies of plaaslike regeringsgeboue. Die vertoon van die Europese vlag langs die Italiaanse vlag is bv. volgens Italiaanse wette vir die meeste openbare kantore en geboue verpligtend (Wet 22/2000 en Presidensiële besluit 121/2000). Buiten amptelike gebruik mag die vlag nie gebruik word nie vir doelwitte wat onversoenbaar is met die Europese waardes nie.

In nasionale gebruik vereis nasionale protokol gewoonlik dat die nasionale vlag voorkeur oor die Europese vlag geniet (wat gewoonlik van die nasionale vlag se regterkant van die waarnemer se perspektief vertoon word). Op geleenthede waar die Europese vlag langs alle nasionale vlae vertoon word (byvoorbeeld by ’n vergadering van die Europese Raad), word die nasionale vlae in alfabetiese volgorde geplaas (volgens hul naam in die land se hooftaal) met die Europese vlag óf aan die hoof óf heel regs van die vlagrangskikking.

Buitengewone vertoon van die vlag is algemeen op die EU se vlagdag, bekend as Europadag, wat jaarliks op 9 Mei gevier word. Tydens Europadag in 2008 is die vlag vir die eerste keer bo die Duitse Reichstag gehys.

Bykomend tot die gebruik van die vlag deur regerings en mense word die vlag ook tydens die EU se militêre operasies gebruik; maar dit word nie as ’n burgerlike vaandel gebruik nie. In 2003 het ’n lid van die Europese Parlement tydens ’n tydelike komitee van die Parlement voorgestel dat die nasionale burgerlike vaandels met die Europese vlag beklad sal word. Hierdie voorstel is in 2004 deur die Parlement verwerp en sedertdien word die Europese vlag nie as ’n Europese burgerlike vaandel gebruik nie.

Ondanks die feit dat die EU nie ’n burgerlike vaandel het nie, vertoon die EU se vissery-inspeksiespanne ’n blou en geel wimpel. Die wimpel word vertoon deur inspeksievaartuie binne EU-water. Die vlag is driehoekig met kwarte in blou en geel, en is volgens "EEG Regulasie #1382-1387" op 20 Mei 1978 aanvaar. Daar is geen ander variante of alternatiewe vlae wat gebruik word deur die EU nie (in teenstelling met lande wat presidensiële, vloot en militêre variante gebruik).

Die vlag het ’n simbool van Oekraïne se Europese integrasie in die 2010's geword, veral ná Euromaidan. Oekraïne is nie ’n deel van die EU nie, maar die vlag word deur die Oekraïense kabinet, die eerste minister, en die ministerie van buitelandse sake gebruik gedurende amptelike vergaderings.

Die vlag is bedoel om Europa in die wyer sin te verteenwoordig. Behalwe vir drie lande, word die hele Europa deur die Raad van Europa verteenwoordig.

In die besonder het die vlag ’n vaandel vir pro-europeïsme buite die Unie geword, byvoorbeeld in Georgië, waar die vlag sedert Micheil Saakasjwili se ampsaanvaarding op die meeste regeringsgeboue vertoon word, wat die vlag tydens sy inhuldiging gebruik het en waar hy gesê het dat “[die Europese] vlag ook Georgië se vlag is, sover as wat dit ons beskawing, ons kultuur, die essensie van ons geskiedenis en perspektief, en ons visie vir die toekoms van Georgië verpersoonlik.” Dit is later, in 2008, deur pro-Westerse Serwiese kiesers voor ’n verkiesing gebruik.

Dit word ook gebruik as ’n pro-demokrasie-embleem in lande soos Wit-Rusland, waar dit tydens protesoptogte langs die verbande voormalige nasionale vlag en vlae van opposisiebewegings gebruik word. Die vlag is wyd gebruik tydens ’n Europese optog in Minsk in 2007 waar betogers ter ondersteuning van demokrasie en die toetreding tot die EU byeengekom het. Eweneens is die vlag tydens die 2013 Euromaidan se pro-demokrasie en pro-EU protes in Oekraïne vertoon.

Die vlag, of kenmerke daarvan, word dikwels in die logo’s van organisasies van maatskappye gebruik wat ’n pan-Europese element beklemtoon, byvoorbeeld Europese drukgroepe of transnasionale rederye.

Die vlag word ook in sekere sportsoorte se gebruik waar ’n verenigde Europese span verteenwoordig word, soos by die Ryderbeker en die Mosconi-sokkertoernooi.

Na afloop van die Olimpiese Somerspele 2004 het president Romano Prodi daarop gewys dat die gekombineerde aantaal medalje van die Europese Unie veel groter was as dié van enige ander land en die EU-atlete genooi om as teken van solidariteit die Europese vlag by die volgende speletjies saam met hul eie vlag te vertoon (dit het nie gebeur nie).

Die ontwerp van die Europese vlag is op die Eiffel-toring in Parys vertoon om die Franse presidentskap van die EU-Raad in die tweede helfte van 2008 te vier.

Die vlag is reghoekig met ’n verhouding van 2:3: die breedte is een en ’n half keer die lengte van die hoogte. Twaalf goue (of geel) sterre is in ’n sirkel gesentreer (die radius daarvan is ’n derde van die hoogte) op ’n blou agtergrond. Al die sterre is regop (een punt regop), het vyf punte en is eweredig gespasieer volgens die uur se posisies op ’n horlosie. Elke ster se radius is gelyk aan een agttiende van die hoogte van die vlag.

Die heraldiese beskrywing wat deur die EU gegee is: “Op ’n asuur veld ’n sirkel van twaalf goue vyfpuntige sterre, hul punte nie raak nie.” Die Raad van Europa gee die volgende simboliese beskrywing vir die vlag;

Net soos die twaalf tekens van die diereriem die hele heelal verteenwoordig, staan die twaalf goue sterre vir al die volke van Europa – insluitend diegene wat nie kan of wil deelneem aan die EU-projek nie.

Die basiskleur van die vlag is ’n donkerblou (refleksblou, ’n mengsel van siaan en magenta), terwyl die goue sterre in geel uitgebeeld word. Die kleure word volgens die Pantone se kleurstelsel gereguleer (sien tabel vir spesifikasies).

’n Groot aantal ontwerpe is vir die vlag voorgestel voordat die huidige vlag aanvaar is. Die voorstelle wat verwerp is word in die argief van die Raad van Europa bewaar. Een hiervan bestaan uit ’n ontwerp van wit sterre op ’n ligblou veld, as ’n gebaar vir die vrede en internasionalisme van die Verenigde Nasies. ’n Amptelike webwerf verwys na blou en goud as die oorspronklike kleure van Graaf Richard Nikolaus von Coudenhove-Kalergi, wat in 1923 ’n Paneuropese Unie voorgestel het, en ’n aktiewe voorstander van die vroeë gemeenskap was.

Die aantaal sterre op die vlag is vasgestel op 12 en hou nie verband met die aantal lidlande van die EU nie (hoewel die EU tussen 1986 en 1994 12 lidlande gehad het). Dit is omdat dit oorspronklik die Raad van Europa se vlag was. In 1953 het die Raad van Europa 15 lede gehad; dit is voorgestel dat die toekomstige vlag een ster moet hê vir elke lid en sou nie verander word volgens toekomstige lede nie. Wes-Duitsland het beswaar gemaak teen hierdie feit aangesien een van die lede die betwiste gebied Saarland was en sy eie ster sou soewereiniteit vir die streek impliseer. Twaalf is uiteindelik ’n getal met geen politieke konnotasies nie en as ’n simbool van eenheid aanvaar. Die twaalf is ook teenwoordig in verskeie ander kontekste:

Terwyl 12 die korrekte getal van die sterre is, kan vlae of embleme gevind word wat soms foutiewelik 15 sterre vertoon (soos op die voorstel wat verwerp is) of 25 (soos voorgestel deur sommige na die uitbreiding van die EU tot 25 lidlande in 2004). Maar die vlag is nog steeds dié van die Raad van Europa, wat tans 47 lidlande het.

Die ontwerp van die Europese vlag is in ’n variasie gebruik, soos dié van die Raad van Europa en ook in ’n groter mate soos die vlag van die Wes-Europese Unie (WEU; nou ontbind), wat dieselfde kleure en die sterre gebruik, maar met die aantal sterre wat gebaseer is op lidmaatskap en in ’n halfsirkel eerder as in ’n sirkel aangebring is. Dit is ook met die voorletters van die voormalige Wes-Europese Unie in twee tale (Engels en Frans) beklad.

Die vlag van Bosnië en Herzegowina het nie so ’n sterk verbintenis as die WEU-vlag nie, maar is deels geïnspireer deur die Europese betrokkenheid in, en aspirasies van, Bosnië en Herzegowina. Hoewel in verskillende aantal en kleur word die sterre asook die blou en geel gebruik, wat ’n direkte verwysing na dié van die Europese vlag is.

So gebruik die Republiek van Kosowo ook ’n blou, geel en sterre op sy vlag om na die Europese vlag te verwys, wat sy Europese ambisies simboliseer (lidmaatskap binne die Europese Unie). Kosowo het, soos Bosnië en Herzegowina, streng Europese betrokkenheid in sy sake beleef, met die Europese Unie wat ’n toesighoudende rol aanvaar het ná sy onafhanklikheidsverklaring in 2008.

Die vlag van die Brusselse Hoofstadstreek bestaan uit ’n geel iris met ’n wit fraiing op ’n blou agtergrond. Sy kleure is gebaseer op die kleure van die vlag van Europa, omdat Brussel as die nie-amptelike hoofstad van die EU beskou word.

Die nasionale vlag van Kaap Verde toon ook ooreenkomste met die vlag van die Europese Unie. Die vlag bestaan uit ’n blou agtergrond met ’n rooi baan met wit fraaiings in die onderste helfte en tien geel sterre in ’n sirkel. Die sterre verteenwoordig die hoofeilande van die nasie (’n ketting van eilande langs die kus van Wes-Afrika). Die blou verteenwoordig die see en die lug. Die band van wit en rooi verteenwoordig die pad na die bou van die nasie en die kleure staan vir vrede (wit) en moeite (rooi). Die vlag is op 22 September 1992 aanvaar.

Produketikette gebruik gereeld die Europese vlag, soos die EU se organiese voedseletiket, wat gebruik maak van die twaalf sterre, maar hulle in die vorm van ’n blaar op ’n groen agtergrond vertoon. Die oorspronklike logo van die Europese Uitsaai-unie gebruik die twaalf sterre op ’n blou agtergrond met die toevoeging van straalbalke om die lande te verbind.

In 1987, na aanleiding van die goedkeuring van die vlag deur die EEG, het Arsène Heitz (1908–1989) — een van die ontwerpers wat voorstelle vir die vlag se ontwerp ingedien het — ’n godsdienstige inspirasie vir die ontwerp voorgestel. Hy het beweer dat die sirkel van die sterre op die ikonografiese tradisie van wat die Heilige Maagd Maria as die vrou van die Openbaring uitbeeld, gebaseer is, geklee in ’n “kroon van twaalf sterre”. Die Franse satiriese tydskrif "Le Canard enchaîné" het op Heitz se stelling met ’n artikel getiteld "L’Europe violée par la Sainte Vierge" (“Europa verkrag deur die Heilige Maagd”) in die uitgawe van 20 Desember 1989 gereageer. Heitz het ook ’n verbinding met die vlag se datum van aanvaarding, 8 Desember 1955, wat met die Katolieke fees van die onbevlekte ontvangenis van die Heilige Maagd Maria saamval getoon.

Paul M.G. Lévy, destydse Direkteur van Inligting by die Raad van Europa verantwoordelik vir die ontwerp van die vlag, het in ’n verklaring van 1989 volgehou dat hy nie bewus was van enige godsdienstige konnotasies nie.

In ’n onderhoud op 26 Februarie 1998 het Levy nie net bewustheid van die “Maria”-verband ontken nie, maar hy het ook ontken dat die finale ontwerp van ’n sirkel van twaalf sterre Heitz s'n was. Op die vraag van wie werklik die vlag ontwerp het, het Levy geantwoord:

Carlo Curti Gialdino (2005) het die ontwerpproses gerekonstrueer om die effek van Heintz se verskillende aantal sterre in sy voorstel aan te toon, waaruit die weergawe met twaalf sterre deur die Komitee van Ministers wat op Adjunkvlak in Januarie 1955 vergader het, as een uit twee oorblywende kandidaatontwerpe gekies is.

Levy se onderhoud van 1998 het blykbaar tot ’n nuwe variant van die “Maria”-anekdote gelei. ’n Artikel wat in "Die Welt" in Augustus 1998 gepubliseer is beweer dat dit Levy self was wat geïnspireer is om ’n “Maria”-element te gebruik toe hy verby ’n standbeeld van die Heilige Maagd Maria gestap het.

’n Artikel in "La Raison" in Februarie 2000 het die skenking van ’n loodglasvenster aan die Katedraal van Straatsburg deur die Raad van Europa op 21 Oktober 1956 verbind. Dié venster, ’n werk deur die Paryse meester Max Ingrand, toon ’n geseënde Madonna onder ’n sirkel van 12 sterre op ’n donkerblou agtergrond. Die algehele ontwerp van die Madonna is deur die vaandel van die katedraal se "Congrégation Mariale des Hommes" geïnspireer en die twaalf sterre is op die standbeeld gevind wat deur hierdie gemeente in die katedraal vereer word (twaalf is ook die aantal van lede van die kerkraad).




</doc>
<doc id="101175" url="https://af.wikipedia.org/wiki?curid=101175" title="Citroën C5">
Citroën C5

Die Citroën C5 is 'n groot gesinsmotor (C-segment in Europa) wat deur die Franse motorvervaardiger Citroën vervaardig word sedert 2001 en is tans in sy tweede geslag. Die C5 het die Citroën Xantia vervang in die groot gesinsmotorklas. Dit is die eerste Citroen met "C" benamingsnomenklatuur.


</doc>
<doc id="101176" url="https://af.wikipedia.org/wiki?curid=101176" title="Citroën DS 6">
Citroën DS 6

Die DS 6 is 'n kompakte sportnutsvoertuig wat spesifiek vir die Chinese mark ontwikkel is. Dit word in China deur die gesamentlike Frans-Chinese onderneming Chang'an PSA vervaardig. 

Dit is die tweede model in die DS-reeks wat nie die Citroën logo dra nie, na die Citroën DS5 wat vroeër in 2014 vrygestel is.

Die SNV word aangedryf deur 'n 4-silinder 1.6-liter (1598 cc) petrolenjin, wat 147 kW teen 5800 opm lewer en 275 N·m se wringkrag teen 1700-4500 opm. Dit word gereken om van 0–100 km/h in 8,4 sekondes te versnel.


</doc>
<doc id="101177" url="https://af.wikipedia.org/wiki?curid=101177" title="Peugeot 508">
Peugeot 508

Die Peugeot 508 is 'n groot gesinsmotor, in 2010 vrygestel deur die Franse motorvervaardiger Peugeot, en in Maart 2011 opgevolg met die 508 SW, 'n stasiewa.

Dit vervang die Peugeot 407, sowel as die groter Peugeot 607. Dit deel sy platform en meeste enjinopsies met die tweedegeslag Citroën C5: die twee voertuie word tewens langs mekaar gebou by die maatskappy se Rennes-aanleg, en in Wuhan, China vir verkope in China.


</doc>
<doc id="101178" url="https://af.wikipedia.org/wiki?curid=101178" title="Peugeot 404">
Peugeot 404

Die Peugeot 404 is 'n groot gesinsmotor wat deur die Franse motorvervaardiger Peugeot vervaardig is van 1960 tot 1975.


</doc>
<doc id="101179" url="https://af.wikipedia.org/wiki?curid=101179" title="Christiane Nord">
Christiane Nord

Christiane Nord (gebore in 1943 in Eberswalde, Duitsland) is ’n Duitse vertaaldeskundige.

Sy het vertaling bestudeer by die Heidelberg-universiteit (BA Honneurs, 1967); in 1983 het sy haar doktorsgraad in Romanistiek behaal, met habilitasie in toegepaste vertaalkunde en vertaalopvoedkunde. Van 1967 af is sy betrokke by vertalersopleiding by die universiteite van Heidelberg, Wene, Hildesheim, Innsbruck en Magdeburg (1996–2005).

Sy is getroud met die teoloog Klaus Berger, en saam het hulle dele van die Bybel vertaal.




</doc>
<doc id="101182" url="https://af.wikipedia.org/wiki?curid=101182" title="Lys van Afrikaanse wetenskapsfiksie">
Lys van Afrikaanse wetenskapsfiksie

Hierdie lys van Afrikaanse wetenskapsfiksieboeke is chronologies sorteer en sluit slegs die oorspronklike werke in. Hierdie lys sluit ook, waar moontlik, radiodramas, kortverhale en TV-reekse in.

Reeds in 1960 skryf Jan Rabie die artikel "Toekomsfiksie en die letterkunde". Rabie stel in hierdie artikel die wetenskapsfiksie-genre as wêreldletterkunde aan die leser bekend, hoewel hy ook drie Afrikaanse outeurs noem: hyself, Leon Rousseau en Tiaan Eybers. Rabie bespeur oor die algemeen 'n element van wêreldontvlugting, feëverhale, herleefde legendes en mitesen “kommenterende gewete van die mensdom” in “toekomsfiksie”, wat hy spesifiek in een sin as sinoniem vir “Afrikaanse wetenskapsfiksie” of “ruimterillers” of “science fiction” uitstip. Rabie eien die potensiaal van 'n genre wat die vermoë het om kultuurskeppend te wees, maar gaan een stappie verder: wetenskapsfiksie kan die grens oorbrug tussen humanisme en die wetenskap, kuns en wetenskap, “tussen 'n roos en 'n atoom” . Rabie sien hierdie genre teen die onsekere dampkring van die atoomeeu, ruimtewedloop en Koue Oorlog. Een fokus wat Rabie sowel in sy artikel as in 'n toegestane onderhoud deel, is sy belangstelling in en bekommernis oor die toekoms van die mens en die Afrikaner, maar ook die uitreik van die mens na die buitenste ruimte.

1983: "Sciencefiction: problematiek en perspektief", deur C.E. Ungerer, is die eerste proefskrif omtrent die wetenskapsfiksie in die Afrikaanse taal 
Sy vra haar af:
In haar proefskrif kyk sy wel na wetenskapsfiksie-elemente in die oeuvre van Etienne le Roux, Chris Barnard, Breyten Breytenbach, P.G. du Plessis, Anna M. Louw en Jan Rabie. Laasgenoemde se "Swart ster oor die Karoo" (1957) en "Die hemelblom" (1971) word as "suiwer SF-verhale" beskou. Sy skryf voorts: "Dit is interessant dat die meeste SF in Afrikaans op die jeugdige leser toegespits is." "Ekliptika X" (Pierre Conradie, 1971), "Die bruin planeet" (Kobus Smit, s.j.) en "Blou vier, groen vier" (Ilse Steenberg, 1981) kom almal onder die loep en elkeen word respektiewelik as "space opera", avontuurboek en fantasie ingedeel: ietwat teleurstellende pogings tot wetenskapsfiksie (omdat daar weinig sprake van komplekse organisasie met verskillende strata of betekenisvlakke is), hoewel die tekste almal aan SF-kriteria voldoen. 

Voorts word "Loeloeraai" (C.J. Langenhoven, 1923) en "Fofelooi is Sjorsjor" (Pierre Haarhoff, Augustus 1980) uitvoerig bespreek. Na Ungerer se mening slaag "Loeloeraai" nie as wetenskapsfiksie nie, al is dit ook geslaagde fiksie, omrede die wetenskapfiktiewe struktuurelemente nie geloofwaardig is nie; die wetenskapfiktiewe gegewens word nie oortuigend gerasionaliseer nie, en sommige word eksplisiet verswyg. "Fofelooi is Sjorsjor" slaag wel, omdat die wetenskapfiktiewe "novum" (nuutjie, gegewe) oorheersend en logies verklaarbaar is, maar daar is ook ander simboliese (maatskaplike) eienskappe opgesluit, asook geen optimale "Endzustand" nie (daar is in die moderne epistemologie en filosofie van die wetenskap 'n visie van die wêreld met sy gebreke, maar geen optimale oplossing nie).

Oor die Afrikaanse konteks skryf sy :

1985: Volgens Prophet word wetenskapsfiksie in jeugliteratuur deur literatore, onderwysers en andere as 'n genre van weinig literêre of skolastiese waarde beskou. Om hierdie rede word dit selde, indien ooit, op skole aangebied, "especially in South Afrika (sic) where the genre has yet to become respectable." Kinders glo daarom dat wetenskapsfiksie lektuur is wat geen meriete het of van belang is nie.
In Hoofstuk 6, ‘Children's SF in South Africa’, word gedeeltes uit Goldstuck se artikel, 'Low-flying sci-fi' ("Fontline", Desember 1984), aangehaal:

Die Afrikaanse werke wat bespreek word, is die "Fritz Deelman"-reeks (Leon Rousseau), die "Leon Hugo"-reeks (Leon Kock), "Sending Reyger" (Rocco van Schalkwyk), die "Atlantis"-reeks (Helene Hugo), "Swart Ster oor die Wêreld" (sic) en "Hemelblom" (sic) (Jan Rabie) en "Blou vier, groen vier" (Ilse Steenberg). Met die uitsondering van "Blou vier, groen vier" ("one of the best Afrikaans children's science fiction works"), en die tienerpoging "Sending Reyger" wat verskoon word, word die meerderheid werke oor die algemeen van swak karaktertekening en "stock situations" beskuldig.

In die samevatting staan:
1988: Volgens Elsabe Steenberg kan Afrikaanse wetenskapsfiksie skaars as 'n volwaardige subgenre van jeugliteratuur beskou word, weens gebreke wat betref karakterisering en struktuur. Aan die positiewe kant beskik wetenskapsfiksie oor 'n intelligente opset, opwindende toekomsgerigtheid, en eis intellektuele samewerking van die leser: 

Sy lig die volgende kenmerke van Afrikaanse jeugwetenskapfiksie uit:

1988: Inger Preis brei in die laaste hoofstuk van die verhandeling "Fantasie: modern, postmodern en wetenskapfiksie met toespitsing op die Afrikaanse kortverhaal" meer uit oor die Afrikaanse wetenskapsfiksie. Die volgende opmerking word gemaak:

Op grond van Warrick, Greenberg en Olander se wetenskapsfiksie-elemente "grounded in scientific knowledge", "sense of noveltyd", "dislocation in space and time", "awareness of unity", "SF addresses itself to the mind", "a new awareness" en "moment of illumination", word 'n handjievol Afrikaanse wetenskapsfiksie/fantasie-kortverhaaltekste heerteen geweeg, waaronder "Ek het jou gemaak" deur Jan Rabie, "Die nuwe profeet" deur Breyten Breytenbach, "Fofelooi is Sjorsjor" deur Pierre Haarhoff, "Die man wat gewag het op die vuur" deur Eduard de Waal, "Kommune van die lyke" deur Alexis Retief, "End" deur Henk Wybenga, asook "Die besoekers van Epsilon Centauri" deur P.C. Haarhoff. 

Preis kom tot die gevolgtrekking:
1988 is sonder toeval ook die jaar waarin P.C. Haarhoff die Eugène Maraisprys verower vir sy bundel "Uit 'n ander Wêreld" (1987), op 24 Junie. 

In die 1990's verower drie wetenskapsfiksieboeke die Sanlamprys (kinder- en jeugboekkompetisie, waarvoor manuskripte ingeskryf word). Hieronder tel "Rebel" deur Tertia Botha (brons, 1994, tema: ligte inslag), "In die tyd van die Esob" deur Martie Preller (goud, 1996, tema: sport of buitelug), en "Die teken van Crux" deur Elsa Hamersma (goud, 1998, tema: millenniumwending).

Teen 1995, met die verskyning van Jeanette Ferreira se wetenskapsfiksieroman, "Die onsterflikes", is bevind "In Afrikaans bestaan egter so te sê geen wetenskapsfiksie vir volwassenes nie." Van die redes wat aangevoer word is omdat daar nooit eintlik wetenskapsfiksie in Afrikaans geskryf is nie, lesers ook nie daarvoor gevra het nie, dat wetenskapsfiksie as "kinderlik" beskou is [en nie vir volwassenes bedoel is nie], dat die boekemark te klein is (dat daar net 'n publikasiekans sou wees as dit óf 'n boekklubboek óf ernstige literatuur is), dat die letterkundiges nie wetenskapsfiksie ernstig opneem nie (en dit vereenselwig met middelmoot- of lughaweliteratuur), al het talle ernstige skrywers se werk wetenskapsfiksie-elemente.

2000: De Waal Venter vra hom in sy artikel, Science fiction (SF) - wat is "eintlik" aan die gang?, af waarom daar so min wetenskapsfiksie in Afrikaans is, vergeleke met die teelaarde van moderne wetenskapsfiksie in Amerika. Hy wonder of die Afrikaanse skrywers vrees dat hul werk as minderwaardig of minder belangrik beskou sal word sou hulle in hierdie genre skryf. Ook hier word Pierre Haarhoff se bundel "Uit 'n ander wêreld" uitgelig as "seker een van die sterkste kandidate van Afrikaanse volbloed-SF". Hy verwys ook na die titels wat in Carien Ungerer se proefskrif (1983) behandel word.
Hy glo Afrikaanse letterkunde het wetenskapsfiksie nodig en sluit af met die woorde:

2001: In "Brug na Eden" (Charles F. Stofberg) se resensie, wys Philip John op die skraal tradisie Afrikaanse wetenskapfiksie, maar ook die uitbeelding van menseverhoudinge wat op die vlak bly van Ena Murray-verhale; meganies, eendimensioneel, en vry van eksistensiële en sielkundige verwikkeling, hoewel die volgehoue aksie asook die praktiese kant van die ruimtereise hiervoor vergoed. Ook hier word die boek "vir 'n paar dae se ontspanne vakansielees" aanbeveel, maar tog beskou as 'n welkome toevoeging.

2004: Betsie van der Westhuizen skryf in "Die Kerkblad": 

2004: 'n Vaktydskrifartikel, 'Vrouekarakters in bekroonde Afrikaanse jeugboeke: ’n Opdatering', is deur Nieman en Hugo geskryf ter aanvulling van De Villiers (1992) se navorsing betreffende die uitbeelding van genderidentiteit in bekroonde Afrikaanse jeugboeke voor 1992 wat slegs die Scheeperspryswenners in aanmerking geneem het. Die artikel gaan van die standpunt uit dat die Suid-Afrikaanse (maar ook die internasionale) samelewing van so 'n aard verander het, dat die genderrol van die vrou ingrypend verander het. Daarvolgens word gekyk hoe die manlike en vroulike karakters in Afrikaanse bekroonde jeugboeke strook met die werklikheid ten opsigte van die "current changes since 1992". In hierdie artikel word ook die drie bovermelde en bekroonde Sanlampryswenners van nader bekyk. 

2005: Aan sekere universiteite is Afrikaanse wetenskapsfiksie ook as gemarginaliseerde literatuur doseer, byvoorbeeld aan tweedejaarstudente aan die Universiteit van Suid-Afrika (die sillabus vanaf 2005 tot en met 2015), waar die kortverhale "Die Miljardplaatjies" en "Fofelooi is Sjorsjor" deur P.C. Haarhoff, asook die roman "Loeloeraai" deur C.J. Langenhoven, behandel is.

2005: Martie Preller se "Die hart van Zeebak" (2004) word vir die M-Net-Via Afrika se MER-literêre prys vir jeuglektuur benoem.

Vanaf 2010 (veral ná die verskyning van "District 9" in 2009, maar ook Amerikaanse rolprente wat munt probeer slaan het uit 'die einde van die wêreld' op 21 Desember 2012, en ander distopieë, asook Lauren Beukes se "Zoo City" (2010) wat oorsee gunstig ontvang is) blyk daar opnuut 'n belangstelling in die Afrikaanse wetenskapsfiksie in die akademiese en literêre kringe te wees. In hierdie dekade is die grootste strydrosse vir die Afrikaanse wetenskapsfiksie by name Afrifiksie en Thompson Boekdrukkery (wat opgerig word).

Die stigting van Thompson Boekdrukkery neem 'n lang aanloop. In 2001, toe Gerhard Thompson op pad was na Engeland om daar skool te gee, kry hy 'n afskeidsgeskenk van sy broer; dit was wetenskapsfiksie - A4-velle wat met ringbinding gebind is. Met die verhuising na Taiwan in 2003 besluit Thompson om sy vrou se reisjoernale asook sy broer se boek te laat druk. Aanvanklik is hierdie drukkery maar klein. In 2007 begin Thompson, op voorstel van sy vrou, 'n jaarlikse Afrikaanse Wetenskapsfiksie- en Fantasie-kortverhaalkompetisie, in samewerking met die Orania Beweging, reël. In 2008 is die eerste vier inskrywings ontvang. Die doel van hierdie kompetisie was om 'n boek uit te gee met hierdie kortverhale, sodat die wins hieruit opnuut as prysgeld aangebied kon word. Baie Afrikaanssprekendes, so het Thompson gou bevind, weet nie wat Wetenskapsfiksie en Fantasie behels nie. In 2010 word die webtuiste Afrifiksie gestig waar inligting vryelik aan die publiek verskaf word. In 2011 kontak die skrywer, Eben van Renen, vir Thompson, en so word Thompson Boekdrukkery se eerste boek, "Arwantië 2953", uitgegee. Die uitgewery kon Thompson slegs deeltyds behartig, omrede hy skoolgee. Thompson glo nie die (hoofstroom)uitgewers is soseer die remskoen wat Afrikaanse wetenskapsfiksie kniehalter nie, maar eerder die lesers wat nie genoegsame belangstelling toon nie of bloot oningelig is. By die 2014 Boekebeurs is die Thompsons (wat spesiaal uit Thailand ingevlieg het) se stalletjie goed ondersteun.

2010: Erika Lemmer ondersoek in haar proefskrif "Ingrid Winterbach, 'n derde kultuur en die Neo-Victoriaanse romantradisie (1984-2006)" ook van die wetenskapsfiksie-elemente wat in Winterbach se werke as deel van die (Neo-)Victoriaanse stroming manifesteer.

2011: Steenkamp ondersoek die rol van identiteit en omgewingskwessies in Suid-Afrikaanse spekulatiewe fiksie ('n omvattende, dog vae begrip wat kan neig vanaf politieke toekomsromans en bespiegelende fiktiewe geskiedenisherskrywing tot stralerpak-wetenskapsfiksie) in haar proefskrif in die Anglistiek. Sy stel dit duidelik dat die bespreekte Afrikaanse werke beperk word tot die Engelse vertalings van die boeke van Karel Schoeman ("Promised Land") en Eben Venter ("Trencherman"): 
2012: LitNet bied vir die eerste maal 'n wetenskapsfiksiekortverhaalkompetisie vir leerlinge aan. Die beoordelaars was Koos Kombuis, Lauren Beukes, Fanie Viljoen en Elzette Steenkamp. Sowel Jaco Jacobs as Fanie Viljoen het 'n paar wenke gegee.

Die top-tien-finaliste is aangewys: "Die eksperimente" deur Esté Roberts, "Die eksperimente" deur Esté Roberts, "Marko Blignaut" deur Kabelo Mpurwana, "LILIT" deur Heinrich Niehaus, "Nagmerrie" deur Werno Katzke, "Kloon" deur Trudie Coetzee, "Kittel" deur Carli Blignaut, "Papie" deur Emlyn Allwright, "00:00" deur Lara du Preez en "Eksperiment AL1:ALONe" deur Stephan Bester. 

Stephan Bester behaal die derde plek met "Eksperiment AL1:ALONe", Emlyn Allwright is die naaswenner met "Papie", en die wenner is Trudie Coetzee met "Kloon"

2012: Steenkamp voer 'n onderhoud met Eben van Renen en vra hom waarom hy die Afrikaanse wetenskapsfiksieverhaal "Arwantië 2953" geskryf het. Sy antwoord is:

Volgens Van Renen word die Afrikaanse wetenskapsfiksieverhale soos dié van Jan Rabie en Fritz Deelman nie gedeel nie, omdat "ons drome [...] geproduseer, gebottel en ingevoer [word] vanuit Kalifornië. Die jonger geslag vereenselwig wetenskapsfiksie met Engels, die uitgewers beskou Afrikaanse wetenskapfiksie as 'n "niewinsgewende nismark". Hy is daarvan oortuig dat selfs die "Harry Potter"-manuskrip deur die grootste Afrikaanse uitgewerye afgekeur sou word (volgens hom het Afrikaanse fantasie nooit bestaan nie). Voorts sê hy:

Sy raad aan voornemende jong skrywers is om vir hulself 'n weg oop te baan - neem aan kompetisies deel, publiseer sélf jou eie boek, en bou 'n ondersteuningsnetwerk op. Skryf egter omdat jy daarvoor lief is.

2012: Henriëtte Loubser kyk vlugtig in haar akademiese LitNet-artikel, 'Van ’n tegnologiese moontlikheid tot ’n ryke leergeleentheid: die opvoedkundige waarde van wetenskapsfiksie', die leergeleentheid wat wetenskapsfiksie (in Afrikaans) kan bied wat deur ouers en onderwysers ontgin kan word. Dit is baie gewilde leesstof onder sowel kinders as jongmense en wetenskapsfiksie kan benewens die ontwikkeling van geletterdheidsvaardighede, kritiese denkvaardighede, ook as ideale medium dien vir die ondersoek van wetenskaplike, ekologiese en sosiale kwessies, maar kan terselfdertyd ook die wetenskap interessant maak, veral in Suid-Afrika waar die prestasie in die Wiskunde en Wetenskap "veel te wense laat". Op heel optimistiese trant sê sy:

2013: In 'n onderhoud word Charles F. Stofberg die kuns afgevra, maar ook sy verwagtinge van die Afrikaanse Wetenskapsfiksie in die toekoms.

2013: Barendse skryf in haar proefskrif, 'Distopiese toekomsromans in die Afrikaanse literatuur ná 1999', se inleiding :
2014: In Koos Kombuis se "Poolshoogte"-rubriek op LitNet verskyn die artikel getiteld “Is daar 'n alien op jou stoep?”. In kontras met Barendse, maar eenparig met Steenkamp se siening, skryf hy: "As jy eers begin grawe, besef jy dat die lys gepubliseerde Afrikaanse SF-werke heeltemal te lank is om volledig in een rubriek op te noem."
Kombuis bemerk dat die "nuwe SF-gier" in Suid-Afrika (wat sowel Afrikaans as Engelse werke insluit) meer as bloot die oplewing van 'n nuwe genre is – dit is trouens 'n herlewing "van 'n baie ou en inderdaad gevestigde genre". Hy spreek in die artikel ook sy misnoeë uit oor boekwinkels wat nog nie die heroplewing van die belangstelling in Afrikaanse wetenskapfiksie snap nie. Kombuis stel ook die vraag: "Is SF nie dalk bes moontlik die belangrikste genre van ons tyd nie?" Kombuis se artikel adem dieselfde gees as "Toekomsfiksie en die letterkunde" wat deur Jan Rabie geskryf is in 1960. Rabie bekyk die genre teen die onsekere agtergrond van die atoomeeu, ruimtewedloop en Koue Oorlog, terwyl Kombuis let op die onsekerheid van die huidige sosio-politieke / ekonomiese klimaat van die eietydse Suid-Afrika.

2015: Die skrywer Pieter Verwey ondersoek in sy verhandeling, getiteld “Steampunk – ‘n Beskrywende studie en analise van die neerslag van die begrip in die teks 'Clint Eastwood van Wyk en die moordenaarsklok'” "Steampunk" (of, soos hy voorstel, "ketelkoolteenkultuur")-elemente en -temas in sy eie boek "Clint Eastwoord Van Wyk en die Moordenaarsklok" wat in dieselfde jaar deur Tafelberg uitgegee word as jeugfiksie. Oor die reeds bestaande jeugwetenskapsfiksie in Afrikaans, en te midde van 32 jaar wat ondertussen verloop het, gee hy eenvoudig te kenne: "Daar word nie gepoog om 'n omvattende perspektief op Afrikaanse wetenskapsfiksie te gee nie. Sien C.E. Ungerer se proefskrif "[...]" hieroor."</br>
Verwey tipeer Afrikaanse wetenskapsfiksie as volg: "... Afrikaanse wetenskapsfiksie "[handel]" byna uitsluitlik oor een van twee onderwerpe: όf die ruimte, όf die toekoms, en dit is hoofsaaklik op die jeugmark gerig". Tog gee hy te kenne dat uitsonderings voorkom, maar dat Afrikaanse uitgewers, by name LAPA, Human & Rousseau, Tafelberg, Random House Struik, Jacana Media en Kwêla Books nie eers 'n kategorie vir wetenskapsfiksie het nie. Juis omdat die uitgewers "klaarblyklik min aandag aan wetenskapsfiksie as genre bestee, is dit nie moeilik om te glo dat daar tot vandag toe nog geen Afrikaanse wetenskapsfiksie-literatuur bestaan wat "Steampunk" in enige formaat verteenwoordig nie." 

2016: Thompson Boekdrukkery sluit weens Thompson se sware werkslading, hoewel Afrifiksie bly voortbestaan. Die boeke wat by die uitgewery gepubliseer is, word voortaan gedruk en verkoop by die privaatuitgewer Groep7 Drukkers.

2017: Wetenskapsfiksie word al hoe meer gesog onder Afrikaanse uitgewers, al is daar nie baie van hierdie leesstof in Afrikaans nie, word in die Herfsuitgawe van "Taalgenoot" vermeld. Dit word toegeskryf aan die groeiende belangstelling onder jonger lesers, en die Afrikaanse leser wat van dieselfde verskeidenheid genres as die Engelse lesers bedien wil word. Die verbeelding word vrye teuels in (verskeie velde van die) wetenskap gegee en dié genre word nie vereenselwig met 'n "nasionale letterkunde" nie. Die genre kan ook oor ouderdoms- en geslagsgrense heen strek. Die temas behels onder meer die impak van die virtuele wêreld, simulasies, identiteit, ekologiese kwessies en sosiale spanning – dikwels aangebied as simptoom van groter magte in ’n komplekse samelewing; hoewel distopiese en post-apokaliptiese temas tans die meeste aangeroer word.

2017: In dieselfde uitgawe skryf Koos Kombuis in sy rubriek wetenskapsfiksie is belangrik; dit gaan nie alleen oor die vooruitskou nie, maar die meeste uitvindsels en verandering van die omgewing (sosiaal, ekologies, ekonomies) begin in die verbeelding en "verskuif van die vermaak- na die nuuskanale". Dieselfde reëls van goeie fiksie geld egter steeds: "Karakters moet geloofwaardig en driedimensioneel wees; optrede moet gemotiveerd wees; die tydsberekening en spanningslyn moet deurentyd boei."

2018: Ilse Salzwedel gesels met Machiel Viljoen, die webmeester van Afrifiksie.com op RSG se "Skrywers en boeke" (14 Februarie). Die luisteraarterugvoer wat Salzwedel gekry het, toon daar is heelwat wetenskapsfiksieaanhangers, maar daar is nie genoeg boeke in Afrikaans nie. Volgens Viljoen is die belangstelling onder die Afrikaanssprekendes veral in die jare geprikkel van die ruimtewedloop tussen die Westerse lande en die Sowjetunie; omrede Afrikaans by die ander Europese tale ingeskakel het (maar die sprekers ook polities Westers gesentreerd was), is daar oor en weer met belangstelling aan die fiksie gelees en het vertalings plaasgevind wat in hierdie vraag voldoen het. Na raming is daar ongeveer 120 oorspronklike werke in Afrikaans. Viljoen sê hy is deur Thompson destyds genader om 'n webwerf te stig wat kan help met die bevordering, bewusmaking, uitgee en verkoop van wetenskapsfiksieboeke. Toe Thompson Boekdrukkery gesluit het (om tegniese en finansiële redes), is daar wel besluit om die ywerige wetenskapfiksiegemeenskap wat ondertussen spontaan ontstaan het lewendig te hou. Nie alleen lesers doen mee nie, maar ook skrywers. Die gemeenskap poog om betrokkenheid te bevorder deur skryf- en skepkompetisies, maar ook die verskaffing van inligting.

2018: Herman Cronjé word op 30 November as naaswenner bekroon in die Sanlam-Radiodramakompetisie met sy manuskrip, "Die selle".
























































</doc>
<doc id="101184" url="https://af.wikipedia.org/wiki?curid=101184" title="Citroën C1">
Citroën C1

Die Citroën C1 is 'n stadsmotor wat deur die Franse vervaardiger Citroën vervaardig word sedert Junie 2005. Die C1 is ontwikkel as deel van die B-Zero projek deur PSA Peugeot Citroën in 'n gesamentlike onderneming met Toyota. Die Peugeot 107 is identies aan die C1 behalwe vir die voorste buffer en die voor- en agterligte, terwyl die Toyota Aygo effens meer gedifferensieer is maar nog steeds baie dieselfde lyk.

Al die modelle word by die nuwe fasiliteit van die gesamentlike onderneming TPCA (Toyota Peugeot Citroën Automobile) in die stad van Kolín in die Tsjeggiese Republiek gebou. Die projek is by die Geneefse Motorskou bekendgestel in 2005. Die motors is viersitplek, driedeur- of vyfdeur- luikrugmotors wat almal 3,40 meter lank is. Die bakwerk is deur Donato Coco ontwerp.


</doc>
<doc id="101185" url="https://af.wikipedia.org/wiki?curid=101185" title="Luikrug">
Luikrug

'n Luikrug is 'n motorbakontwerp met 'n agterdeur wat opswaai om toegang te verleen tot 'n vragruim. Luikrugmotors mag 'n tweede ry sitplekke hê wat platvou, waar die binneruim buigsaam aangepas kan word om passasiers of vragvolume te prioritiseer. Luikrugmotors kan twee- of driekasontwerpe wees.

Terwyl vroeë voorbeelde van dié motorbakontwerp terugdateer na die 1930's, dateer die Merriam-Websterwoordeboek die term synde 1970. Die luikrugbakstyl word wêreldwyd bemark op motors wat wissel in grootte van supermini's, klein gesinsmotors tot uitvoerende motors en 'n paar sportmotors.


</doc>
<doc id="101186" url="https://af.wikipedia.org/wiki?curid=101186" title="Vlag van die Verenigde Nasies">
Vlag van die Verenigde Nasies

Die vlag van die Verenigde Nasies is op 7 Desember 1946 amptelik in gebruik geneem en bestaan uit ’n wit VN-embleem (wêreldkaart omring deur twee olyftakke) op ’n blou agtergrond.

Die embleem se ontwerp word beskryf as:

Die olyftakke is ’n simbool vir vrede en en die wêreldkaart verteenwoordig al die mense en die lande van die wêreld. Wit en blou is die amptelike kleure van die Verenigde Nasies.

Die organiseerders van die Verenigde Nasies se konferensie van 1945 in San Francisco, Kalifornië, wou ’n kenteken wat gemaak kan word van ’n pen om afgevaardigdes te identifiseer. Die Amerikaanse staatsekretaris Edward Stettinius, Jr. was voorsitter van die Amerikaanse delegasie en het besef dat ’n tydelike ontwerp van die Verenigde Nasies ’n permanente simbool kan word. Hy het ’n komitee onder leiding van Oliver Lundquist gevorm dat ’n ontwerp wat bestaan uit ’n wêreldkaart omring deur blare van ’n ontwerp wat deur Donal McLaughlin geskep is, ontwikkel het.

Die blou wat in die agtergrond van die kenteken verskyn is gekies as "die teenoorgestelde van rooi, die kleur van oorlog", hoewel die presiese skaduwee nooit amptelik bepaal is deur die Verenigde Nasies nie. Die oorspronklike kleur wat deur die groep gekies is in 1945 was ’n grys blou wat verskil van die huidige vlag van die Verenigde Nasies. Die wêreldkaart wat gebruik is in die oorspronklike ontwerp was ’n azimutale projeksie gefokus op die Noordpool met die Verenigde State van Amerika, die gasheerland van die konferensie, in die middelpunt. Die projeksie wat gebruik is het gedeeltes van die Suidelike Halfrond by die breedtegraad van Argentinië afgesny, wat by die tyd aanvaarbaar was, omdat Argentinië nie beplan was as ’n oorspronklike lid van die Verenigde Nasies nie. Die projeksie is later verander sodat geen land op die voorgrond van die vlag sal wees nie. Die nuwe logo is nou so ontwerp dat die wêreld verdeel word in die middel deur die eerste meridiaan en die internasionale datumgrens.

In 1946 het ’n VN-komitee die taak vir ’n definitiewe ontwerp gekry, wat aangebied is op 2 Desember 1946 en op 7 Desember 1946 aanvaar deur die voltallige sitting van die VN. In die vorige weergawe het die wêreld 90 grade gedraai na die ooste in vergelyking met die huidige vlag, wat die eerste meridiaan en die internasionale datumgrens vir die vorming van die vertikale deursnee het. Volgens persverklarings is die verandering gemaak om Noord-Amerika weg te beweeg van die sentrum van die embleem.

Volgens die konvensie oor die veiligheid van die Verenigde Nasies en geassosieerde personeel kan die embleem en die vlag van die Verenigde Nasies deur die personeel en materiaal van die VN se vredesendings gebruik word as ’n beskermende teken om aanvalle tydens ’n gewapende konflik te voorkom. Die vlag van die Verenigde Nasies kan ook gevlieg word as ’n wagpos-vlag met ander landsvlae. Die wagpos-grootte is 10 voet by 30 voet.







</doc>
<doc id="101187" url="https://af.wikipedia.org/wiki?curid=101187" title="Sedan">
Sedan

'n Sedan is 'n passasiersmotor in 'n driekasuitleg met A, B & C-pilare en die hoofvolumes verpak in aparte kompartemente vir die enjin, passasiers en vrag.

Die passasierskompartement het twee rye sitplekke en voldoende passasiersruimte in die agterste ry vir volwasse passasiers. Die laairuim is gewoonlik heel agter, met die uitsondering van 'n paar agterenjinmodelle, soos die Renault Dauphine, , en Chevrolet Corvair. Dit is die mees algemene motorbakstyl.


</doc>
<doc id="101188" url="https://af.wikipedia.org/wiki?curid=101188" title="Stasiewa">
Stasiewa

'n Stasiewa, in Engels "station wagon", "estate wagon", of net "wagon" genoem, is 'n motorbakstyl wat verskil van 'n sedan deur sy dak wat agtertoe verleng is. Die agterkant is verleng oor 'n gedeelde volume passasier/vragdeel met toegang tot die agterkant via 'n derde of vyfde deur (of agterklap), in plaas van 'n bagasiebakdeksel. Die bakstyl verander 'n standaard driekasontwerp in 'n tweekasontwerp – deur 'n A, B, en C-pilaar, sowel as 'n D-pilaar in te sluit. Stasiewaens kan buigsaam verstel word in hul binnevolume via agterste sitplekke wat kan platslaan om óf passasier- of vragvolume te prioritiseer.

Die "American Heritage Dictionary" definieer 'n stasiewa as " 'n motor met een of meer rye van verwyderbare of platvousitplekke agter die bestuurder met geen bagasieruim nie, maar 'n ruimte agter die sitplekke waarin tasse, pakkies, ens. deur 'n agterdeur ingelaai kan word." 

Modelreekse wat verskillende bakstyle insluit, soos 'n sedan, luikrug en stasiewa, deel gewoonlik hul platform, enjin/ratkas en voorste bakwerk, voor die A-pilaar.

Stasiewaens het ontwikkel uit hul vroeë gebruik as gespesialiseerde voertuie om mense en bagasie te vervoer van en na 'n stasie, en word wêreldwyd bemark.


</doc>
<doc id="101189" url="https://af.wikipedia.org/wiki?curid=101189" title="Platviersilinder">
Platviersilinder

'n Platvier of horisontaal-oorstaandevier (H4) is 'n tipe viersilinderenjin, 'n plat enjin met vier silinders horisontaal in twee banke van twee silinders aan elke kant van 'n sentrale krukas.

Aangesien die pare suiers teen 'n hoek van 180° met mekaar geplaas is, word dit soms na verwys as 'n bokservier-enjin. In 'n spesifikasie, grafiek of wanneer 'n afkorting gebruik word, word 'n platviersilinderenjin gelys as H4.



</doc>
<doc id="101190" url="https://af.wikipedia.org/wiki?curid=101190" title="Karmelberg">
Karmelberg

Karmelberg is 'n kusbergreeks in die noorde van Israel. Dit strek van die Middellandse See na die suidooste. Die bergreeks is 'n UNESCO biosfeerreseraat en Haifa Israel se derde grootste stad is geleë op die noordelike helling. Die Hebreeuse naam 'Karem El' beteken 'God se wingerd'. Die monnikeorde Karmeliete kry sy naam van die berg.

Die Karmelberge is reeds tydens die vroegste tye van die mensheid bewoon. In die grotte van Kebara en Skhul is spore van Neandertalmense en argaïese Homo Sapiens gevind wat ongeveer 130 000 jaar oud is d.w.s vroeë Steentydperk. Die Kanaäniete het die god Baal daar vereer. Volgens die Ou Testament het Dawid die gebied omtreeks 1000 v. Chr. in sy ryk ingelyf.

Die gebied het dikwels van heerser verander. Dit was deel van die Assiriese, Romeinse, Bisantynse en Ottomaanse ryke. Vanaf die kruistogte het Christene die gebied bewoon. Sedert 1948 is dit deel van Israel.


</doc>
<doc id="101191" url="https://af.wikipedia.org/wiki?curid=101191" title="Metiel-tersiêre-butieleter">
Metiel-tersiêre-butieleter

MTBE, Metiel-"tersiêre"-butieleter, is 'n chemiese verbinding met die molekulêre formule (CH)COCH. MTBE is 'n vlugtige, vlambare en kleurlose vloeistof wat effens oplosbaar in water is. MTBE het 'n ment-agtige reuk wat vaagweg herinner aan diëtieleter en 'n slegte smaak en reuk aan water gee. MTBE is 'n petrol-byvoegsel, wat gebruik word as 'n oksigineerder en om die oktaanwaarde te verhoog.

Die gebruik daarvan het sterk gedaal in die VSA ná ongunstige reaksie in verband met omgewingsbeskerming en gesondheidsgevare. Daar is gevind dat dit baie maklik groot hoeveelhede grondwater kan besoedel wanneer petrol wat MTBE bevat uitvloei uit 'n tenkwa tydens 'n padongeluk of wanneer 'n lekkasie by 'n vulstasie sou voorkom. MTBE word ook gebruik in organiese chemie as 'n relatief goedkoop oplosmiddel met eienskappe wat vergelykbaar is aan diëtieleter maar met 'n hoër kookpunt en laer oplosbaarheid in water. Dit word selfs in mediese aanwendings gebruik om galstene op te los.

MTBE word vervaardig deur die chemiese reaksie van metanol en isobutileen. Metanol is afkomstig vanaf 'n natuurlike gas, en isobutileen is afkomstig vanaf ru-olie of 'n natuurlike gas.

In die VSA, waar dit in baie groot hoeveelhede vervaardig was (meer as 200 000 vate per jaar in 1999), is dit vryelik gebruik as 'n petrolbyvoegsel.

Omrede die wydverspreide vrystelling van MTBE-bevattende petrol van ondergrondse stoortenks oral in die VS, het verskeie jurisdiksies die gebruik van MTBE verban en produksie is verminder. Nogtans het die verbruik gestyg in ander dele van die wêreld, veral in Asiatiese lande, wie vir die helfte van produksie in 2004 verantwoordelik was.

MTBE vorm aseotrope met water (52.6 °C) en metanol (51.3 °C).

MTBE word byna uitsluitlik gebruik as 'n komponentbrandstof in motorpetrol. Dit is een van 'n groep van chemikalieë wat algemeen bekend staan as oksigineerders omdat hulle die suurstofinhoud van petrol verhoog.

In die VSA is dit op lae vlakke in petrol gebruik sedert 1979 deur tetra-etiellood te vervang om sy oktaangehalte te verhoog en dus enjinklop te help voorkom. Suurstof help om petrol meer volledig te laat verbrand en skadelike uitlaatgasse te verminder in voor-1984 motorvoertuie. In meer moderne voertuie, is die vermindering in uitlaatafval weglaatbaar. Die meeste raffinaderye het verkies om MTBE te gebruik bo oor ander oksigeneerders, hoofsaaklik vir sy goeie mengeienskappe en om ekonomiese redes. Dit word vervaardig van natuurlike gas, wat goedkoper is as olie.

Ander verbindings is beskikbaar asoksigineertoevoegings tot petrol, bv. etanol en sommige eters soos tersiêre-amielmetiel-eter. Etanol is as 'n veilige alternatief geadverteer deur landboubelangegroepe in die VSA en Europa. Voorstanders van beide kante van die debat in die Verenigde State van Amerika beweer dat petrolvervaardigers deur wetgewing gedwing was om etanol by petrol te voeg.

'n Alternatief vir etanol is die verwante eter ETBE, wat vervaardig word van etanol en iso. Sy prestasie as 'n toevoeging is soortgelyk aan MTBE, maar as gevolg van die hoër prys van etanol in vergelyking met metanol, is dit duurder. In 2003 was Kalifornië die eerste Amerikaanse staat om MTBE te vervang met etanol. Verskeie ander lande het kort daarna gevolg.

Hoër gehalte petrol is ook 'n alternatief, sodat bymiddels soos MTBE onnodig word. Iso-oktaan self kan ook gebruik word, en MTBE-aanlegte kan aangepas word om iso-oktaan uit isobutileen te produseer.<ref name="http://www.nesteengineering.com/default.asp?path=111,360,362,477">http://www.nesteengineering.com/default.asp?path=111,360,362,477</ref><ref name="http://www.halliburton.com/kbr/hydroChem/petroChem/nexoctane.jsp">http://www.halliburton.com/kbr/hydroChem/petroChem/nexoctane.jsp</ref>

Iso-oktaan is die ideale brandstof, en is die standaardverwysing vir die oktaangradering.

Op die lang duur kan dieselbrandstof ook as alternatief dien, alhoewel dit 'n groot oorskakeling na dieselvoertuie benodig. Daar bestaan heelparty variante van biodiesel: beide suurstofbevattende esters en suurstofvrye alkielbiodiesel is verkrygbaar.

Die Agentskap vir Kankernavorsing, 'n afdeling van die Wêreldgesondheidsorganisasie, hou vol dat MTBE nie as 'n menslike karsinogeen geklassifiseer kan word nie. Blootstelling aan hoë dosisse MTBE dra egter steeds wesenlike nie-kankervormende gesondheidsrisiko's. MTBE benadeel die smaak van water teen konsentrasies so laag as 5 – 15 µg/l.



</doc>
<doc id="101193" url="https://af.wikipedia.org/wiki?curid=101193" title="Mitsubishi Space Star">
Mitsubishi Space Star

Die Mitsubishi Space Star is 'n veeldoelige voertuig (MPV) wat vanaf 1998 tot 2005 deur die Japannese vervaardiger Mitsubishi gebou word. Dit is gebou in die NedCar fabriek in Nederland en is hoofsaaklik in Europese markte verkoop.

Sedert 2013 het Mitsubishi die sesde geslag Mirage superminimotor onder die naam Space Star verkoop in dele van Europa, weens handelsmerkregte met betrekking tot die gebruik van die Mirage-naam.


</doc>
<doc id="101194" url="https://af.wikipedia.org/wiki?curid=101194" title="Transnet Rail Engineering">
Transnet Rail Engineering

Transnet Rail Engineering, voorheen bekend as Transwerk, is 'n filiaal van die Transnetbesigheid. Sy funksie is om Suid-Afrika se treine aanhou te laat rol. Volgens die operasionele verslag van Transnet, sluit Transnet Rail Engineering se verantwoordelikheid in "die instandhouding, opgradering en vervaardiging van lokomotiewe, trokke, passasierswaens, rolkomponente en verwante vervoertoerusting".

Die maatskappy bedryf sewe fabrieke in Suid-Afrika. Transnet Rail Engineering het verkoopskantore in 7 Europese lande, 11 in Afrika-lande en in Australië.

Spoordiensoperateurs wat verband hou met Transnet Rail Engineering, sluit in:



</doc>
<doc id="101195" url="https://af.wikipedia.org/wiki?curid=101195" title="Grens tussen Suid-Afrika en Botswana">
Grens tussen Suid-Afrika en Botswana

Die Grens tussen Suid-Afrika en Botswana is 1 969 kilometer (1 223 myl) lank. Die grens volg vir meer as 90% natuurlike riviere, insluitend die Nossob-, Molopo-, Marico- en Limpoporiviere.

Die westelike eindpunt van die grens is by die driepunt met Namibië, geleë waar die Nossobrivier die 20 oosterlengtegraad kruis. Van hierdie punt loop die grens suidoos langs die Nossobrivier tot by sy samevloeiing met die Moloporivier; in hierdie wêreld loop die grens deur die Kgalagadi-vredespark. Van die samevloeiing van die riviere loop dit algemeen ooswaarts langs die Moloporivier so ver as die Ramatlabamaspruit, en dan van die Spruit so ver as die swembad by Ramatlabama.

Van Ramatlabama draai die grens noordwaarts en maak 'n reeks reguitlyne deur bakens op Matlhase, Sebataole, Schaapkuil en Pytlanganyane by Sengoma op die Ngotwanerivier. Dan volg dit die Ngotwane verby Ramotswa tot by sy samevloeiing met die Metsemaswaane-stroom. Die grens draai ooswaarts langs 'n reeks reguitlyne wat bakens op die Moshweu Hills, Wildebeeskop en die Sikwaneheuwels te Derdepoort op die Maricorivier verbind. Dit volg dan die Maricorivier by sy samevloeiing met die Krokodilrivier. Die Marico- en die Krokodilrivier vloei saam om die Limpoporivier te vorm, en die grens loop langs die Limpopo tot by sy samevloeiing met die Shashe-rivier, wat die driepunt met Zimbabwe vorm.

Hier is 'n lys van grensposte tussen Suid-Afrika en Botswana.


</doc>
<doc id="101196" url="https://af.wikipedia.org/wiki?curid=101196" title="Grens tussen Suid-Afrika en Namibië">
Grens tussen Suid-Afrika en Namibië

Die Grens tussen Namibië en Suid-Afrika is 1 005 kilometer (624 myl) lank. Dit kronkel langs die Oranjerivier vanaf sy monding by die Atlantiese Oseaan tot by die 20 oosterlengtegraad, en dan pylreguit noordwaarts langs dieselfde lengtegraad tot by die driepunt met Botswana in die Nossobrivier.

Hier is 'n lys van grensposte tussen Suid-Afrika en Namibië.


</doc>
<doc id="101199" url="https://af.wikipedia.org/wiki?curid=101199" title="Grens tussen Suid-Afrika en Zimbabwe">
Grens tussen Suid-Afrika en Zimbabwe

Die Grens tussen Suid-Afrika en Zimbabwe is 230 kilometer (143 myl) lank, en volg die middellyn van die Limpoporivier.

Die westelike driepunt met Botswana is geleë by die samevloeiing van die Shasherivier met die Limpopo. Die ligging van die oostelike driepunt met Mosambiek is nie heeltemal bekend nie; dit is geleë óf by die samevloeiing van die Luvuvhurivier met die Limpopo, óf by 'n punt in die omgewing in die Limpopo gedefinieer deur bakens op die grens van Mosambiek met Zimbabwe. Die grens is gestig deur die Convention Pretoria van 1881 en hersaamgestel deur die London Convention van 1884 wat die grense van die Suid-Afrikaanse Republiek (die Transvaalse Republiek) gedefinieer het. Die Suid-Afrikaanse Republiek het daarna die Transvaalkolonie geword, en later deel van die Unie van Suid-Afrika. Ten noorde van die Limpoporivier het Matabeleland deel geword van Suid-Rhodesië, wat later Zimbabwe geword het.

Daar is 'n enkele kruising by Beitbrug, waar die Suid-Afrikaanse N1 snelweg en die Zimbabwiese A6 snelweg verbind word deur die Alfred Beit-brugpad. 'n Aparte brug dra die spoorlyn, wat Pretoria in Suid-Afrika verbind met Rutenga en Bulawayo in Zimbabwe.


</doc>
<doc id="101200" url="https://af.wikipedia.org/wiki?curid=101200" title="Grens tussen Suid-Afrika en Lesotho">
Grens tussen Suid-Afrika en Lesotho

Die grens tussen Suid-Afrika en Lesotho is 1 106 kilometer (687 myl) lank en vorm 'n voltooide sirkel, omrede Lesotho ingesluit en omring word deur Suid-Afrika op al sy grense.

Die grens volg die Caledonrivier, die waterskeiding van die Drakensberg, die Telerivier, die Oranjerivier, die Makhalengrivier, en 'n reeks hoë gebergtes terug tot by die Caledon.

Hier is 'n lys van grensposte tussen Suid-Afrika en Lesotho.


</doc>
<doc id="101201" url="https://af.wikipedia.org/wiki?curid=101201" title="Grens tussen Suid-Afrika en Mosambiek">
Grens tussen Suid-Afrika en Mosambiek

Die Grens tussen Suid-Afrika en Mosambiek van 496 kilometer (308 myl) word in twee segmente verdeel, slegs onderbreek deur die koninkryk eSwatini. Die noordelike segment, wat 410 kilometer (255 myl) lank is, strek noord-suid langs die Lebomboberge vanaf Zimbabwe tot by eSwatini. Die suidelike segment, wat 81 kilometer (50 myl) lank is, loop oos-wes deur Maputoland van eSwatini tot aan die Indiese Oseaan.

Hier is 'n lys van grensposte tussen Suid-Afrika en Mosambiek.


</doc>
<doc id="101203" url="https://af.wikipedia.org/wiki?curid=101203" title="Afrikaans hoort by Nederlands">
Afrikaans hoort by Nederlands

Afrikaans hoort by Nederlands: ons Afrikaanse taalverdriet is 'n boek (en verwerkte lisensiaatverhandeling) deur Petrus van Eeden. In hierdie boek betwis Van Eeden die funksionaliteit en bestaansreg van Afrikaans as die (na sy mening rypgedrukte) standaardtaal in Suid-Afrika. Hy pleit dat Afrikaners moet herbesin en Nederlands weer as kultuurtaal moet aanvaar. Van Eeden steun taalamalgamasie.

Van Eeden voer die volgende standpunte aan:


Die vrae word verder gestel:
Wat die taal self betref word die volgende opmerkings gemaak:

Die volgende gevolge word voorgehou:

Jaap Steyn verskil in sy vaktydskrifartikel (1996) met Van Eeden se mening dat Afrikanernasionalisme grootliks verantwoordelik was om Afrikaans die voertaal te maak, aangesien Nederlands voor, tydens, en na die Anglo-Boereoorlog in die Vrystaat en Transvaal om presies dieselfde redes aangewend is. Steyn meen daar was sterk argumente om Nederlands te beskou as instrument teen verengelsing. Dit was ’n taal met ’n groot letterkunde, en was dermate in Suid-Afrika gevestig as kerk- en Bybeltaal, dat omtrent elfduisend lidmate uit 46 Kaaplandse gemeentes nog in 1919 petisies geteken het teen die Afrikaanse Bybelvertaling. In werklikheid het die kanseltaal lank reeds nader aan Afrikaans as Nederlands gestaan – soos Gustav Preller reeds in 1905 gevind het nadat hy 'n aantal preke stenografies laat opneem het.

Wat Nederlands egter in ’n swak posisie geplaas het, was die betreklik lae onderwyspeil van Afrikaners, die gebrek aan ’n stedelike bevolking en die feit dat daar slegs ’n baie klein elite was. Die grootste Afrikanerbevolking was destyds in die Kaap, waarvan in 1908 slegs 7,63% van Afrikaners standerd 4 behaal het, 2,84% standerd 6 en 1,12% standerd 7. Die onderwysmedium in die Kaapland was oor die algemeen Engels en in alle provinsies was die eksamentaal Engels. Die provinsiale openbare eksamens van standerd 8 en standerd 10 (tot in 1912) was in Engels. Nederlands was in die meeste Kaapse skole nie eens 'n vak nie en die oorblywende skole het weinig tyd daaraan afgestaan.

Binne hierdie konteks is die volgende stellings dikwels gemaak:

Buiten die toenemende Europeesgeleerde Afrikaners wat steun begin bied het vir Afrikaans (sodat "Afrikaans" nou nie meer die taal van die ongeletterde was nie), was daar ook Nederlandse akademici of simpatisante (o.a. D.C. Hesseling, dr. Kiewiet de Jonge, dr. J.B. Scheepers, prof. H. Kern, dr. R.A. Kollewijn, Jac. van Looy, Alb. Verwey, proff. P.J. Blok, C.B. Spruyt, A. Kluyver en W.G. van Nouhuijs) wat uitgesproke ten gunste was van Afrikaans. Dikwels is na die Griekse diglossiesituasie verwys: rasionele argumente was nou onvoldoende, want óók die "gevoel" is bepalend vir die keuse van 'n kultuurtaal, en die "macht van het dichterlike woord... [komt] uit het hart", soos Hesseling dit gestel het.
Steyn meen dat Nederlands en Afrikaans in die Transvaal en Vrystaat eenvoudig as sinonieme beskou is wat vir spesifieke omstandighede gebruik is. Volgens pres. M.T. Steyn het jy immers jou statige Bybel-Hollands gehad, die vereenvoudigde Hollands in die koerant en die pittige Afrikaans vir briefskrywery. 'n Getoutrekkery tussen Nederlands en Afrikaans is dus as onnodig beskou.

Steyn beklemtoon dat die kampvegters vir Nederlands min wapens tot hul beskikking gehad het. Hulle kon slegs die Zuid-Afrikaanse Taalbond weer instel en die Nederlandse spelling vereenvoudig. Die stryders van Afrikaans het daarteenoor 'n arsenaal van media (toesprake, brosjures, vlugskrifte en kongresse, tydskrifte en boeke) gehad waarmee hulle mense met die argumente en persepsies wat hulle geskep het kon oortuig. Soos Steyn dit stel - "Feitelik elke nuwe boek in Afrikaans was terselfdertyd 'n argument vir die verowering van die een of ander terrein vir Afrikaans."

Die voortbestaan van 'n taal met 'n klein letterkunde kon egter nie as nie-dominante taal in 'n meertalige staat gewaarborg word nie. Tot in 1914 sou die verwerwing van taalregte, onder meer in die onderwys, minstens 'n belangrike en besmoontlik die belangrikste oogmerk wees van die Afrikanernasionale stryd. Die taal waarvoor daar geveg is, in naam altans, was 'Hollands'. Van 1914 af sou die Afrikanernasionalisme van karakter verander. Die beweging sou verdeeld geraak het terwyl die hoofstroming tot meer van 'n politieke beweging sou word. Hierdie koersverandering het tot stand gekom deur die stigting van die Nasionale Party, die wetlike erkenning van Afrikaans as onderwysmedium en die uitbreek van die Rebellie. Kortom sou kultuur en materiële belange met mekaar versoen word om saam 'n politieke dryfveer te word.

Steyn skryf in 1998 dat Van Eeden nie genoeg rekening hou met die ander stelling van Louw nie, naamlik dat die wysheid van dwase en vermeteles sou geseëvier het en dat die dwepers weereens die geskiedenis sou bepaal het. Hy wys uit dat Afrikaans mense gouer en magtiger aangegryp het as wat Nederlands dit ooit sou kon doen, en dit voordat die volk kon verdwyn. In 1999 betwyfel hy dit sterk dat Afrikaanse ouers en kinders Nederlands as vak of onderrigmedium sal aanvaar. Meer waarskynlik sou dit daartoe lei dat nog meer Afrikaanstaliges eerder Engels as skooltaal sou verkies. Van Eeden het hierop uitgewys dat menige bedrywe stelsels invoer, wat met terugsig baie duidelik minder rooskleurig daar uitsien as wat hulle aanvanklik vermoed het (Hy verwys hier nie na politiek alleen nie, maar ook na Amerika, Brasilië, Noorweë en Quebec wat misluk het in pogings om hul eie tale te probeer deurvoer). Philip Meelhuysen skryf in 2000 uit Londen dat dit duidelik is dat die Nederlandse regering sy rug gekeer het op alle kultuur wat Afrikaans (en dus Nederlands) is en dat die Afrikaner geen simpatie of samewerking uit Nederland moet verwag nie. Hy wys onder meer na Koningin Beatrix: "Koningin Beatrix vermijdde bij haar laatste officiële bezoek aan Zuid-Afrika, zowat elk contact met de Afrikaner cultuur." Anders as wat Van Eeden se boek voorstel, stel hy eerder 'n werksvisum voor waar daar meer persoonlike kontak tussen die Nederlandse/Vlaamse jongmense en die Afrikanerjongmense is. Die tale sal dan natuurlikerwys na mekaar begin groei en die belangstelling wedersyds prikkel. Bly weg van Londen.

Twintig jaar na sy publikasie, op 05 Julie 2015, skryf Van Eeden aan die Briewekolom van Netwerk24, en lewer 'n opsomming van sy werk, en 'n week later reageer Lina Spies hierop. Na haar mening staan Nederlands wel nou op die 8ste plek in Europa en sou dit die taalgemeenskap in Suid-Afrika besmoontlik baie sterker in die wêreld gelaat het. Sy glo egter dat die konsep van 'n "moedertaal" nie vereenselwig kan word met die gedagte om 'n "hoë" sowel as 'n "lae" variant aan te leer nie, en dat dit sou neerkom op 'n denkfout. Dit is wel die taal van die hart en die verstand, die taal waarin hy of sy spontaan voel en dink. Steyn wys egter uit dat dit in Sleeswyk-Holstein nie vreemd is om Deens as huistaal, Platduits as dorpstaal en Standaardduits op kantoor te praat nie. Net so is daar ook Limburgers wat Limburgs aan huis en in die onmiddellike omgewing praat, maar Standaardnederlands op skool leer en Standaardnederlands op televisie hoor en Standaardnederlands nasionaal gebruik.
Die frappante verengelsing in Kaaps ten spyt, beskou Spies Afrikaans ook as die taal van die bruin sprekers. Spies meen dat wit Afrikaanses wat nie twee moedertaalvariante het nie, tog geleer het om Kaaps te waardeer as die eksklusiewe moedertaalvariant van hul bruin mede-Afrikaanses, oor die eiesoortige skoonheid en besondere uitdrukkingsvermoë daarvan as spreek- en skryftaal. Afrikaans is volgens Spies verryk deur die skrywers en digters vir wie dit die medium van hul kuns is, soos onder andere die digter en dramaturg Adam Small, wat uiteindelik deur die Suid-Afrikaanse Akademie bekroon is met die Hertzogprys vir sy dramaoeuvre, waaronder "Kanna hy kô hystoe".
Laastens skryf Spies dat die band met Nederlands nie heeltemal deurgesny is nie. Die etimologiese navorsing maak steeds van Nederlandse werke gebruik en skrywers, soos Marlene van Niekerk, sluit ook meer Nederlandse woorde in hul werke in. Dit kan aanvaar word dat haar lesers dikwels die volksvreemde woorde sal gaan naslaan. Dan is daar ook vertalings wat uit Nederlands na Afrikaans gedoen word – wat mag aandui dat 'n blote passiewe kennis van Nederlands onvoldoende is (en dat 'n passiewe kennis van 'n vreemde "inheemse taal" wel die aanleer daarvan vergemaklik). Sy skryf ook dat Engels as "lingua franca" nie in Suid-Afrika sou nodig wees as die sprekers veeltalig was nie.

In sy weerskrif van 19 Julie 2015 stip Van Eeden die saak duideliker uiteen.
[Onderstaande teks in vierkantshakies is uit die gepubliseerde teks in "Rapport" verwyder]:

Hy beklemtoon dat Nederlands "nooit" 'n lewende taal in Suid-Afrika was nie. Dit was dialeksprekende emigrante uit die Nederduitse taalgebiede wat na die Kaap verhuis het en hulle was nie Nederlandse "standaardtaal"sprekers nie. Tot en met die middel van die vorige eeu het selfs Nederland geen eenvormige spreektaal geken nie. Selfs vandag praat net die Randstadgebied in wese Standaardnederlands, en die res van Nederland en Vlaandere dialekte. Van Eeden meen dat Spies dus 'n denkfout begaan as sy glo dat daar hoegenaamd geen diglossie onder die Afrikaners bestaan het nie.

Van Eeden vra ook waarom het die sprekers van Kaapse Afrikaans dan nie ook op standaardisering van Afrikaans aangedring nie, want taalskeiding (met die gevolglike standaardisering) sou immers toegeskryf kon word aan die groot kloof tussen die omgangstaal en die kultuurtaal.

Dan meld Van Eeden 'n onlangse bevinding uit sy eie werkskring en leefmilieu. Vir die gemiddelde Afrikaner sou Nederlands blykbaar net so vreemd soos Italiaans of Grieks wees. By sy Amsterdamse werk is naamlik ongeveer 20 Afrikaners in diens, wat almal reeds tussen 5 en 10 jaar in Nederland is. Wanneer hy met hulle gesels blyk dit dat die jongelinge slegs in een taal met Nederlanders kommunikeer, naamlik Engels. Hy spreek ook sy stomme verbasing uit dat die groep wat hul in 'n taalmekka bevind waar Nederlandse boeke oorvloedig beskikbaar is, mekaar Amsterdamse boekwinkels aanraai wat Engelse boeke verkoop.

Van Eeden pleit ten laaste vir 'n sterker toenadering en uitruil van media en kultuurskatte (soos te vinde is onder die Nordiese lande) tussen Afrikaans- en Nederlandssprekendes, en dat die bande tussen bruin en wit Afrikaners versterk sal word.




</doc>
<doc id="101204" url="https://af.wikipedia.org/wiki?curid=101204" title="Johannes Vermeer">
Johannes Vermeer

Johannes Vermeer (Nederlands: [joːˈɦɑnəs jɑn vərˈmeːr]; 1632 – Desember 1675) was 'n Nederlandse skilder. Hy word dikwels as een van die beste skilders in die geskiedenis van die Nederlandse kuns beskou. Die 17de eeu in die Republiek van die Sewe Verenigde Nederlande was 'n tydperk wat die hoogtepunt van die Nederlandse kultuur, wetenskap, handel en mag gevorm het.

Hy het in 1653 met Catharina Bolnes getrou. Hy was ook 'n handelaar in skilderye. Vermeer se bekendste skilderye is: "Aansig van Delft", "Die kitaarspeler", "Die melkmeisie" en "Meisie met die pêrel".

Johannes Vermeer is naas Rembrandt die beroemdste skilder uit die Hollandse Goue Eeu. Die effek van sy bedrieglik eenvoudige skilderye is verkry deur transparante kleure, die gebalanseerde komposisie en koel, helder ligeffekte. Johannes Vermeer is op 31 Oktober 1632 gedoop; sy presiese geboortedatum is onbekend. 

Sy oeuvre is besonder klein: slegs sowat 30 skilderye kan met sekerheid aan hom toegeskryf word en die datering daarvan is uitsonderlik moeilik. Vermeer se vroegste gedateerde skildery, "Die koppelaarster" (1656; Gemäldegalerie, Dresden), toon min van sy latere meesterskap. 

In "Die" "offisier en die laggende meisie" (1660?; Frick Collection, New York) is daar reeds vordering ten opsigte van tegniek te bespeur, wat verder ontwikkel en verfyn is in "Jong vrou" "met brief" (na 1660; Rijksmuseum, Amsterdam), waarin alle handeling ontbreek en die klem op kleur en lig val. Dieselfde treffende eenvoud kenmerk ook "Die melkmeisie" (Rijksmuseum, Amsterdam) en "Die" "liefdesbrief" (Rijksmuseum, Amsterdam), wat al 'n komplekser komposisie vertoon. 

Vermeer is nie net die absolute meester van die genre-stuk nie, maar het ook 2 skitterende stadstonele, "Gesig op Delft" (Mauritshuis, Den Haag) en "Die straatjie" (Rijksmuseum, Amsterdam) geskilder. Die allegoriese werk "Die" "skilderkuns" (Kunshistoriese Museum, Wenen) was die enigste wat in Vermeer se besit was toe hy gesterf het, en dit kan beskou word as sy artistieke testament. 

Hierdie groot doek bevat 'n aantal elemente waarvan die betekenis nog nie volkome ontsyfer is nie, maar tegnies en artistiek is dit ongetwyfeld 'n meesterstuk. Hoewel Vermeer deur sy tydgenote na waarde geskat is, het hy na sy dood in die vergetelheid geraak en sy werk is eers in die 20e eeu herontdek. Hy is op 15 Desember 1675 in die Oude Kerk in Delft begrawe. 


</doc>
<doc id="101205" url="https://af.wikipedia.org/wiki?curid=101205" title="Klein vyf diere">
Klein vyf diere

Die Klein Vyf is 'n groep klein wildediere wie se name elk herinner aan hul groter naamgenote in Afrika, die lede van die Groot Vyf.

Die benaming "Klein Vyf" het ontstaan nadat safaritoeriste herhaalde sukses ondervind het om die sg. "Groot Vyf" waar te neem en te fotografeer in Suidelike Afrika. Dit was na oproepe deur natuurbewaarders dat toeriste en besoekers aan bewaringsgebiede ook die kleiner — minder opsigtelike — maar steeds unieke, diere van die bosveld in Suid-Afrika herken vir wat hulle in die natuur beteken.

Die Klein Vyf wild van Afrika is:

Elke "klein" spesie staan in teenstelling in suiwer grootte tot die Groot Vyf dier, alhoewel 'n deel van sy naam ooreenkom met een van die beroemde "Groot Vyf diere".




</doc>
<doc id="101206" url="https://af.wikipedia.org/wiki?curid=101206" title="Klein-Kariba">
Klein-Kariba

Klein-Kariba is 'n vakansieoord net buite Warmbad (Bela-bela) in 'n kloof van die Waterberg-bergreeks. Die oord word deur die ATKV besit en bestuur. Dit beskik oor 177 eenhede, 'n restaurant, konferensiesale, vier verhitte swembaddens en ’n kapel vir troues.

Klein-Kariba is die derde vakansieoord wat deur die ATKV aangekoop is. Die transaksie is in 1973 vir R1,6 miljoen beklink. Oor die jare is die oord van die oorspronklike hotel en 'n handjievol vakansiehuise tot die huidige infrastruktuur uitgebrei.

Op 7 Maart 2014 is die oord deur vloedwater vernietig. Sowat R50 miljoen se skade is aangerig en twee bejaardes het in die oorstromings omgekom. Sewe motors het ook weggespoel. 'n Damwal hoër op in die rivier, by die Thaba Monate-wildreservaat, het gebreek en 'n domino-effek veroorsaak. Die water het met verwoestende impak deur verskeie plaasdamme op pad na die oord teen die Mahlakahlaka-koppies gestroom.

As gevolg van 'n wolkbreuk het die oord dae later op 13 Maart 2014 'n tweede keer oorstroom. Die tweede vloed het die oorspronklike teerpad in 'n rivierbedding omskep. Die vloedkanaal is behou en met rotswalle versterk om beter beskerming teen toekomstige vloede te bied. Die oord is herbou en op 1 September van dieselfde jaar heropen.


</doc>
<doc id="101209" url="https://af.wikipedia.org/wiki?curid=101209" title="Geslag (28.11.88)">
Geslag (28.11.88)

Geslag (28.11.88) is 'n wetenskapsfiksie-kortverhaal opgeneem in die "Tydskrif vir Letterkunde" 28(1) (Februarie-uitgawe) van 1990, vanaf bladsy 58 tot 65. Die verhaal is geskryf deur De Waal Venter.


Die kortverhaal begin waar Slim en Welwinglang op 'n vreemde planeet deurkruis na Vorvars-wêreld, binne aanvaarbare radioaktiwiteitsvlakke. Hul doel is om genoeg ivoor in die hande te kry vir Wern, sodat hy genoeg krediete sal hê om aansoek te doen om vaderskap. As mens in hul mededingende samelewing nie genoeg krediete by die Departement deponeer nie, sal die kind nie 'n behoorlike opvoeding kan ontvang nie. Terselfdertyd wil die twee stropers ook genoeg ivoor bekom om hul eie ouerskap-vrystellings te koop. Die twee stropers slaan skerm op en ontspan, terwyl elektroniese waakapparaat sorg dat geen dier, hetsy insek tot Vorvars, die twintig-meter sirkel rondom hulle sal binnedring nie.
Soos hul later aanstap, merk Slim op dat hy graag Welwinglang sou wou help om haar vrystelling te betaal, maar erken ook dat Welwinglang eerder haar ouerskap met Wern sou wou deel. Sy erken dat Wern se genetiese patroon voortreflik is, maar dat sy nog nie besluit het nie.

Die volgende dag begin die jag. Soos in 'n tipiese safari probeer die stropers 'n wye draai om die grasvreters met horings loop, om te sorg dat hul nie die Vorvars waarsku nie. Met die geluidlose Entlit-7 word een van die Vorvars neergefel. Die res van die trop merk geen onraad nie. Slim en Welwinglang kies hul teikens uit en begin skiet. Vyftien sekondes nadat die eerste bul geval het, is daar nie meer 'n enkele Vorvars te sien nie – hulle het almal weggevlug. Vier lê op die grond en een is gewond. Die bul word van kant gemaak.

Die ivoor van die Vorvars is so gesog in die Konfederasie dat daar 'n jagverbod op hierdie diere is. Die Vorvars kan nie in gevangenskap geteel word nie – iets wat die eksobioloë dronkslaan. Daar is altesaam vier planete waar hierdie Vorvars voorkom (en effens van mekaar verskil). Hoe hierdie diere op verskillende planete beland het, is vir die wetenskaplikes 'n raaisel wat teruggevoer kan word na die Nul-eeue.

Met armlengte plastihandskoene word die tande (die gebit, ook die kiestande) almal net so in die veld gestroop. Dan moet die Minintsk-kristalle uit die maag gehaal word. Daar moet tussen die ingewande rondgevoel word na die plek waar die dunderm by die dikderm aansluit. Daar is 'n kort, doodloopderm waarin die kristalle gewoonlik aangetref word. Hierdie dowwe, blou kristalle is die oorblyfsel van die pit van 'n vrug wat die Vorvars eet en ondergaan 'n verandering oor 'n lang tyd (soortgelyk aan 'n oester se pêrel). Die Minintsk-kristal word dan verder verwerk in 'n besonder aantreklike juweel wat geneig is om lig uit die omgewing op te neem en dan in 'n ooreenstemmende reeks kleure in nuwe patrone uit te straal.

'n Algemene kennisgewing word uitgesaai, maar Slim stel voor om eers die werk klaar te maak en later die band terug te speel. Hulle was egter geestelik en liggaamlik te uitgeput om daarna te luister.

Die volgende dag soek hulle verder na nog wild. Die nuwe groep Vorvars toon 'n elementêre vorm van intelligensie: 'n lang voorwerp word gedra wat soos 'n primitiewe spies lyk. Die punte lyk asof dit van klip gemaak kon wees. Slim en Welwinglang trek los met die laserskote. Die bul lig sy spies en gooi dit reguit en rakelings oor Slim se kop. Slim ruk homself uit sy verlamming waarin hy vasgevang was en druk die sneller. Welwinglang besef sy het 'n koei raakgeskiet. Genoeg ivoor word gestroop, maar nie een van die bulle lewer Minintsk-kristalle op nie.

By die oopslag van die dooie koei sien hulle sy is dragtig. Die geboorte sou binnekort plaasgevind het. Die opgekrulde fetus is haarloos, spierwit en so groot soos Slim self. Tot hul ontsteltenis besef hulle dit is 'n mens.

Welwinglang speel op die ingewing van die oomblik die opname terug. Die ekso-antropoloë het 'n deurbraak gemaak. Op die planeet Hengdra III is die Vorvars se oorsprong gevind. Die Vorvars is geen diere nie, maar afstammelinge van die oorspronklike mensras voor die verwoestende oorloë van die Nul-eeue. Die beamptestem lees verder emosieloos: "As gevolg van die algehele verwoesting van alle beskawing, met die uitsondering van die skip, Hepton XXV, wat op 'n jarelange navorsingstog was, het die afstammelinge van die groepies oorlewendes op 'n paar planete tot 'n primitiewe staat terug gekeer. Hulle verteenwoordig nog steeds die oorspronklike ras... Dit is ons, afstammelinge van die bemanning van Hepton XXV, wat waarskynlik sterk afwyk van die oorspronklike fenotipe weens genetiese eksperimentasie. Sommige werkers meen dat die Vorvars nie 'n vorm van gigantisme is nie, maar dat ons waarskynlik 'n sterk reduksie van liggaamsmassa ondergaan het".

Slim en Welwinglang is albei ontsteld. Vir 'n lang ruk sit albei in die bloedige son, voordat Slim besluit dat dit beter sal wees om die grafte op die plek te grawe. Die liggame is te groot om te vervoer.


</doc>
<doc id="101211" url="https://af.wikipedia.org/wiki?curid=101211" title="Altydgedacht">
Altydgedacht

Altydgedacht is een van die oudste wynlandgoedere in die Kaap wat teen die vrugbare hellings van die Tygerberg net buite Durbanville in die provinsie Wes-Kaap geleë is. Die plaas, wat oorspronklik as "De Tygerbergen" bekendgestaan het, het sy huidige naam in 1826 gekry. Dit is sedert 1852 in besit van die Parker-familie wat hier wyne van oorsprong produseer. Sedert 1985 word die wyne ook onder die wyngoed se eie etiket gebottelleer, waaronder bottelgefermenteerde vonkelwyn en portwyn.

Die plaas is oorspronklik "De Tygerbergen" genoem, afgelei van die 17de eeuse Nederlandse term "tyger" waarmee die vroeë setlaars aan die Kaap na luiperde verwys het. Die plaasnaam was blykbaar 'n sinspeling op die bont vlekke wat destyds gedurende warm somermaande in die Tygerberg se fynbos waargeneem is. Daar word aangeneem dat die vlekke deur termietheuwels veroorsaak is wat aan die plantegroei in hul onmiddellike omgewing 'n afwykende kleur gee.

Die eerste eienares van die plaas was Elsje van Suurwaarde, die eggenote van 'n amptenaar in diens van die Verenigde Oos-Indiese Kompanjie (VOIK) wat haar grondtitel in 1698 uit die hand van goewerneur Simon van der Stel ontvang het. Haar man is, net soos ander VOIK-amptenare, nie toegestaan om self grond te besit nie. Elsje het haar naam aan die Elsieskraalrivier en die voorstad Elsiesrivier in Kaapstad verleen. Ná haar afsterwe het die plaas verskeie kere van eienaar gewissel.

Vroeg in die 19de eeu was die plaas in besit van die Liesching-familie wat hier in 1816 as gashere vir Napoléon Bonaparte se sekretaris, graaf Emmanuel-Augustin-Dieudonné-Joseph de Las Cases (1766–1842), opgetree het. De Las Cases, wat onder Napoléon as vlootoffisier en staatsman gedien en die afgedankte keiser agttien maande lank in sy ballingskap vergesel het, het drie maande op die landgoed deurgebring terwyl hy vir 'n skip gewag het wat hom na Europa sou terugneem. Blykbaar het die Britse koloniale bewind aan die Kaap daarop aangedring dat hy die kolonie moes verlaat – veral uit vrees vir 'n Franse komplot om Napoléon uit sy ballingskap op die Suid-Atlantiese eiland Sint Helena te bevry.

In sy dagboek beskryf De Las Cases hoe hy na die "laaste uithoek van die beskaafde wêreld" in "die woestyn van die Tygerberg" verban is. Nogtans het hy sy verblyf geniet, soos uit ander inskrywings blyk, veral vanweë die aangename geselskap van sy Kaapse gashere.

In 1852 is die wynplaas deur George Francis Parker, 'n Kaapse koopman van Britse afkoms, gekoop. Parker het in 1819 in die ouderdom van 19 saam met sy ouers en twee broers aan die Kaap aangekom, saam met ander groepe setlaars wat deur die Britse regering na die kolonies aan die suidpunt van Afrika en in Australië gestuur is. Terwyl die res van sy gesin hulle uiteindelik ook in Australië gevestig het, het George Francis Parker aan die Kaap gebly.

Vyf generasies van Parkers het die wynplaas Altydgedacht sindsdien bestuur en verder uitgebrei. Dit is tans in besit van die wynmakerbroers John en Oliver Parker.

Die oorspronklike plaashuis het lankal verdwyn, maar die historiese plaas se wit geverfde ringmure, slaweklok en buitegeboue het bewaar gebly. Altydgedacht se wynkelder dateer uit die vroeë 18de eeu en is een van die oudstes in die land wat steeds in gebruik is.


</doc>
<doc id="101214" url="https://af.wikipedia.org/wiki?curid=101214" title="Nagblom (kortverhaal)">
Nagblom (kortverhaal)

Nagblom is 'n wetenskapsfiksie-kortverhaal opgeneem in "Nagstories: laatnagverhale oor gruwels en die bonatuurlike" (Twaalfuurkop Uitgewers, 2008), deur Gert Cornelius.


Kerneels, 'n wewenaar wat aan rumatiek (en slapelose nagte) ly, gaan op 'n nagtelike wandeling saam met sy hond, Figaro. Hul verlaat die vyfstraat-dorpie en kom op die verlate landskap af. 'n Helder bal trek 'n vuurstreep oor die naghemel en val op die aarde neer. Kerneels twyfel of dit 'n VVV kan wees, aangesien dit te klein is en daar geen hoorbare slag was nie.

Die volgende oggend loop hy Boytjie raak. Boytjie weet van niks buitengewoon wat gebeur het nie, want hy slaap daardie tyd van die aand. Kerneels loop na die terrein, maar Figaro weier om 'n tree verder te loop. Kerneels vind niks nie en stryk aan. Op uitnodiging drink hy koffie by weduwee Rose Keet. Ook Rose het niks buitenaardig opgemerk nie. Rose nooi hom vir aandete, wat Kerneels ook aanvaar.

Twee weke later gaan hy een aand vlakte toe – hierdie keer is daar 'n vonkeling met 'n dieprooi glans op die klipplaat. Hy besluit wel om eers die volgende dag nadere ondersoek in te stel. In die eiervormige rotsplaat het duisende donkergroen plantjies uit die turfgrond opgekom. Een plant is heelwat hoër as die ander. Die plant lyk soos 'n dwergroos. Hy sny die turfgrond rondom die plant (met 'n vlak wortelstelsel) uit en plant tuis die "wilderoos" in 'n koperbak. Dit bak word in die sitkamer op 'n klein hoektafeltjie staangemaak. Die Maltese verseg om die vertrek binne te kom en Kerneels moet die hond se kos, water, en slaapmandjie stoep toe dra. Kerneels kry dit tog reg om te slaap – sy rumatiek is heelwat beter.

Hy skrik in die laat ure wakker en dink eers daar is inbrekers in sy huis. Met die .32-pistool kom hy af op die dwergroos wat ontvou het en pragtig robynrooi en diamantblink in die donker vertrek skitter. Kerneels is deur die plant betower. Die volgende oggend is die plant weer toegevou, maar dit wil voorkom of dit blom groter is as die vorige aand.

Hy vertel vir Rose van die wonderblom en waar hy hom gekry het. Rose sou graag die "wilderoos" laataand wou sien blom – maar die dorpie het reeds oor hulle twee begin skinder. Hulle gaan besoek die vlakte. Toe Kerneels vir Rose die aand groet, weier Figaro om hom terug huis toe te vergesel. Hy word weer soos die vorige aand wakker. Die juweelblom is nou groter en die stingels langer en dikker. Hy word bedwelm deur die heerlike eksotiese geur. Dan hoor hy die klanklose stem: "Trek uit jou klere", wat Kerneels gehoorsaam. Die blom versmoor hom en sluk hom met huid en haar in.

Sooitjie en Rose stel laatmiddag die volgende dag ondersoek in, nadat Boytjie gevind het die oggendmelk is nie van die stoep kom haal nie. Hulle vind slegs die klere op die vloer. Die plantknop is nou so groot soos 'n kind se kop en rank byna die muur vol. Toe Rose aan Laaitjie noem van die Kerneels se rumatiekverbetering, stel Laaitjie voor dat hulle ook 'n paar kleinerige plantjies gaan uithaal. Ook vir mevrou Lenteveld en oom Abie wat met die knieë sukkel.
Rose dink Kerneels is vlakte toe. Laaitjie vind dit vreemd dat Kerneels sonder klere soontoe sou loop. Rose val Sooitjie in die rede – met ander klere aan of te nie, Kerneels sou nêrens heengaan sonder 'n hoed nie.

Die blom word in die hoek van Rose se sitkamer deur Boytjie staangemaak, onderwyl Sooitjie en 'n hele paar ander van die soekgeselskap van die nagblomme uithaal. Sooitjie meld die aand Kerneels se verdwyning by die polisie op Koelte aan.
Figaro voel nêrens tuis nie en slaap by Boytjie. In die nanag word Boytjie in die stal wakker van Figaro se tjankgeluidjies buite onder die afdak. Toe hy uitstap om 'n draai te gaan loop, hoor hy die dorpshonde teen die bleek maan huil. Boytjie kyk uit oor die dorp. Uit talle vensters word die dorpstrate belig deur 'n sagte karmosynglans.


</doc>
<doc id="101215" url="https://af.wikipedia.org/wiki?curid=101215" title="Vlag van Mianmar">
Vlag van Mianmar

Die nasionale vlag van Mianmar is op 21 Oktober 2010 amptelik in gebruik geneem. Die vlag vertoon drie horisontale bane van bo na onder in geel, groen en rooi met ’n wit ster in die middel van die vlag.

Die twee vlae wat deur Mianmar gebruik is voor die aanvaarding van die huidige vlag het hul ontstaan in die Birmaanse Weerstand wat ’n rooi vlag met ’n wit ster as oorlogssvlag gebruik het gedurende die Tweede Wêreldoorlog teen Japan.

Die vlag wat aanvaar is na onafhanklikheid op 4 Januarie 1948 van die Verenigde Koninkryk verkry is, was ’n rooi vlag met ’n blou skildhoek waarin een wit ster met vyf omringende sterre verskyn het. Die groot ster het die unie, en die kleiner sterre die hoofetniese groepe van die nuwe onafhanklike staat voorgestel. Hierdie vlag het tot Januarie 1974 in gebruik gebly.

Die nuwe vlag met veertien sterre om ’n rat en rysplant is op 3 Januarie 1974 aanvaar toe Ne Win ’n sosialistiese republiek verklaar het. Die rysplant het landbou voorgestel, die rat het die industrieë voorgestel en die veertien sterre het elk van die lidstate van die Unie voorgestel. Die vlag met veertien sterre is deur betogers in die 8888-opstand in 1988 onderstebo gehang as ’n teken teen die militante regering.

Vroeëre historiese vlae van Birmaanse monarge het ’n groen pou opgehad. Die gebruik van die groen pou het voortgeduur gedurende die Britse koloniale tydperk en die Staat Birma. Die vlag van die Staat van Birma (1943–1945) was die geel-groen-rooi vlag met die pou in die middel. Gedurende die laaste jaar van die oorlog is ’n vereenvoudigde ontwerp van die pou gebruik.

Die vlag van die eens-verbande Nasionale Liga vir Demokrasie-party bevat ’n pou en ’n wit ster terwyl die Nasionale Koalisieregering van die Unie Birma die vlag van 1948 gebruik het.

Die tabel bevat die kleurskemawaardes vir die kleure van die vlag van Mianmar (sedert 2010):

Die kleurskema vir die vlae van die Unie Burma (1948–1974 en 1974–2010):



</doc>
<doc id="101216" url="https://af.wikipedia.org/wiki?curid=101216" title="Gert Basson">
Gert Basson

Gert Cornelius Basson (*21 Junie 1932 - ) is in Brakpan gebore. Hy beklee vanaf 1953 tot 1964 verskeie poste in die joernalistiek. In 1964 word hy as hoof van Belletrie by Voortrekkerpers/Perskor aangestel. Vanaf 1973 werk hy twee jaar lank as die redakteur van die jeugtydskrif "Patrys" en word daarna bestuurder van Perskor se drie boekklubs: Voortrekker, Dagbreek en 707. Vanaf 1981 tot 1986 is hy bestuurder-uitgewer by Juventus, Femina en Folio. Hy tree in 1999 af as hoofuitgewer by J.P. van der Walt & Seun (vandag LAPA Uitgewers).
Sedert 2003 is hy en sy vrou Cillah ('n modeontwerper) in Swellendam woonagtig. Hy sluit daar as medewerker aan by Hartbees Uitgewers wat in 2000 tot stand gebring is deur Dries en Maria le Roux. Hy skryf ook onder die skuilname: Gert Basson, Dirk de Beer, Lindeque de Beer (Samesteller), Cor Lindeque, Hugo le Roux, Danz Cloete, Chris Sasner en Gert Cornelius.

Gert Cornelius Basson is op 21 Junie 1932 in Brakpan gebore. Hy word groot in Brakpan en Spaarwater naby Nigel aan die Oos-Rand. Sy hoërskoolopleiding ondergaan hy aan Hoërskool Stofberg en daarna studeer hy aan die Johannesburgse Tegniese Kollege. In 1953 word hy verslaggewer by die Joernalistieke Afdeling van die Spoorweë in Johannesburg en in 1955 word hy verslaggewer vir die Voortrekkerpers tydskrif "Avontuur/Die lewe" onder redakteurskap van M.M. Sadie. Wanneer hy in 1957 aangestel word as assistent-redakteur van "Die Suidwester" verhuis hy en sy gesin na Windhoek in Suidwes-Afrika. Na sowat ’n jaar word hy assistent-redakteur van die S.A. Polisie-tydskrif "Nonquai" (later is die naam verander na "Servamus"). In 1964 word hy hoof van algemene publikasies by Voortrekkerpers (later Perskor) waar hy onder andere Ben Venter se "Waterbobbejaan", "Pels", "Salmaklak" en "Bubo" uitgee. Vanaf 1973 is hy vir twee jaar redakteur van die jeugtydskrif "Patrys" en word daarna in 1975 bestuurder van Perskor se drie boekklubs, naamlik Voortrekker, Dagbreek en 707. Hiervandaan sluit hy in 1980 aan by die uitgewery J.P. van der Walt en in 1981 aanvaar hy ’n pos as bestuurder-uitgewer by Juventus, Femina en Folio by die HAUM-groep van maatskappye, ’n pos wat hy tot 1987 beklee. Hierna is hy tot met sy aftrede in 1999 hoofuitgewer by J.P. van der Walt.

Hy is in 1956 getroud met die modeontwerpster Cillah Wentzel en hulle het ’n seun, Gert, en ’n dogter, Lerentia. Hulle bly eers in Kempton Park, maar na aftrede gaan woon hulle in 2003 op Swellendam. Hier is hy as hoofuitgewer verbonde aan die uitgewershuis Hartbees en skryf voltyds.

Sy eerste verhaal word in "Die Jongspan" gepubliseer terwyl hy in standerd drie is. Tot en met 1964 skryf hy onder sy eie naam heelwat tydskrifartikels, kortverhale, ’n radiodrama, ’n boek vir kleuters ("Prinses Dou-ogies"), ’n jeugverhaal ("Die nagvalke") en twee romans vir volwassenes ("Waar gode tuimel" en "Man met die donker bril").

"Die nagvalke" is ’n bendeverhaal waar die bende ook twee meisies as bendelede insweer, met romantiese gevolge. Hulle help die speurder van die stad om die gevaarlike en geheimsinnige spookruiter vas te trek. Hierdie boek word later heruitgegee onder die skrywersnaam Dirk de Beer en word ook vir skole voorgeskryf.

"Waar gode tuimel" handel oor die reklamewese.

"Man met die donker bril" ondersoek in die vorm van ’n speurverhaal die erotiek en wellus wat op misdaad uitloop, met die speurder Reus de Beer as romantiese held. Die sukses van hierdie boek noop Bartho Smit, indertyd hoof van Perskor-publikasies, om hom te vra om ’n speurverhaal te skryf.

Dit lei tot die verskyning van ’n verhaal oor satanisme, "Haar naam is Lilith", onder die skuilnaam Hugo le Roux (later herdruk onder die titel "Bloedoffer vir Lilith").

Sy radiodrama "Die groot storie" word deur die Suid-Afrikaanse Uitsaaikorporasie uitgesaai en van sy kortverhale (onder andere "Danser") word deur die SAUK en Radio Pretoria voorgelees.

Saam met Nic Hefer stel hy ook die "Fotobiografie – H.F. Verwoerd" saam.

Van sy kortverhale word in "Tydskrif vir Letterkunde" gepubliseer en ook opgeneem in versamelbundels, insluitende "Drif".

Hierna spits hy hom veral toe op die jeugverhaal en raak bekend vir die "Swart Kat"-reeks, wat hy onder die skuilnaam Chris Sasner skryf. Hierdie baie suksesvolle reeks verskyn eers in "Patrys" en word later in Engels vertaal en ook tot televisiereeks verwerk. Die stories handel oor die avonture van Borrie Veldt, wat nie die tradisionele tipe Boerseun is wat hom met outydse kattekwaad soos vrugtesteel of toktokkie ophou nie. Hy is ’n hedendaagse tienerseun wat aan Superman en ander gevleuelde helde glo. Soos sy superhelde is dit sy selfopgelegde taak om misdaad vas te vat en boewe te laat les opsê. Daar verskyn eindelik vyf boeke in die reeks, met elke boek wat drie stories bevat. Die vyf bundels in die reeks is "Die Swart Kat slaan neer", "Die Swart Kat slaan ’n ster", "Die Swart Kat slaan ’n noot", "Die Swart Kat slaan ’n nar" en "Die Swart Kat slaan ’n vos". Van die stories word ook in Engels vertaal en uitgegee in die bundels "The Black Cat Strikes Down" en "The Black Cat Strikes a Star".

Vir kleuters skryf hy onder die naam Cor Lindeque die boeke "Sarie Marie Moe – Waarnatoe?", "Boetaman se opperaffertrapper" en "Snoerkie-hulle in die Okkiebokkiebosveld". "Prinses Dou-ogies" verskyn onder sy eie naam.

Hy skryf ook onder ander skuilname soos Dirk de Beer (met "Die nagvalke" wat later heruitgegee word onder hierdie naam), Hugo le Roux, Danz Cloete en Cor Lindeque.

Die speurverhaal "Hardekwas", met die held die private speurder Lans le Fleur, verskyn onder die naam Danz Cloete. Lans le Fleur kry te doen met ’n vermiste student, ’n moord, ’n dwelmnetwerk en ’n mooi meisie. Hierdie bestanddele word gemeng vir ’n lekkerlees maar spannende storie.

Na aftrede skryf hy onder die naam Gert Cornelius "Nagstories – laatnagverhale oor gruwels en die bonatuurlike" en onder die naam Hugo le Roux skryf hy die speurverhale "Meer as moord" en "Kamerling – moord op die drumpel", terwyl die roman oor Satanisme "Haar naam is Lilith" reeds vroeër onder hierdie naam verskyn het. Laasgenoemde boek word verskeie kere onder ander titels herdruk, naamlik "Bloedoffer vir Lilith", "Hand van vergelding" en "Bloedfamilie".

"Helkruin" is ’n boek oor ’n toekomstige Hillbrow, waar onreg en boosheid totaal oorgeneem het. Dit is ’n gevangenis waaruit geen misdadiger lewend ontsnap nie en word deur rowers en moordenaars besit en bestuur. ’n Oud-offisier en sy androïed-kollega word daarheen gestuur om ’n dwelmhandelaar te gaan soek, maar ontketen bose magte wat in staat is om mense en regerings te laat val.

Onder die naam Lindeque de Beer is hy die samesteller van verskeie versamelbundels, insluitende "Kortetjies vir die katel" (kortkortverhale vir vinnig lees voor slapenstyd), "Vangnet" en "Bevange" (speur- en misdaadverhale), "Die goeie gety" (kortverhale oor die Kersgety), "So op jou gemak" (longdrop en ander stories oor die gemakshuise), "Drif" (verhale van menslike drifte) en "Vuur!" (verhale oor die Anglo-Boereoorlog). "Naglopers" is ’n bundel verhale oor die bonatuurlike en onverklaarbare en sluit bydraes van twintig skrywers in, onder wie Sue van Waart, François Bloemhof, C.J. Langenhoven en Jan van Tonder, terwyl "Dwalers" verhale oor spoke en ander dwaalgeeste is.




(In 2012/2013 word "Die Swart Kat"-reeks weer deur Protea Boekhuis uitgegee).



Die outeur van die eerste uitgawe is aangedui as Gert Basson (en nie as Dirk de Beer nie). Die hersiende uitgawes dui die skrywer as Dirk de Beer aan.










</doc>
<doc id="101218" url="https://af.wikipedia.org/wiki?curid=101218" title="Slag van Bunker Hill">
Slag van Bunker Hill

Die Slag van Bunker Hill het op 17 Junie 1775 plaasgevind en was die tweede slag van die Amerikaanse Rewolusionêre Oorlog. Die Koloniale magte onder beheer van kolonel William Prescott en generaal Israel Putnam het slaags geraak met die Britse Leër onder bevel van majoor-generaal William Howe. Die Britte het daarin geslaag om Bunker Hill te verower, maar met groot verliese.

Na die Slag van Lexington en Concord was die Britse troepe in Boston feitlik omring deur Koloniale magte. Teen 1775 was die Britse Mag ongeveer 6,000 man sterk. Generaal Thomas Gage het geglo dat beheer oor die hoogtes in die Charlestown skiereiland sy posisie sou versterk het. 'n Informant lig egter die koloniale mag in omtrent die Britse mag se planne en Prescott en Putnam ontplooi op 16 Junie 1775 1,500 troepe op Breed's Hill. Boston was nou binne trefafstand van die koloniale artillerie. Prescott se troepe versterk hulle posisie op die hoër grond terwyl die fregat "HMS Lively" hulle bestook het met van sy 38-kanonne. Prescott versterk sy linie tot by die kuslyn om seker te maak dat sy flanke beskerm word. Nadat Howe verneem het van die koloniale magte se ontplooiing kry hy ook 1,500 troepe bymekaar om hulle aan te val die volgende dag. Britse troepe word met bote vanaf Boston na Moulton's Point op die suidelike punt van Charlestown afgelaai. Howe beplan 'n aanval in die middel en op die regterflank. In die tussen kry Prescott ook versterkings maar hulle neem posisie op Bunker Hill, die versterkings beskou die posisie op Breed's Hill as te oop.

Generaal Howe lei die eerste aanslag. Hy val eers die linkerflank aan en later die middel van die koloniale linie; die koloniale magte het 'n tipe fort gebou gedurende die nag in die middel van hulle linie. Die Britse Mag val aan in lang lyne, vier man diep. Die koloniale magte lê agter 'n heining wat hulle gebruik as dooie rus en slaan die Britse aanval af.

Die Britte val terug en hergroepeer. Hulle konsentreer hulle fokus op die heining en die fort. Die aanval word egter ook afgeslaan en die Britte val weereens terug. Die koloniale magte se ammunisie begin egter min raak en Putnam vra vir versterkings vanaf Bunker Hill. Min troepe reageer egter.

In die tussen tyd verkry Howe versterkings vanaf die garisoen in Boston en val vir die derde keer aan. Die koloniale magte se ammunisie raak egter op en hulle kan die Britte nie keer nie. Hand-tot-hand gevegte volg. Die Britte se gewere is met bajonette toegerus wat aan hulle 'n voordeel gee. Die koloniale mag val terug en die Britte neem beide Breed's Hill en Bunker Hill oor.

Die Britte het nou die hele Charlestown skiereiland beheer en kon hulle troepe onttrek uit Boston later in 1775. Die Britte het egter 'n duur prys betaal vir die oorwinng; 226 manne sneuwel waaronder 19 offisiere terwyl 828 persone gewond word. Die koloniale mag verloor 115 man en 305 is gewond. Generaal Henry Clinton self sê: "... a dear bought victory, another such would have ruined us".



</doc>
<doc id="101221" url="https://af.wikipedia.org/wiki?curid=101221" title="Alet Rademeyer">
Alet Rademeyer

Alet Rademeyer is 'n Suid-Afrikaanse joernalis. Rademeyer het van 1991 tot 2014 vir Beeld gewerk, waar sy 'n senior verslaggewer was. Sy werk tans by AfriForum.

Rademeyer het in 1986 van die Parys Hoërskool gematrikuleer. In 1990 behaal sy haar Baccalaureusgraad in Kommunikasie en Media Studies (Honn) aan die Noordwes-Universiteit.

Die jaar daarna sluit sy by Media24 aan, waar sy van Januarie 1991 tot April 2014 (vir 23 jaar en 4 maande) by Beeld gewerk het. Sy was eers 'n algemene nuusverslaggewer, maar word in 1995 tot Vroueredakteur bevorder. In 2002 word sy die indringende verslaggewer oor onderwyssake en in 2005 Beeld se onderwysspesialis.

In Mei 2014 sluit sy as redakteur by AfriForum aan.

Rademeyer het verskeie toekennings ontvang, onder andere:


</doc>
<doc id="101222" url="https://af.wikipedia.org/wiki?curid=101222" title="Claude Monet">
Claude Monet

Oscar-Claude Monet (Parys, 14 November 1840 – Giverny, 5 Desember 1926) was 'n Franse impressionistiese kunsskilder. Sy werk was uitsluitlik daarop gerig om die veranderende effekte van sonlig en die refleksies op water weer te gee, en hiervoor het hy een bepaalde onderwerp herhaaldelik geskilder, elke keer met 'n ander beligting. Claude Oscar Monet is op 14 November 1840 in Parys gebore, maar hy het sy jeug grotendeels in Le Havre deurgebring. 

Hier het hy as kind reeds talent getoon en bekend geraak met die wispelturigheid van die seeklimaat. Hy het sy eerste welslae as kunstenaar op 15-jarige ouderdom behaal met die verkoop van karikature. Hy het bevriend geraak met die seeskilder Eugène Boudin (1824-1898), wat een van die eerste skilders was wat in die buitelug gewerk het omdat hy daar die werking van die lig beter kon dophou as in sy ateljee. 

Boudin het die jong Monet dikwels saam met hom geneem wanneer hy gaan skilder het, en so het Monet bewus geword van die belangrikheid daarvan om in die buitelug te werk. In 1856 is Monet na Parys, waar hy hom die onguns van sy familie op die hals gehaal het deur eerder aan die tekenakademie, die Académie Suisse, as aan die formeler Ecole des Beaux Arts te gaan studeer. 

Hier het hy bevriend geraak met Camille Pissarro (1830-1903), op wie se werk Monet 'n groot invloed gehad het. Van 1860 tot 1862 het Monet militêre diensplig in Algerië gedoen, en hier het die fel lig van Afrika hom die geleentheid gebied om die lesse van Boudin in die praktyk toe te pas. Daarna het hy 'n paar maande lank in Normandië gebly, waar hy met die Nederlandse kunstenaar Johan Jongkind (1819-1891) kennis gemaak het. 

Jongkind het volgens dieselfde beginsels as Boudin gewerk en het insgelyks 'n groot invloed op Monet uitgeoefen. Monet het na Parys teruggekeer en hom as leerling by die ateljee van Charles Gleyre (1806-1874) laat inskryf. Hier het hy bevriend geraak met die skilders saam met wie hy die Impressionisme sou ontwikkel, naamlik Auguste Renoir (1841-1919), Alfred Sisley (1839-1899) en Frédéric Sazille (1841 - 1870). 

Pissarro, wat hy toe reeds geken het, het ook hier gewerk. Toe Gleyre sy ateljee in 1864 sluit, het Monet sy vriende aangemoedig om in die buitelug te gaan skilder. Daar het hulle ontdek dat 'n kleur in die natuur nooit homogeen is nie, maar uit verskillende tinte bestaan. Dit is duidelik weerspieël in Monet se skilderye "Dame in 'n tuin" (1867) en "La" "grenouillère" (1869). Met die uitbreek van die Frans-Duitse oorlog in 1870 het die groep ontbind: Monet en Pissarro het saam na Londen gevlug, waar die werk van John Constable en William Turner Monet beïnvloed het. 

Die mistige atmosfeer van Londen het ook as inspirasie vir Monet gedien, soos gesien kan word in die skildery Westminster Bridge (1871). In 1872 het Monet via Holland na Parys teruggekeer en die skildery "Impression – Soleil levant" uitgestal, waaraan die term "Impressionisme" ontleen is. Van 1876 af het Monet begin om reekse skilderye van dieselfde onderwerp maar met verskillende beligting te maak. 

Sy eerste reeks was van die stasie van St. Lazare (1876-1878). In die daaropvolgende jare het Monet hom meer toegelê op die weergee van kleur en die vereenvoudiging van die struktuur van sy werk. Hy het verskeie reekse geskilder, onder meer "Hooimiedens" (1890- 1891), "Populiere langs die" "Epte" (1890-1892) en, die bekendste, "Katedraal van Rouen" (1892-1894), waarvan hy die fasade op verskillende tye van die dag en in verskillende seisoene weergegee het. 

Die tuin van sy huis in Giverny, waar hy sedert 1883 gewoon het, was ook 'n belangrike bron van inspirasie. Hier het hy die 2 reekse "Nymphéas" ("waterlelies") gemaak. Die eerste reeks (1889-1890) is in ŉ baie naturalistiese styl gedoen en in die tweede reeks (1903/4) het hy in so 'n mate op kleur en lig gekonsentreer dat die blomme feitlik nie herken kon word nie. 

Die reeks was 'n duidelike stap in die rigting van die abstrakte. Van 1922 af het Monet se oë baie verswak, wat dit vir hom moeilik gemaak het om te skilder. Hy is op 5 Desember 1926 oorlede. Een van die belangrikste versamelings van Monet se werk is in die Galerie nationale du Jeu de Paume (Parys) te sien. 




</doc>
<doc id="101224" url="https://af.wikipedia.org/wiki?curid=101224" title="New Horizons">
New Horizons

New Horizons is 'n onbemande ruimtetuig wat op 19 Januarie 2006 gelanseer is met die doel om foto's van Pluto, sy mane en die Kuipergordel te neem. Die sending is deel van Nasa se New Frontiers-program. Die tuig is gebou deur die Johns Hopkins University Applied Physics Laboratory (APL) en Southwest Research Institute (SwRI). Alan Stern het die bouprogram gelei.

Die ruimtetuig het in die eerste deel van sy sending geslaag toe foto's op 14 Julie 2015 op ’n afstand van 12 600 km van Pluto geneem is. Dit het vier uur en 25 minute geduur vir die data om die afstand van 4,7 miljard km na die aarde af te lê. In daardie stadium was die ruimtetuig se snelheid 14 km/s. Die data is deur ’n reuseskottelantenna in Madrid, Spanje, ontvang wat deel van Nasa se kommunikasienetwerk vorm.

Die ruimtetuig beskik oor ’n sender van 12  watt. Dit beteken dit kan effektiewelik inligting met die krag van een LED-liggie amper 5 miljard km ver deur die Sonnestelsel stuur. Die sendspoed is pynlik stadig, gemiddeld 1 kbis per sekonde, wat tot 4 kbis kan styg in baie gunstige omstandighede. Teen dié slakkepas neem dit die tuig ongeveer drie uur om een swart-wit foto na die Aarde te stuur. Selfs as dit saamgepers word, sal dit steeds 20 minute neem om die aarde te bereik. Die hardeskyf aan boord van die tuig is vol inligting ná die besoek aan Pluto, maar dit het sowat 16 maande geduur om die Aarde te bereik.

New Horizons is steeds in die Kuipergordel, waar dit op 1 Januarie 2019 ’n verbyvlug van die voorwerp onderneem het.



</doc>
<doc id="101227" url="https://af.wikipedia.org/wiki?curid=101227" title="Suidelike Verenigde State">
Suidelike Verenigde State

Die Suidelike Verenigde State - dikwels ook die Suidstate, Suidelike State, die Amerikaanse Suide, Dixie, Dixieland of net die Suide genoem - is 'n streek van die Verenigde State van Amerika (VSA). As 'n hoofsaaklik kulturele en historiese konsep dek die Amerikaanse Suide nie juis die geografiese suide van die land nie, maar eerder 'n gebied in die suidooste van die VSA wat sowat 1 200 myl weswaarts vanaf die Atlantiese Oseaan strek. So word die deelstate Arizona en Nieu-Meksiko ongeag hul ligging in die suidelike deel van die land nouliks by die Suidelike Verenigde State gereken nie, terwyl Wes-Virginië, wat in 1861 van die deelstaat Virginië afgeskei het, wél as deel van die Suide beskou word.

Sommige wetenskaplikes het afwykende definies vir die Amerikaanse Suide ontwikkel wat nie noodwendig met deelstaatgrense ooreenstem nie. In elk geval vorm die Amerikaanse Suidstate een van die grootste streke en landskappe van die VSA wat tydens 'n groot deel van die 19de en 20ste eeu afgesny was van die hoofstroomontwikkelinge in die Amerikaanse kulturele en ekonomiese lewe. Interessant genoeg het die unieke karakter van die Amerikaanse Suide, waarmee hy algemeen geassosieer word, eers in die 19de eeu ontwikkel, ofskoon die Suide reeds vanaf die Britse koloniale tydperk sowel in ekonomiese asook politieke opsig as 'n streek uit eie reg beskou is.

Die koloniale boukuns, stadsuitleg, algemene materiële kultuur en selfs die eetgewoontes van sy bewoners is oorspronklik uit Europa oorgeplant en het nog tot in die vroeë 19de eeu nouliks verskil van dié in die Amerikaanse Noorde. Eers toe die samelewing in die Noordstate ekonomies en kultureel geïndustrialiseer is, het Noorde en Suide uiteenlopende paaie begin volg waardeur die Suidstate hul eie kulturele identiteit ontwikkel het. Hierdie sigbare kulturele verskil het uit tradisies voortgespruit waaraan die Suide vasgehou het terwyl hulle elders in die Unie as verouderd beskou is en in vergetelheid geraak het.

Bepalende faktore by die uiteenlopende kulturele, maatskaplike en ekonomiese ontwikkeling in die Suidstate was die monokultuur-verbouing van tabak, katoen, rys en ander gewasse, afhangende van die substreek, in 'n plantasiestelsel (veral in die mees suidelike deelstate, die "Deep South"); die etniese samestelling met 'n groot persentasie Afro-Amerikaners, van wie honderdduisende as slawe aangehou is; wydverspreide armoede wat maatskaplike, ekonomiese en tegnologiese vooruitgang teengewerk het; en die maatskaplike en ekonomiese isolasie ná die Amerikaanse Burgeroorlog.


</doc>
<doc id="101230" url="https://af.wikipedia.org/wiki?curid=101230" title="Deep South">
Deep South

Die term Deep South (of Amerikaanse Diep Suide) verwys as beskrywende kategorie na die suidoostelike kulturele en geografiese substreek van die Suidelike Verenigde State. In 'n historiese konteks word dit gebruik om na dié Suidstate te verwys wat in die tydperk voor die Amerikaanse Burgeroorlog sterk afhanklik was van 'n plantasiestelsel-landbousektor en slawerny en sodoende verskil het van die "Upper South".

Na die Diep Suide is algemeen ook verwys as die "Lower South" (Laer Suide) of die "Cotton States" (die Katoenstate). Voor die grootskaalse binnelandse migrasie na die noordelike deelstate in die eerste helfte van die 20ste eeu het Afro-Amerikaners die demografiese meerderheid in 'n groot aantal gebiede en sommige deelstate gevorm. Tans verwys die term "Deep South" gewoonlik na dié deelstate waar bepaalde kulturele elemente, wat algemeen met die Amerikaanse Suidstate verbind word, in 'n gekonsentreerde vorm aangetref word.


</doc>
<doc id="101232" url="https://af.wikipedia.org/wiki?curid=101232" title="Vlag van Mongolië">
Vlag van Mongolië

Die nasionale vlag van Mongolië is op 26 Desember 1911 amptelik in gebruik geneem. Die vlag vertoon drie vertikale bane van vlagpaal- na wapperkant in rooi, blou en rooi met die nasionale embleem in die rooi baan aan die wapperkant.

Die blou stel die ewige blou lug voor en die rooi bane stel Mongolië se vermoë om in moeilike omstandighede te floreer, voor. Die nasionale embleem, bekend as die "sojombo", is ’n suilvormige rangskikking van abstrakte en geometriese voorstellings van vuur, die son, maan, aarde, water en die Taijitu of Jin-Jang-simbool.

Met die afsterwe van die laaste Khan in 1924 het die Mongoolse Rewolusionêre Volksparty op 26 November 1924 die Volksrepubliek Mongolië verklaar. Op dieselfde dag het die parlement die grondwet wat in die seël, embleem en vlag geanker is, aanvaar.

Die eerste nasionale vlag is geskoei op die Sowjet-model en was ’n eenvoudige rooi baan met ’n son en maan in geel in die skildhoek. In 1924 is die vlag gewysig en is die "sojombo" in blou in die middel van die vlag geplaas. In 1940 is die vlag weer gewysig na drie vertikale bane in rooi, blou en rooi met die sojombo in geel aan die wapperkant en ’n sosialistiese ster bo-aan.

Die tabel bevat die kleurskemawaardes vir die kleure van die Mongoolse vlag:



</doc>
<doc id="101233" url="https://af.wikipedia.org/wiki?curid=101233" title="Louisiaanse Kreools">
Louisiaanse Kreools

Louisiaanse Kreools (Kreools: "kréyol la lwizyàn"; Frans: "créole louisianais"; Engels: "Louisiana Creole") is 'n Frans-gebaseerde Kreools wat deur 'n deel van die Kreoolse bevolking in die Amerikaanse deelstaat Louisiana gepraat word. As mengeltaal verenig dit grotendeels elemente van Frans en Afrikatale en toon sodoende baie ooreenkomste met ander Frans-gebaseerde Kreooltale in die Karibiese Seegebied, waaronder Haïtiaanse Kreools.



</doc>
<doc id="101234" url="https://af.wikipedia.org/wiki?curid=101234" title="Louisiana (Nieu-Frankryk)">
Louisiana (Nieu-Frankryk)

Louisiana (Frans: "La Louisiane"; vanaf omstreeks 1879: "La Louisiane française") of Frans-Louisiana was 'n administratiewe distrik van Nieu-Frankryk. Die gebied, wat tussen 1682 en 1762 en nog eens tussen 1802 en 1803 onder Franse bewind gestaan het, is deur die Franse verkenner René-Robert Cavelier, Sieur de la Salle ter ere van koning Lodewyk XIV Louisiana genoem.

Die distrik het oorspronklik oor 'n wye geografiese gebied gestrek wat die grootste deel van die Mississippirivier se dreineringsgebied ingesluit en vanaf die Groot Mere in die noorde suidwaarts tot die kusgebied van die Golf van Mexiko, en vanaf die Appalache-bergreeks in die ooste weswaarts tot die Rotsgebergte gestrek het. Die kolonie is verder onderverdeel in Bo-Louisiana (Frans: "Haute-Louisiane"), 'n streek wat noord van die Arkansasrivier gestrek het (soms ook "Pays des Illinois" genoem), en Laer Louisiana ("Basse-Louisiane").

Alhoewel die Franse verkenning van die gebied reeds gedurende die regentskap van Lodewyk XIV begin het, is vanweë die gebrek aan menslike en finansiële hulpbronne min aandag aan die ekonomiese ontwikkeling van die kolonie geskenk. Ná sy nederlaag in die Sewejarige Oorlog is Frankryk in 1763 genoodsaak om die oostelike gedeelte van die gebied aan die seëvierende Britte af te staan, terwyl die westelike gedeelte as skadevergoeding vir dié land se verlies van Florida onder Spaanse bewind gekom het. Met die geheime Verdrag van San Ildefonso is die Franse bewind oor die westelike gedeelte in 1800 herstel, tog was Frankryk se verpligtinge in Europa so omvangryk dat Napoléon Bonaparte besluit het om die gebied in die sogenaamde "Louisiana Purchase" van 1803 aan die Verenigde State te verkoop. Frankryk het hom vervolgens heeltemal aan Louisiana onttrek.

Die Verenigde State het op hulle beurt met die Verdrag van 1818, wat op die Brits-Amerikaanse Oorlog van 1812 gevolg het, 'n deel van die "Louisiana Purchase" aan die Verenigde Koninkryk afgestaan. Dié gebied noord van die 49ste breedtegraad maak tans deel uit van die Kanadese provinsies Alberta en Saskatchewan. Die huidige Amerikaanse deelstaat Louisiana is na die historiese Franse kolonie vernoem, alhoewel dit net 'n klein gedeelte van die gebied beslaan waarop Frankryk oorspronklik aanspraak gemaak het.


</doc>
<doc id="101241" url="https://af.wikipedia.org/wiki?curid=101241" title="Baja California Sur">
Baja California Sur

Baja California Sur is een van die 31 deelstate wat saam met die Federale Distrik, die 32 Federale Entiteite van Meksiko vorm. Laz Paz is die hoofstad en die grootste stad in die deelstaat. Hierdie deelstaat is op die suidelike gedeelte van die Neder-Kalifornië-skiereiland geleë. Baja California Sur beteken "Suid-Neder-Kalifornië" in Spaans.



</doc>
<doc id="101242" url="https://af.wikipedia.org/wiki?curid=101242" title="Liv and Maddie">
Liv and Maddie

Liv and Maddie is 'n Amerikaanse televisiereeks wat deur John D. Beck en Ron Hart vervaardig is.


</doc>
<doc id="101243" url="https://af.wikipedia.org/wiki?curid=101243" title="Tabasco">
Tabasco

Tabasco is een van die 31 deelstate wat saam met die Federale Distrik, die 32 Federale Entiteite van Meksiko vorm. Villahermosa is die hoofstad en grootste stad van die deelstaat. Tabasco is die groenste deelstaat in Meksiko.



</doc>
<doc id="101245" url="https://af.wikipedia.org/wiki?curid=101245" title="Hulst, Nederland">
Hulst, Nederland

Hulst is 'n Nederlandse stadtjie in die ooste van Zeeuws-Vlaandere, provinsie Zeeland. Die munisipale gebied grens in die suide aan die Belgiese provinsie Oos-Vlaandere, en in die weste aan die munisipaliteit Terneuzen. Hulst het 'n bevolking van sowat 10 700 in 2012 gehad en lê 30 km wes van Antwerpen.



</doc>
<doc id="101246" url="https://af.wikipedia.org/wiki?curid=101246" title="Virtuele Instituut vir Afrikaans">
Virtuele Instituut vir Afrikaans

Die Virtuele Instituut vir Afrikaans, kortom VivA, is die erkende virtuele instituut wat die beskrywing en bestudering van Afrikaans daarstel en gebruikers van die taal toegang gee tot digitale bronne, hulpmiddels en toegangskanale. VivA is 'n maatskappy sonder winsbejag wat soortgelyk is aan die Meertens Instituut in Amsterdam, Nederland. Die Akademie het ook 'n samewerkingsooreenkoms met die Meertens Instituut onderteken om kennis uit te ruil.

Omdat Afrikaans ook in Nederland, die VSA, België, Pole, Oostenryk, Duitsland, Rusland en Oekraïne doseer word, dien VivA as bykomende hulpmiddel by die studie van Afrikaans dwarsoor die wêreld.

Met die marknavorsing vir VivA het 93% van die respondente die behoefte aan 'n webblad of toepassingsprogram uitgespreek wat hulp kan verleen met die Afrikaanse spel- en skryfwyse. Altesaam 85% van die respondente het positief gestem vir 'n toepassing of webblad waar 'n taaladviseur taalraad kan verskaf. Aanvanklik was die projekwebwerf se aktivering vir September 2014 geskeduleer, toe November 2014. Uiteindelik was die webwerf op 17 Julie 2015 om 16:00 vir die publiek aktief.

In ’n onderhoud in 2014 met die voorsitter van die Taalkommissie, Gerhard van Huyssteen, noem "De Kat" ses dele waaruit die projek sal bestaan:


Die projek is reeds in 2014 finansier deur onder meer die Dagbreek Trust, die ATKV, die Noordwes-universiteit, CTexT, die Vriende van Afrikaans, die PUK-kanselierstrust, Afriforum, die Afrikaanse Taalraad, asook ander individue. Protea Boekhuis, Pearson, die Woordeboek van die Afrikaanse Taal, Maroela Media en www.watkykjy.co.za het ook tot die oprigting van VivA bygedra.



</doc>
<doc id="101249" url="https://af.wikipedia.org/wiki?curid=101249" title="Vlag van Nepal">
Vlag van Nepal

Die nasionale vlag van Nepal is op 16 Desember 1962 amptelik in gebruik geneem. Die vlag vertoon ’n kombinasie van twee rooi vaantjies met ’n blou fraiing en ’n wit son en sekelmaan in die wimpels.

Die karmosynrooi is die kleur van die rododendron, die nasionale blom van Nepal en stel die heldhaftige gees van die Nepalese voor. Rooi is ook die teken van oorwinning in oorlog. Die blou fraiing stel vrede en harmonie voor. Die twee driehoeke stel die Himalaja voor en kan ook verteenwoordigend wees van die twee grootste geloofsgroepe in Nepal, die Hindoeïsme en Boeddhisme.

Die vlag is aanvaar nadat Prithvi Narayan Shah al die klein vorstedomme van Nepal verenig het. In die moderne tyd is die konsep van ’n vlag na ’n ander betekenis herlei. Sedert die tyd van Ramayana en Mahabharata is die driehoekige rooi vlag ’n Hindoeteken van oorwinning. Die uitbeelding van hemelliggame stel duursaamheid voor in die hoop dat Nepal so lank soos die son en maan sal bestaan. Die maan stel voor dat die Nepalese rusgewend en kalm is terwyl die son felle vasberadenheid voorstel. Die maan stel ook die skaduwee en die koel weer van die Himalaja voor waar die son die hitte en hoë temperatuur van die Terai voorstel. ’n Ander interpretasie is dat die vorm van die vlag ’n Nepalese pagode, ’n tradisionele Oosterse boustyl, voorstel, veral wanneer ’n spieël aan die vlagpaal gehou word.

Volgens die geometriese konstruksiewet moet die omskrywende reghoek ’n irrasionele hoogte-breedte-verhouding van 1:1.21901033… hê.

Die vlag is ’n vereenvoudigde kombinasie van twee enkel vaantjies. Tot 1962 het die embleme op die vlag, die son en sekelmaan, gesigte gehad. Dit is in die gemoderniseerde weergawe verwyder. Daar is ’n presiese beskrywing van die Nepalese nasionale vlag in die Grondwet van die Koninkryk Nepal, Artikel 5(1) wat op 9 November 1990 aanvaar is.



</doc>
<doc id="101250" url="https://af.wikipedia.org/wiki?curid=101250" title="AfriForum">
AfriForum

AfriForum, ’n onafhanklike inisiatief van die vakbond Solidariteit, is ’n organisasie sonder winsoogmerk wat daarna streef om wat die organisasie beskou as die aktiewe en passiewe onttrekking van minderhede uit die openbare sake van Suid-Afrika teen te werk, en maak daarop aanspraak om minderhede in Suid-Afrika op ’n openbare forum te verteenwoordig.

AfriForum se manifes stel dit so: “"Ons – die opstellers en ondersteuners van hierdie manifes – oefen die doelbewuste keuse uit om sinvol as Afrikaners voort te bestaan, met ons diepgewortelde basis is aan die suidpunt van Afrika."”

AfriForum stuur veldtogte van stapel om burgerregte – soos in die Suid-Afrikaanse Grondwet en in internasionale konvensies oor die kollektiewe regte van minderheidsgemeenskappe omskryf – te beskerm en uit te bou.  Spesifieke sake waaroor AfriForum hul kommer uitgespreek het, sluit onder meer in die politieke inmenging deur die regering in privaat areas, asook rasgedrewe beleide en meertaligheid. Ander fokusareas sluit in misdaad, plaasmoorde en die ondeurdagte pleknaamveranderinge, asook onderwys en burgerregte.

AfriForum het teen Oktober 2019 'n aktiewe ledetal van meer as 234 000 betalende lede gehad.

Kallie Kriel is die uitvoerende hoof van AfriForum.

AfriForum is in 2006 gestig. Die organisasie se wortels kan teruggetrek word na die aktiewe maatskaplike rol wat Solidariteit in die Suid-Afrikaanse politieke landskap gespeel het. AfriForum se burgerregtemanifes is amptelik op 7 September 2006 tydens ’n besprekingsforum in Pretoria deur die organisasie aangeneem.

AfriForum is ’n burgerregte organisasie wat gemik is op die beskerming van minderhede in Suid-Afrika. Dit fokus egter op die regte en belange van Afrikaanssprekendes.

Volgens AfriForum se uitvoerende hoof, Kallie Kriel, is AfriForum ’n burgerregte-inisiatief om die burgergemeenskap en spesifiek die minderheidsgemeenskappe te mobiliseer om ook aan die demokratiese debat deel te neem. Kriel meld ook dat AfriForum graag balans in Suid-Afrika wil bring. “"Ware demokrasie het alternatiewe stemme nodig om suksesvol te wees. Hoewel ons nie ’n politieke party is nie, maak ons alternatiewe idees en voorstelle waar nodig tot die regering se standpunte."”

Die organisasie se hooffokus sluit onder meer die volgende areas in: burgerregte; veiligheid en sekuriteit; gemeenskapsake; plaaslikeregeringsake; omgewingsake; onderwys; asook die beskerming van die taal, kultuur en erfenis van minderheidsgroepe in Suid-Afrika.

Die organisasie het die regering by verskeie geleenthede gekritiseer oor die gebrek aan bereidwilligheid om die plaasmoordkwessie op te los. AfriForum het die standpunt gehuldig dat plaasmoorde as ’n prioriteitsmisdaad verklaar moet word. Ná wye plaaslike sowel as internasionale bewusmakingsveldtogte by die Verenigde Nasies, insluitend ’n ‘Stop die Moorde’-veldtog, is plaasmoorde uiteindelik in Mei 2016 deur die Suid-Afrikaanse Polisiediens as prioriteitsmisdaad verklaar. Die organisasie loods ook veldtogte om die algemene misdaad- en korrupsieprobleme aan te spreek, veral munisipale beamptes wat hulself aan bedrog skuldig maak.

Twee van AfriForum Jeug se kerndoelwitte is die bevordering van veeltaligheid en moedertaalonderrig in Suid-Afrika, asook dat die jeug van regstellende aksie vrygestel moet word.

Die verandering van die naam van hoofstad van Suid-Afrika van Pretoria na Tshwane het die afgelope paar jaar groot kontroversie veroorsaak. Die Suid-Afrikaanse regering het aangedui dat daar hernude fokus op die verandering van geografiese name moet wees. Die ANC LUR vir Gauteng, Lebogang Maile, het verklaar dat die kwessie van benaming en herbenaming lank agterweë gebly het en as deel van nasiebou en sosiale transformasie bespoedig moet word. Dit sluit gebiede in Suid-Afrika in wat ’n belangrike deel van die Afrikanererfenis uitmaak. In 2011 het AfriForum in gesprek met die uitvoerende burgemeester van die Tshwane Metropolitaanse Munisipaliteit en verskeie politieke partye gevoer om 'n wen-wen-oplossing vir die naamveraderingskwessie te vind.

Die Tshwane Metroraad het in Oktober 2013 hernude pogings aangewend om die hoofstad se naam te verander. AfriForum het die ondersteuning van 160 000 Pretoria-inwoners binne ’n paar dae met die hulp van ’n elektronies- en SMS-veldtog gemobiliseer. Die proses is egter steeds hangend.

Die Suid-Afrikaanse Instituut vir Rasverhouding (SAIRV) het gemeld dat grond steeds ’n omstrede kwessie in Suid-Afrika is en dat die regerende ANC-party die witmens steeds blameer omdat hulle 80% van die totale landoppervlak besit.

Teen die einde van Maart 2011 was 31 miljoen hektaar (of 25% van die 122 miljoen hektaar Suid-Afrikaanse oppervlak) in die hande van die staat. Die oorblywende 91 miljoen hektaar (of 75% van die oppervlakarea) was in privaat besit. Die grootste gedeelte van grond wat deur wit mense besit word, is in die hande van kommersiële boere, Suid-Afrika se voedselprodusente. Dié syfer is egter vinnig besig om te verklein – daar is slegs ’n beraamde 30 000 tot 40 000 van dié boere oor, veel minder as die 60 000 van vyftien jaar gelede.

Die President van Suid-Afrika, Jacob Zuma het gevra dat die grondbeleid hersien moet word, wat die inhoud van die Groenskrif op Grondhervorming weerspieël, maar AfriForum beweer dat die president se verklaring oor die hersien van die gewillige-koper-gewillige-verkoper-beginsel wat in Afdeling 25 van die Suid-Afrikaanse Grondwet genoem word as ’n wyse waarop die grondrestitusieproses versnel kan word, misplaas is. AfriForum het in die verlede met die South African Progressive Civic Organisation (Sapco), ’n Khoisan-gemeenskap, in ’n protes oor die grondregte van dié inheemse groep saamgespan. Beide dié minderheidsgroepe voel dat hulle geen verteenwoordiging in die huidige regering het nie.

In 2012 het AfriForum se regspan die wettige eienaars van grond in die swart gemeenskap van Wallmansthal noord van Pretoria in die Noord-Gautengse hooggeregshof verteenwoordig om hul grond van onwettige besetters terug te neem. Die hof in AfriForum se guns beslis. Duisende onwettige grondbesetters wat die grond tussen Desember 2011 en Februarie 2012 beset het, is van die grond verwyder.

AfriForum is gereeld op soek na internasionale platforms om die internasionale gemeenskap oor die situasie van minderheidsregte in Suid-Afrika in te lig. AfriForum het die Verenigde Nasies se forums van die Raad vir Menseregteforums vir Minderheidskwessies in Genève, Switserland oor minderheidsregte in Suid-Afrika toegespreek. AfriForum was ook ’n afgevaardigde na die VN se Raad vir Menseregte oor die voorkoming van aanhitsing van haatspraak op grond van nasionaliteit, ras of geloof.

AfriForum het ’n omvattende strategie aangeneem wat daarop gemik is om die skending van mense- en minderheidsregte in Suid-Afrika tot die aandag van die internasionale gemeenskap te bring. AfriForum het by verskeie geleenthede die regerende ANC oor die minagting van minderheidsregte in die land gekritiseer. Die City Press-joernalis Adriaan Basson het die organisasie egter van oordrewe reaksie met betrekking tot minderheidsregte in Suid-Afrika beskuldig. Basson het in ’n ope brief aan die AfriForum se uitvoerende hoof, Kallie Kriel, genoem dat uitgangspunt van AfriForum se veldtogte op slagofferskap gebaseer is.

Dié afdeling het munisipale diensleweringskwessies in meer as 120 stede en dorpe regoor Suid-Afrika aangespreek.

Om dié doel te bereik, poog AfriForum om vennootskappe met munisipaliteite aan te gaan.
Die organisasie voorsien skynbaar “wenslyste” aan munisipaliteite, wat dan deur die munisipaliteite in aksieplanne opgeneem word om dié kwessies aan te spreek. Indien munisipaliteite versuim om dienslewering aan gemeenskappe te verbeter, nader die organisasie howe om dienslewering af te dwing.

’n Voorbeeld van so ’n ingryping deur AfriForum is die dringende hofbevel wat aan die organisasie teen die Vhembe-distriksmunisipaliteit in die Hooggeregshof in Pretoria toegestaan is en die munisipaliteit verplig om water aan die inwoners van Makhado te voorsien. In ’n soortgelyke geval in 2013 het die Noord-Gautengse Hooggeregshof in Pretoria ’n hofbevel aan AfriForum toegestaan wat die Madibeng-munisipaliteit verhoed het om elektrisiteitstoevoer na Hartbeespoort te sny.

In 2010 het ’n regspan vir AfriForum wat Zimbabwiese boere verteenwoordig het ’n hofsaak gewen om die Zimbabwe-regering weens sy “wreedaardige” en “wraaklustige” onteiening van plase wat aan Suid-Afrikaans boere behoort het. In 2008 het die streekhof van die tribunaal van die Suider-Afrikaanse Ontwikkelingsgemeenskap beslis dat Zimbabwe se grondhervorming onwettig en rassisties was en dat persone wat deur dié diskriminasie geraak is deurdat hulle grond onteien is, die reg het om gekompenseer te word.

AfriForum se afdeling vir gemeenskapsveiligheid neem deel aan pogings om die veiligheid van burgers in gemeenskappe te bevorder. Daar word groot klem geplaas om gemeenskappe en buurte by te staan om veiligheidstrukture te stig. Strukture sluit in buurtwagte, plaaswagte, radionetwerke en gemeenskapsforums.

In 2011 het AfriForum prof. Rudolph Zinn van UNISA opdrag gegee om navorsing oor suksesvolle gemeenskapsveiligheidstrukture in Suid-Afrika na te vors. Dié navorsing het gelei tot die saamstel van ’n gemeenskapsveiligheidshandboek wat in alle AfriForum-takke landwyd toegepas word.

Die afdeling fokus ook op die rol van die regering in veral wetstoepassingsagentskappe en tree as drukgroep op om te verseker dat burgers die beste veiligheid en sekuriteit moontlik geniet.

AfriForum het reeds meer as 120 takke regoor Suid-Afrika gestig en beplan om ’n tak in elkeen van die 283 munisipaliteite te stig. Die plaaslike takke help met opleiding en raad aan plaaslike gemeenskappe en neem regstappe teen munisipale beamptes weens wanadministrasie, waar nodig.

AfriForum is ’n toegewyde ondersteuner van pogings om stropery te bekamp en is gemoeid met bewusmaking oor renosterstropery in Suid-Afrika. Die organisasie is ook gekant teen hidrouliese breking ("fracking") en die uitreiking van lisensies vir skaliegaseksplorering in die Karoo.

AfriForum Jeug het ’n siviele saak teen Julius Malema, voormalige president van die ANC Jeugliga, in die gelykheidshof aanhangig gemaak nadat Malema die woorde  “dubul’ ibhunu”, wat vertaal na “skiet die boer” op verskeie geleenthede by ANC Jeugliga-byeenkomste gesing het. Regter Colin Lamont het in die Suid-Gautengse hooggeregshof beslis dat die lied op haatspraak neerkom, die dignitas van die Afrikaner aantas en diskriminerend en skadelik is. In 2012 het AfriForum en die ANC ’n ooreenkoms bereik voordat die saak in die Hoogste Hof van Appèl in Bloemfontein aangehoor is. Die ANC Jeugliga het op verskeie geleenthede verklaar dat AfriForum die ""verdediger van wit bevoorregting"" is.

AfriForum het ook klagtes van haatspraak teen individue gebring, onder andere Ronald Lamola, tóé die waarnemende president van die ANC Jeugliga, nadat Lamola opgemerk het dat die ANC Jeugliga nie langer die veiligheid van die Van der Merwes en Van Tonders (tradisionele wit Afrikaanse vanne) kan waarborg as wit Suid-Afrikaners nie uit vrye wil hul grond en minerale regte wil opgee nie. In Februarie 2013 het AfriForum Jeug ’n klag van haatspraak gebring teen Jason Mfusi, leier van die Suid-Afrikaanse Studentekongres (SASCO) aan die Noordwes-Universiteit vir sy opmerking ""My grandfather says ’n goeie boer is ’n dooie boer"" wat hy op Facebook geplaas het. Die jeugorganisasie het ’n ooreenkoms met die SASCO-leier deur ’n mediasieproses bereik wat aangevra is deur die universiteit se menseregtekommissie. Mfusi het in ooreenstemming met die ooreenkoms sy skriftelike verskoning aan die boeregemeenskap gebied.

Die organisasie is veral gekritiseer deur die regerende ANC-party, mediahuise soos "City Press", insluitend die koerantredakteur "Ferial Haffajee", en akademici soos professor Pierre de Vos van die Universiteit van Kaapstad.  Oorleweringsgroepe soos die Kommandokorps het die organisasie ook al gekritiseer en beweer dat die groep te matig is in hul benadering tot die probleme wat Suid-Afrika in die gesig staar.

’n Hoofstuk 9-instelling genaamd die Kommissie vir die Bevordering en Beskerming van die Regte van Kulturele, Religieuse en Linguistiese Gemeenskappe het ’n aanval in die media geloods op AfriForum se veldtog om skole met Afrikaans as onderrigmedium te beskerm. AfriForum het aanvaar dat dié kommissie doelbewus teen sy mandaat opgetree het wat in Afdeling 185 van die Grondwet gegee word, wat die vermoede laat ontstaan het dat die kommissie as ’n verlenging van die regerende party optree.



</doc>
<doc id="101254" url="https://af.wikipedia.org/wiki?curid=101254" title="Acapulco">
Acapulco

Acapulco is 'n vakansie- en hawestad aan die Stille Oseaan in die deelstaat Guerrero, Meksiko. Die stad is ongeveer 300 km (190 myl) suidwes van Meksikostad langs 'n diep, halfronde baai geleë. Skepe tussen Panama en San Francisco stop gereeld hier oor.

Acapulco is 'n Nahuatl woord wat digte riete beteken. Die stad dien sedert die 16de eeu as 'n hawestad. Dit was in die 1950's baie gewild onder die filmsterre van Hollywood en net so gewild soos die Franse Riviera.


</doc>
<doc id="101255" url="https://af.wikipedia.org/wiki?curid=101255" title="Veracruz">
Veracruz

Veracruz is een van die 31 deelstate wat saam met die Federale Distrik, die 32 Federale Entiteite van Meksiko vorm. Xalapa is die hoofstad en Veracruz is die grootste stad. Die deelstaat is aan die Golf van Meksiko geleë.



</doc>
<doc id="101257" url="https://af.wikipedia.org/wiki?curid=101257" title="Silver de Lange">
Silver de Lange

Johannes Petrus (Silver) de Lange (1904–1956) was 'n Suid-Afrikaanse musikant en die leier van die Vyf Dagbrekers-musiekgroep. De Lange was 'n bobaas-konsertinaspeler. Hy het volgens oorlewering sy bynaam, Silver, van die suiwer klanke wat hy uit 'n konsertina kon optower gekry.

Een van Anton Goosen se komposisies, "Silver de Lange", handel oor die legendariese musikant ("die konsertina kerm verlange, in die hande van Silver, Silver de Lange"). Goosen het dié liedjie aanvanklik self opgeneem, maar Carike Keuzenkamp het ook later sukses daarmee behaal.

De Lange se opname van "Hoe Ry Die Trein (die Kimberley se Trein)" is in 2010 op Huisgenoot se CD, "90 Jaar Van Afrikaanse Musiek", heruitgereik.

De Lange is op 14 Julie 1904 op Vrededorp (in Gauteng) as die oudste van elf kinders gebore. Sy pa het in die Anglo-Boereoorlog geveg en met sy terugkeer gevind dat sy vrou 'n kind by 'n Engelsman het, en is toe geskei. Sy pa trou weer in 1903, en Silver was die eerste kind uit die huwelik. Sy ouers het later 'n serfyn, kitaar en konsertina vir die kinders gekoop, waarop hy leer speel het.

Sy eerste liefde het op 'n ramp uitgeloop. Kobie het nie dieselfde oor hom gevoel nie en is met iemand ander getroud. Hy is later met 'n geskeide vrou, Francis, met 'n seun uit haar vorige huwelik, getroud. Francis was egter 'n hartlyer en hy het haar een middag dood op die bed aangetref. Hierna het hy vriendinne gehad, maar het nie weer getrou nie.

Hy is op 'n stadium deur vervaardigers van die Wheatstone-konsertina's in Engeland gekontak om hulle met die herontwerp van hulle wêreldbekende musiekinstrument te help. Die plan is egter nooit deurgevoer nie ("En watter vrou het gekyk in jou oë se blou, as jou vingers om die wheatstone se note vou?").

De lange is op 18 Desember 1956 oorlede. Daar is verskillende stories oor sy dood, volgens sy broer het hy 'n beroerte gehad, maar hy is waarskynlik weens breinbloeding dood nadat hy geval en sy kop 'n randsteen getref het.

Hy is in die Wespark-begraafplaas in Johannesburg te ruste gelê. Die Tradisionele Boeremusiekklub het later sy graf opgespoor en 'n gedenksteen laat oprig, wat op 19 Oktober 1985 onthul is.



</doc>
<doc id="101259" url="https://af.wikipedia.org/wiki?curid=101259" title="Harmonium">
Harmonium

'n Harmonium (ook 'n "traporrel" of "serfyn" genoem) is 'n klawerinstrument soortgelyk aan 'n orrel. Die instrument blaas lug oor pype wat die note voortbring. 'n Harmonium klink baie soos 'n trekklavier.

Lugvloei word deur 'n blaas- of suigbalk opgewek. As die note op die klawerbord gedruk word, word lug vrygestel om oor die verskillende pype te vloei, wat elk 'n ander noot produseer. Die instrument kan ook registers hê, wat die lug na 'n ander stel pype gelei. As 'n blaasbalk gebruik word, wat 'n drukwind opwek, word dit 'n harmonium met bodruk genoem. 'n Harmonium met onderdruk werk met 'n suigbalk, wat 'n suigwind veroorsaak.
Lugvloei word meestal deur die trap van die voet bewerkstellig. Dit laat beide hande vry om die klawers te speel. Sommige harmoniums word egter met die hand gepomp. Hierdie instrumente word met net een hand bespeel, omdat die ander hand gebruik word om die lugvloei te reguleer.

Vanweë die tipe klank wat die instrument voorbring is dit vroeër algemeen in kerke gebruik. Vir die rede word daar soms oneerbiedig van 'n "psalm-pompie" gepraat.


</doc>
<doc id="101263" url="https://af.wikipedia.org/wiki?curid=101263" title="Hidra (maan)">
Hidra (maan)

Hidra is die verste natuurlike satelliet van Pluto. Dit is in Junie 2005 saam met die maan Nix ontdek en is in Julie 2015 saam met Pluto besoek deur die ruimtetuig New Horizons. Hidra se oppervlak is waarskynlik bedek met waterys, die soort ys wat die meeste in die heelal voorkom. In die maan se helder streke is donkerder, ronde strukture waargeneem met ’n deursnee van sowat 10 km. Die persentasie lig wat van Hidra se oppervlak weerkaats word, is tussen dié van Pluto en Charon se oppervlak. 

Hidra is ontdek deur die Hubble-ruimteteleskoop se Pluto-metgeselsoekspan met onder andere Alan Stern. Die ontdekkingsfoto's is op 15 en 18 Mei 2005 geneem; Nix en Hidra is onafhanklik deur Max J. Mutchler (op 15 Junie 2005) en Andrew J. Steffl (op 15 Augustus 2005) ontdek. Die ontdekkings is op 31 Oktober 2005 aangekondig. Die mane is voorlopig (Hidra) en (Nix) genoem.

Die naam Hidra is op 21 Junie 2006 deur die Internasionale Sterrekundevereniging aangekondig, saam met die amptelike naam, Pluto III. Dit verwys na Hidra, die negekoppige slang uit die Griekse mitologie waarteen Herakles geveg het. Die nege koppe van Hidra verwys na Pluto se destydse status as die negende planeet van ons Sonnestelsel; die aanvangsletter, H, verwys na die Hubble-ruimteteleskoop wat Hidra ontdek het en die New Horizons-sending wat die motivering vir die neem van die foto's was.

Die ander mane van Pluto (Charon, Styx, Nix en Kerberos) het ook name gekry uit die Griekse mitologie wat met die onderwêreld verband hou.

Die maan wentel om die massamiddelpunt van die Pluto-stelsel op dieselfde vlak as Charon en Nix, op ’n afstand van sowat 65 000 km. Die eksentrisiteit van sy wentelbaan is 0,0059 en dus klein, maar die grootste van Pluto se klein mane.

Hidra is in ’n baanresonansie van 2:3 met Nix en van 6:11 met Styx (die verhoudings dui op die getal omwentelings per eenheidtyd). 

Sy wentelperiode is 38,2 dae en sy wenteling is chaoties; dit tuimel soos Nix en Saturnus se maan Huperion.

Hidra is onreëlmatig gevorm. Sy spektrum is neutraal en dit bestaan hoofsaaklik uit waterys. 

Die enigste gedetailleerde nabyfoto van die maan is vanaf sowat 640 000 km deur die tuig New Horizons geneem tydens die tuig se verbyvlug van die Pluto-Charon-stelsel op 14 Julie 2015. Die tuig het ook Hidra se oppervlaksamestelling, weerkaatsing en ander basiese fisiese eienskappe bestudeer.




</doc>
<doc id="101265" url="https://af.wikipedia.org/wiki?curid=101265" title="Kabel">
Kabel

Kabel kan verwys na enige van die volgende:



</doc>
<doc id="101266" url="https://af.wikipedia.org/wiki?curid=101266" title="Alan Stern">
Alan Stern

S. Alan Stern (geb. 22 November 1957) is ’n Amerikaanse planetêre wetenskaplike. Hy is die hoofondersoekbeampte van die "New Horizons"-sending na die Pluto-stelsel en die hoofwetenskaplike van die privaat maatskappy Moon Express.

Stern het in 1975 aan die St. Mark's School of Texas gematrikuleer. Hy het daarna ’n B-graad aan die Universiteit van Texas in Austin behaal en in 1989 ’n doktorsgraad in astrofisika en planetêre wetenskap aan die Universiteit van Colorado in Boulder, Colorado.

In die 1990's het hy aan verskeie navorsingsprojekte gewerk. Sy navorsing het gefokus op die bestudering van ons Sonnestelsel se Kuiper-gordel en Oort-wolk, komete, die natuurlike satelliete van die buiteplanete soos Pluto en die soeke na bewyse vir die bestaan van eksoplanete.

In 2007 is Stern deur Time Magazine aangewys as een van die wêreld se 100 invloedrykste mense. In 2008 het hy ’n direksielid van die Challenger-sentrum vir ruimtewetenskap-navorsing geword.

Stern was al betrokke by 24 ruimtesendings, waarvan hy agt keer die hoofondersoekbeampte was. Een van sy projekte was die Southwest Ultraviolet Imaging System, ’n instrument wat op twee sendings die ruimte ingestuur is, in 1997 en 1999. Hy het ook ’n paar wetenskapinstrumente ontwikkel vir planetêre en ander ruimtesendings.

Stern is tans die hoofondersoekbeampte van die "New Horzons"-sending om Pluto en sy mane te bestudeer. Hy is ’n groot teenstander van die Internasionale Sterrekundevereniging se opstelling van ’n definisie vir planete, veral die kriterium dat ’n planeet noodwendig sy wentelbaan moes "skoongevee" het – ’n besluit wat gelei het tot die degradering van Pluto van planeet tot dwergplaneet. Hy is van mening dat nie die Aarde, Mars, Jupiter of Neptunus hul wentelbane skoongevee het nie en het as hoof van die "New Horizons"-sending gesê: "Die New Horizons-projek […] sal nie die IAU se planeetdefinisie-besluit van 24 Augustus 2006 aanvaar nie."


</doc>
<doc id="101268" url="https://af.wikipedia.org/wiki?curid=101268" title="Nix (maan)">
Nix (maan)

Nix is ’n natuurlike satelliet van Pluto. Dit is in Junie 2005 saam met die dwergplaneet se verste maan, Hidra, ontdek en is in Julie 2015 saam met Pluto besoek deur die ruimtetuig New Horizons. Die nabyskote van Nix is nog nie van die "New Horizons" afgelaai nie, maar van die klein mane sou die tuig na verwagting die beste foto's van Nix neem.

Die maan is genoem na Nyx, in die Griekse mitologie die godin van duisternis en die nag en die ma van Charon, die bootsman van Hades (Pluto in die Romeinse mitologie). Die naam is op 21 Junie 2006 deur die Internasionale Sterrekundevereniging aangekondig, tesame met sy wetenskaplike naam, Pluto II, en die naam van Hidra. Die letters N en H van Nix en Hidra staan vir New Horizons, wat die motivering vir die neem van die foto's was. "Nix" word met ’n "i" gespel om verwarring met die asteroïde 3908 Nyx te voorkom. Volgens die "USGS Gazetteer of Planetary Nomenclature" is Nix die "Egiptiese spelling", terwyl Jürgen Blunck dit die "Spaanse spelling" van die Griekse naam noem. Die ander mane van Pluto (Styx, Charon en Kerberos) het ook name gekry uit die Griekse mitologie wat met die onderwêreld verband hou.

Nix is ontdek deur die Hubble-ruimteteleskoop se Pluto-metgeselsoekspan met onder andere Alan Stern. Die ontdekkingsfoto's is op 15 en 18 Mei 2005 geneem; Nix en Hidra is onafhanklik deur Max J. Mutchler (op 15 Junie 2005) en Andrew J. Steffl (op 15 Augustus 2005) ontdek. Die ontdekkings is op 31 Oktober 2005 aangekondig. Die mane is voorlopig (Nix) en (Hidra) genoem.

Nix is 56,3 × 25,7 km groot, wat dui op ’n baie lang vorm, en het ’n hoë albedo. Op 13 Julie 2015 het Nasa se New Horizons bepaal Nix is sowat 35 km in deursnee.

Die maan volg ’n sirkelvormige wentelbaan op dieselfde vlak as Charon. Dit is in ’n baanresonansie van 3:2 met Hidra en van 9:11 met Styx (die verhoudings dui op die getal omwentelings per eenheidtyd).

Sy wentelperiode is 24,9 dae en hy tuimel om sy eie as – die noordpool word periodiek die suidpool en omgekeerd.




</doc>
<doc id="101269" url="https://af.wikipedia.org/wiki?curid=101269" title="Nanometer">
Nanometer

'n Nanometer (simbool: nm) is 'n lengtemaat wat van die SI-basiseenheid vir lengte, die meter afgelei is en is 'n miljardste van 'n meter (0.000000001 m). Dit word voorgestel as 1x10m.


</doc>
<doc id="101270" url="https://af.wikipedia.org/wiki?curid=101270" title="Mikrometer">
Mikrometer

'n Mikrometer (simbool: µm) is 'n lengtemaat wat van die SI-basiseenheid vir lengte, die meter afgelei is en is 'n miljoenste van 'n meter ( 0.000001 m). Dit word voorgestel as 1x10m.

Die mikrometer word ook "Mikron" genoem.


</doc>
<doc id="101272" url="https://af.wikipedia.org/wiki?curid=101272" title="Pikometer">
Pikometer

'n Pikometer (simbool: pm) is 'n lengtemaat wat van die SI-basiseenheid vir lengte, die meter afgelei is en is 'n triljoenste van 'n meter ( 0.000000000001 m). Dit word voorgestel as 1x10m.


</doc>
<doc id="101273" url="https://af.wikipedia.org/wiki?curid=101273" title="Femtometer">
Femtometer

'n Femtometer (simbool: fm) is 'n lengtemaat wat van die SI-basiseenheid vir lengte, die meter afgelei is en word geskryf as (0.000000000000001 m). Dit word voorgestel as 1x10m.


</doc>
<doc id="101274" url="https://af.wikipedia.org/wiki?curid=101274" title="Styx (maan)">
Styx (maan)

Styx is ’n klein natuurlike satelliet van Pluto waarvan die ontdekking op 11 Julie 2012 aangekondig is. Dit is in Julie 2015 saam met Pluto en Charon, Pluto se grootste maan, afgeneem deur die ruimtetuig "New Horizons". Foto's is nog nie van die tuig afgelaai nie, maar behoort resolusies van hoër as 2 km/beeldelement te hê.

Styx is die tweede maan van Pluto af en die vyfde een wat ontdek is – ’n jaar ná Kerberos. Styx het na raming ’n deursnee van tussen 10 en 25 km en ’n wentelperiode van 20,2 dae.

Toe die maan ontdek is, het dit die voorlopige naam S/2012 (134340) 1 of Pluto V gekry; Kerberos was S/2011 P 1 of Pluto IV. Om permanente name te kies, is ’n internetpeiling in 2013 gedoen waarin die publiek kon stem uit ’n lys name van mitologiese figure wat met die Romeinse god Pluto (Hades in die Griekse mitologie) verbind word, of hulle kon hul eie name voorstel. Ná die aanvanklike aankondiging het William Shatner, wat die rol van kaptein James T. Kirk in die "Star Trek"-franchise vertolk, die name Vulcan en Romulus voorgestel. Dit sou verwys na die vuurgod, ’n neef van Pluto, en die stigter van Rome, maar het ook gesinspeel op die fiktiewe planete Vulcan en Romulus in "Star Trek". Romulus is verwerp omdat daar reeds so ’n maan van ’n asteroïde is, maar Vulcan het die peiling gewen nadat Shatner daaroor getwiet het. Kerberos (die hond wat Hades se onderwêreld oppas) het tweede gekom en Styx (die godin van die rivier in die onderwêreld met dieselfde naam) derde. Die wenname is aan die Internasionale Sterrekundevereniging (IAU) voorgelê. Die naam Vulcan was egter vir die IAU onaanvaarbaar omdat dit nie die naam van ’n onderwêreldse god was nie en dit reeds gebruik is vir ’n hipotetiese planeet in Mercurius se wentelbaan, asook vir die vukanoïede asteroïdes.

Op 2 Julie 2013 het die IAU aangekondig hulle het die name Styx vir Pluto V en Kerberos vir Pluto IV goedgekeur. Die ander mane (Charon, Nix en Hidra) het ook name gekry uit die Griekse mitologie wat met die onderwêreld verband hou.

Styx is deur ’n span onder leiding van die sterrekundige Mark R. Showalter ontdek deur middel van 14 stelle foto's wat tussen 26 Junie en 9 Julie 2012 deur die Hubble-ruimteteleskoop geneem is. Die ontdekking is op 11 Julie 2012 aangekondig. Styx is omtrent die helfte so helder as die voorheen dofste bekende voorwerp in die stelsel, Kerberos, en omtrent ’n honderdduisendste so helder as Pluto. 

Die studie wat tot die ontdekking van Styx gelei het, was ter voorbereiding vir die onbemande ruimtetuig "New Horizons", wat op 14 Julie 2015 verby die Pluto-stelsel gevlieg het. Die ontdekking van nog ’n klein maan het gelei tot kommer dat dié gebied nog voorwerpe bevat wat te klein is om waar te neem en dat die tuig beskadig sou word deur ’n onbekende voorwerp of planetêre ring terwyl dit teen meer as 13 km/s beweeg. Die tuig het egter nie enige kleiner mane of ringe waargeneem nie en het veilig verby die Pluto-stelsel gevlieg.

Daar word vermoed die ingewikkelde maanstelsel om Pluto kon veroorsaak gewees het deur ’n botsing tussen Pluto en ’n ander groterige Kuiper-gordelvoorwerp. Pluto se mane kon oorgebly ná so ’n botsing, nes ons eie maan wat vermoedelik gevorm is ná ’n reusebotsing tussen die Aarde en ’n ander hipotetiese planeet. 

Styx het na raming ’n deursnee van tussen 10 en 25 km, en ’n onreëlmatige vorm vanweë sy klein grootte. Dit bestaan vermoedelik uit hoofsaaklik waterys.

Die maan wentel op ’n afstand van 42 656 km om die massamiddelpunt van die Pluto-stelsel, en dus tussen die wentelbane van Charon en Nix. Al die mane het vermoedelik feitlik sirkelvormige wentelbane. Styx is in ’n wentelresonansie van 11:6 met Hidra en van 11:9 met Nix (die verhoudings dui op die getal omwentelings per eenheidtyd). 

Dit het ’n wentelperiode van 20,16155 dae.



</doc>
<doc id="101275" url="https://af.wikipedia.org/wiki?curid=101275" title="NG gemeente Port Natal">
NG gemeente Port Natal

Die NG gemeente Port Natal is 'n meer as 70 jaar oue gemeente van die Nederduitse Gereformeerde Kerk in die provinsie en Sinode van KwaZulu-Natal.

Op Woensdagaand, 18 Julie 1945, is Port Natal, met 'n ledetal van ongeveer 100, van die moedergemeente Durban afgestig. Dit het gekom nadat die kerkraad van die moedergemeente ná die De Vos-skeuring besluit het om die gemeente in meer werkkringe te verdeel ten einde die lidmate intensiewer te bearbei. So is sowel Port Natal as Berea op dieselfde dag gestig, die eerste en enigste keer dat twee gemeente gelyktydig in die destydse Tuinprovinsie tot stand gekom het. 

Sonder om dat die gemeente 'n kerkgebou of kerkgrond besit het, beroep die kerkraad reeds op sy eerste vergadering op 13 Augustus 1945 'n eie predikant in die persoon van ds. H.C.J. Flemming, medeleraar van Durban. Op Saterdagaand, 29 September, is hy plegtig bevestig as eerste leraar. Dadelik het hy begin met 'n gemeenteblad, "Die Mooi Hawe" (Hand. 28 : 8), waardeur die lidmate tot gemeentebewustheid, saamhorigheid en pligsvervulling besiel is. Ewe dadelik is 'n begin gemaak met eie Kersfeeskaartjies, biblioteek, jeugfasiliteite, gereelde verjaarsdagviering van die gemeente, ens.

Ná 15 maande van soek, sukkel, gebedstryd en baie prosedures is eindelik op 29 November 1946 'n stukkie grond op openbare veiling van die Durbanse stadsraad gekoop. Intussen is bouplanne beraam, die boupermit, op 14 Maart 1946 aangevra, is op 1 Februarie 1947 toegeken. Op 3 Mei 1947 is die eerste sooi omgekeer. Die Hooggeregshof in Pietermaritzburg stel die betrokke bywet van die stadsraad op 23 Junie 1947 ter syde sodat die groot gebou op die beperkte grondruimte op die nodige afstand van die sypaadjie gebou kon word. 

Wat die eredienste betref, het die gemeente vir die eerste vier maande van die moederkerkgebou gebruik gemaak en vanaf 4 November 1945 is die eredienste binne die grense van die gemeente gehou, en wel in die oggend van 09:50 tot 10:00 in die saal van die Hervormde Kerk en saans van 17:45 tot 18:30 in die saal van die Gereformeerde kerk, omtrent twee myl uitmekaar. Ondanks die mees ongerieflike tye is die eredienste geesdriftig ondersteun en bygewoon. In hierdie tyd moes die gemeente vir eredienste, Sondagskool, bidure, jeugwerk, vergaderings, ens. van ses verskillende geboue gebruik maak. 

Hierdie moeilike omstandighede duur voort totdat, dank sy die onvermoeide ywer en organisasietalent van ds. en mev. Flemming, wat buitengewone pogings vir insameling van geld binne en buite die gemeente aangewend het, bygestaan deur 'n flukse kerkraad en hardwerkende lidmate, 'n eie sierlike toringkerkgebou, waarvan die hoeksteen plegtig deur die leraar op 11 Oktober 1947 gelê is, en die moderne, doelmatige saal teen die boukoste van £28 290.0.0. in gebruik geneem kon word. 

Danksy van ds. Flemming se bemoeienis is buite die gemeente 'n bedrag gelykstaande aan die boukoste van die saal, te wete meer as £6 000 ingesamel. Die "Flemming-Saamwerksaal" ('n kompromis-naam tussen die kerkraad wat eenparig op die eerste deel van die naam gestaan het en die leraar wat oortuig was dat die tweede deel die regte was omdat almal so hartlik saamgewerk het en veral na aanleiding van Mark. 16:2) is op Sondag, 25 April 1948, amptelik in gebruik geneem en die eredienste daarin gehou totdat die sierlike kerkgebou, die eerste met 'n toring in die hawestad, gedurende die naweek van 5 tot 7 November 1948 op indrukwekkende wyse plegtig ingewy is. Met die sesde verjaarsdag in Julie 1951 is die groot skuld reeds verminder tot £6 500. 

Port Natal het op 15 Maart 1992 een geword met Glenwood en Berea, maar Berea stig opnuut af in 1997. In 2015 het Port Natal 125 belydende en 46 dooplidmate gehad (vergeleke met 326 en 88 in 2000) en Berea, waarvan die aanbiddingsplek toe die Tuinsig-sentrum was, 68 belydende lidmate en een dooplimaat (vergeleke met 287 en 21 in 2000).


In 1960 het die Ring van Durban bestaan uit 13 gemeentes met 8 322 belydende lidmate, maar die gemeente Weza-Port Shepstone het later 'n afsonderlike ring geword sodat die 12 oorblywende gemeentes 7 698 belydende lidmate gehad het. In 1985 was daar twee Durbanse ringe, te wete Durban en Durban-Suid. In die gesamentlike getal van 20 gemeentes was daar toe 12 464 belydende lidmate. In 2000 het daar 19 gemeentes oorgebly met 10 241 belydende lidmate, maar die getal gemeentes het teen 2015 afgeneem tot 14 en die belydende lidmate tot 6 600.



</doc>
<doc id="101277" url="https://af.wikipedia.org/wiki?curid=101277" title="Vlag van Noord-Korea">
Vlag van Noord-Korea

Die nasionale vlag van Noord-Korea is op 8 September 1948 amptelik in gebruik geneem. Die vlag vertoon drie horisontale bane van bo na onder in blou, rooi en blou met ’n wit fraiing tussen elke baan en wit skyf met ’n rooi ster in die rooi baan.

Die middelpunt van die skyf en die ster is op ’n derde na die vlagpaalkant van die vlag. Elk van die blou bane is ’n sesde van die hoogte met die fraiings ’n ses-en-dertigste.

Die kleurskema word hieronder gelys:

Die Noord-Koreaanse vlag se prominente rooi ster is ’n universele simbool van kommunisme maar sedert die aanvaarding van die vlag is die kommunistiese outoriteit as die staat se leidinggewende ideologie vervang met die Marxisme-Leninisme van Juche en verwysings na kommunisme is stelselmatig uit die land se grondwet en regsdokumente verwyder. Die rooi baan stel rewolusionêre tradisies voor terwyl die blou bane soewereiniteit, vrede en vriendskap voorstel. Die wit fraiings stel reinheid voor.

Die webwerf van die Koreaanse Vriendskapvereniging dui egter in teendeel aan dat die rooi ster rewolusionêre tradisies voorstel terwyl die rooi baan die patriotisme en vasberadenheid van die Koreaners voorstel. Die wit fraiings stel die verenigde volk en haar kultuur voor en die blou bane stel eenheid voor.

’n 270-kg Noord-Koreaanse vlag hang aan die wapper aan die derde hoogste vlagpaal ter wêreld, geleë in Kijŏng-dong aan die Noord-Koreaanse kant van die Militêre Afbakeningslyn binne die Koreaanse Gedemilitariseerde Sone. Die vlagpaal is 160 m hoog.

Die vlag is aanvaar toe die noordelike deel van Korea ’n sosialistiese staat geword het met die ondersteuning van die Volksrepubliek China en die Sowjetunie na die herstel van onafhanklikheid in Korea in 1945. Die vlag is ontwerp deur Kim Tu-bong en het in Julie 1948 die taegukgi vervang. Die nuwe vlag het die naam van Volksrepubliekvlag (인공기,"Ingonggi") gekry.



</doc>
<doc id="101278" url="https://af.wikipedia.org/wiki?curid=101278" title="Vlag van Oesbekistan">
Vlag van Oesbekistan

Die nasionale vlag van Oesbekistan is op 18 November 1991 amptelik in gebruik geneem. Die vlag vertoon drie horisontale bane van bo na onder in blou, wit en groen met rooi fraiings tussenin en ’n sekelmaan en twaalf sterre in die skildhoek.

Die kleure en simbole van die vlag dra kulturele, politieke en regionale betekenisse. Die wit stel vrede en reinheid voor, die blou stel water en die lug voor. Blou verwys ook na Timoer wat in die 14de eeu oor die hedendaagse Oesbekistan regeer het. Groen stel die natuur en vrugbaarheid voor maar dit kan ook ’n voorstelling van Islam wees. terwyl die rooi fraiings die lewenskrag binne die Oesbeke voorstel. Die sekelmaan in die skildhoek roep die wedergeboorte van Oesbekistan as ’n onafhanklike land in herinnering. Dit stel voorts ook die Islamitiese geloof voor wat deur 88% van Oesbeke beoefen word. Regs van die sekelmaan is twaalf sterre wat die maande van die Islamitiese kalender voorstel asook die diereriem.

Na die stigting van die Oesbekistanse SSR in 1925 is tot 1952 verskeie rooi vlae met goue inskripsie van die naam van die politieke entiteit gebruik. Die eerste variant wat van 22 Julie 1925 gebruik is het ’n inskripsie, ’n afkorting van Oesbekistanse Sosialistiese Sowjetrepubliek, in Arabies en Cyrillies bevat.

Van 9 Januarie 1926 is die Arabiese alfabet met Latynse alfabet vervang. Onder die Russiese inskripsie is nou in Tadjiks ook ’n inskripsie aangebring omdat die Oesbekistanse SSR ondergeskik aan die Tadjikistanse SSR was.

Na die skeiding van die Tadjikistanse en Oesbekistanse SSR in 1931 is die Tadjikse inskripsie van die vlag verwyder. Na 1935 is veranderings aan die Oesbekistanse Latynse alfabet aangebring en die vlag is dienooreenkomstig aangepas.

Nadat Oesbekies in 1940 in ’n Cyrilliese alfabet begin skryf is, is ’n nuwe vlag op 16 Januarie 1941 in gebruik geneem wat beide die Oesbekiese en Russiese naam in Cyrilliese skrif bevat het.

Op 29 Augustus 1952 het die vlag vir die laaste keer tydens die Sowjet-era verander. Hierdie vlag het bestaan uit drie horisontale bane in rooi, blou en rooi met wit fraiings tussenin. In die skildhoek was ’n hamer en sekel en ’n rooi ster. Die agterkant van híérdie vlag het geen tekens bevat nie.

Oesbekistan het op 1 September 1991 homself onafhanklik verklaar ongeveer drie maande voor die ontbinding van die Sowjetunie. Die soektog vir ’n nuwe nasionale vlag het kort daarna begin met ’n kompetisie om die nuwe ontwerp te bepaal. Meer as 200 inskrywings is ontvang en ’n kommissie is saamgestel om die voorstelle te evalueer. Die wenontwerp is op 18 November 1991 aanvaar nadat dit tydens ’n buitengewone sitting van die Oesbeekse Oppersowjet gekies is. Hierdeur het Oesbekistan die eerste van die nuwe onafhanklike republieke in Sentraal-Asië geword om ’n nuwe vlag te kies.

Die outonome Republiek Karakalpakië voer sedert die Sowjet-era sy eie vlag.



</doc>
<doc id="101279" url="https://af.wikipedia.org/wiki?curid=101279" title="NG gemeente Berea">
NG gemeente Berea

Die NG gemeente Berea is 'n klein gemeente van die Nederduitse Gereformeerde Kerk in die provinsie en Sinode van KwaZulu-Natal wat in 2015 68 belydende lidmate en een dooplidmaat gehad het. Met sy stigting op 17 Julie 1945 saam met die NG gemeente Port Natal was dit die eerste en enige geval dat twee gemeentes gelyktydig in die Tuinprovinsie afgestig is, en wel van die moedergemeente Durban. Dit is ook een van net enkele NG gemeentes wat twee maal gestig is, want nadat dit in 1992 met Port Natal en Glenwood saamgesmelt het, is Berea in 1997 opnuut as selfstandige gemeente gestig, 52 jaar ná sy oorspronklike stigting. 

Ná die De Vos-skeuring het die kerkraad van die gemeente Durban besluit om die gemeente in meer gemeentes te verdeel ten einde die lidmate meer intensief te kan bearbei. So is dan op 18 Julie 1945 in die kerksaal, Smithstraat 151, 'n afstigtingsvergadering gehou onder die bekwame voorsitterskap van ds. M.W. Odendaal, bygestaan deur die Ringslede, di. J.S. Erlank, H.C.J. Flemming en J.J. Struwig. Twee gemeentes is toe afgestig, naamlik Port Natal en Berea. 

Die naam Berea is voorgestel deur oudl. E.J. Muller en gesekondeer deur oudl. C.D. Viviers, en eenparig deur die vergadering aangeneem. Die ledetal is op sowat 970 vasgestel en as bruidskat het die gemeente die pastorie in Evansweg (Port Natal), gewaardeer vir £5 500, ontvang. Daar is toe ook besluit om gesamentlik met die moedergemeente die hoofdienste vir twee jaar nog in die moederkerk te hou. Binne die grense van die gemeente was geen geskikte saal of lokaal te kry nie. Ná 'n gesukkel is die pastorie in Evansweg verkoop en 'n pastorie in Windermereweg, Berea, gekoop. Die gemeente was gelukkig om in die begin die St. Mary-saal vir Sondagskooldoeleindes te huur, maar dit was nie lank nie of die eienaars het hulle die voorreg ontneem, met die gevolg dat die gemeente buitedienste, Strewers-vergaderinge, biduur en Sondagskool in die pastorie gehou moes word. Die Sondagskool moes maar klaarkom met 'n vertrek 16 x 16 vt. 

Maar daar het uitkoms gekom met die aankoop van die pastorie wat jare lank nog in gebruik was, met 'n oop stuk grond langsaan waarop die kerksaal later sou staan. Gelukkig was die gemeente nie lank vakant nie. Ná twee vrugtelose beroepe, het ds. F.N. van Niekerk die beroep aangeneem en is hy in 1946 bevestig. Met toegewydheid het die jong leraar hom vir die oprigting van 'n plek van aanbidding beywer, en op 2 Augustus 1947 is die hoeksteen van die sierlike saal gelê wat in Desember 1947 ingewy is. 

In Julie 1948 het ds. Van Niekerk die gemeente verlaat en op 9 Oktober 1948 is ds. J. Adler as leraar van die gemeente bevestig. Hy kon deur die genade van die Here die werk met seën voortsit, aldus "Ons gemeentelike feesalbum", en met behulp van 'n flukse kerkraad die skuld van £5 000 afbring tot £1 800. Dieselfde kerklike album het in 1952 berig: "Berea is vandag 'n bloeiende gemeente met 'n skitterende toekoms."

Op 15 Maart 1992 het Berea met Natal en Glenwood saamgesmelt weens die afname in NG lidmate in Durban, maar in 1997 het Berea opnuut afgestig. Die kerkgebou op die hoek van Floridaweg en 7de Laan, Morningside, is later verkoop, waarna die gemeente vir eredienste byeengekom het in die Tuinsig-sentrum, Problem Mkhizeweg 12, Morningside, Durban.


In 1960 het die Ring van Durban bestaan uit 13 gemeentes met 8 322 belydende lidmate, maar die gemeente Weza-Port Shepstone het later 'n afsonderlike ring geword sodat die 12 oorblywende gemeentes 7 698 belydende lidmate gehad het. In 1985 was daar twee Durbanse ringe, te wete Durban en Durban-Suid. In die gesamentlike getal van 20 gemeentes was daar toe 12 464 belydende lidmate. In 2000 het daar 19 gemeentes oorgebly met 10 241 belydende lidmate, maar die getal gemeentes het teen 2015 afgeneem tot 14 en die belydende lidmate tot 6 600.




</doc>
<doc id="101282" url="https://af.wikipedia.org/wiki?curid=101282" title="NG gemeente Glencoe">
NG gemeente Glencoe

Die NG gemeente Glencoe was die moedergemeente van die Nederduitse Gereformeerde Kerk op die KwaZulu-Natalse dorp Glencoe, maar dit is op 1 Maart 2000 by die dogtergemeente Glencoe-Oos (gestig in 1968) ingelyf.

Onder voorsitterskap van ds. M.W. Odendaal, moderator van die Natalse Kerk en predikant van Dundee, is die gemeente Glencoe op 23 Februarie 1940 tot 'n selfstandige gemeente afgestig van die moedergemeente Dundee. Die eerste kerkraadslede wat benoem is, was oudll. Jacobus Petrus Grové, Jan Adriaan Landman, Jacobus Lodewikus Botha, Willem Adriaan Smidt, Johan Daniël Nortjé, Jan Hendrik Blignaut, Philippus Johannes Venter; en diakens Abraham Christoffel Nel, Albert Eicker, Johannes Hendrik Schoeman, Jurgens Johannes Kritzinger, Paul Christiaan de Wet Nortjé, Johannes Petrus Izak Potgieter en Anthonie Michael van Rensburg. 'n Maand later, op 23 Maart, is die eerste kerkraadsvergadering gehou. 

Daar is besluit om alle nodige gemeentelike boeke en registers aan te koop; die eiendomme wat deur die moedergemeente geskenk is, is met dank in ontvangs geneem en reëlings sou getref word vir die transportering daarvan.

By die beroep van 'n leraar, blykbaar ook op die eerste kerkraadsvergadering, verskyn net die naam van ds. F.A.J. van der Merwe, medeleraar van Dundee sedert 1938 met standplaas Glencoe, op die groslys. Hy is as beroepe verklaar, en het hom die beroep later ook laat welgeval. Met groot ywer en vrug het hy en sy gade in die jong gemeente gearbei tot hulle in September 1943 na Wakkerstroom vertrek het. 

Op 3 Februarie 1944 is ds. Z.A.N. van den Heever en sy gesin ontvang as nuwe herder en leraar. Glencoe was sy eerste gemeente. Hy vertrek in 1951 na die Rand, waar hy tot 1953 leraar was van die NG gemeente Fordsburg en daarna van dié se dogtermeente NG gemeente Mayfair tot 1969. 

Die res van 'n skuld wat die nuwe gemeente van die moeder oorgeneem het, is reeds in 1944 afbetaal, en sedert 1946 is daar daadwerklik geywer om geld vir die bou van 'n nuwe kerkgebou in te samel, aangesien die kerksaal te klein geword het. Elke poging is mooi ondersteun, en op 10 Augustus 1949 is die eerste sooi omgekeer, terwyl die hoeksteen op 5 November gelê is. 

Gestadig het die werk voortgegaan en op 3 Februarie 1951 is die sierlike gebou onder blyke van groot belangstelling ingewy. Saam met die kerk is ook begin met die bou van 'n nuwe pastorie, en op 27 Julie 1951 is ook hierdie doeltreffende en gerieflike woning amptelik in gebruik geneem. 

Wat die groei van die gemeente betref, was daar in die beginjare 'n besonder merkbare toename. Met die afstigting was daar 384 lidmate; met die sensus in Mei 1941 is 550 lidmate en 1049 siele getel. Die sensus van Augustus 1948 het getoon dat die getalle toegeneem het tot 761 lidmate en 1 475 siele, terwyl daar in 1951, 896 lidmate en 1720 siele was. "Ons gemeentelike feesalbum" het in 1952 berig: "Die gemeente het moed vir die toekoms. Die Here wat sover gelei het, sal verder ook nog groot dinge doen. Grond is reeds verkry vir boudoeleindes in 'n moontlike nuwe gemeente. Die geloof vermag groot dinge."

Die dogtergemeente Glencoe-Oos is in 1968 van die moedergemeente afgestig, nadat laasgenoemde se belydende lidmate toegeneem het tot 1 046. In 1985 was die getalle onderskeidelik 398 en 405. Nadat Glencoe se getal belydende lidmate afgeneem het tot 250 en Glencoe-Oos s'n tot 308, is die moeder op 1 Maart 2000 by die dogter ingelyf. In 2015 was Glencoe-Oos het Glencoe-Oos se belydende lidmate 360 getel.






</doc>
<doc id="101283" url="https://af.wikipedia.org/wiki?curid=101283" title="Vastetoestand-skyf">
Vastetoestand-skyf

'n Vastetoestand-skyf (Engels: "solid-state drive", afgekort SSD) is 'n bergingstoestel waarop data gestoor word. Hierdie toestelle word tipies in rekenaars gebruik en is ontwerp om tradisionlele hardeskywe te vervang. Die skywe stoor inligting op flitsgeheue of skyfies, soortgelyk aan 'n kamera se geheuekaart of 'n USB-geheuestokkie, selfs nadat die krag daarna afgesny is.

SSD's het geen bewegende dele nie en is gevolglik stiller en minder sensitief vir stampe en skokke. Hulle verbruik ook minder krag as tradisionele hardeskywe. Toegang tot data (lees- en skryfspoed) is aansienlik vinniger. Die toegangstyd van 'n SSD is ongeveer 0,1 millisekondes.

Ongelukkig is SSD's nog relatief duur in vergelyking met tradisionele hardeskywe. Die pryse is egter besig om vinnig te daal soos die produksie daarvan toeneem. As gevolg van die voordele wat dit inhou, sal vastetoestand-skywe tradisionele hardeskywe na verwagting in die toekoms verdring.


</doc>
<doc id="101284" url="https://af.wikipedia.org/wiki?curid=101284" title="Koolstofmonoksied">
Koolstofmonoksied

Koolstofmonoksied (CO) is 'n kleurlose, reuklose en smaaklose gas wat effens minder dig as lug is. Die gas is toksies vir mense as dit voorkom in konsentrasies wat groter is as 35 dele per miljoen (dpm). Koolstofmonoksied word vervaardig tydens die verbrandingsproses van binnebrandenjins.



</doc>
<doc id="101286" url="https://af.wikipedia.org/wiki?curid=101286" title="NG gemeente Durban-Wes">
NG gemeente Durban-Wes

Die NG gemeente Durban-Wes is ’n gemeente van die Nederduitse Gereformeerde Kerk in die provinsie en Sinode van KwaZulu-Natal.

Soos talle ander gemeente in Durban, was Durban-Wes geleidelik aan die wegkrimp met net 187 belydende lidmate in byvoorbeeld 2010, maar op 13 November 2011 is sowel Hillary (gestig 1956; 358 belydende lidmate in 2010) as Malvern (gestig 1970; 630 belydende lidmate in 2010) by Durban-Wes ingelyf sodat laasgenoemde teen 2015 1 069 belydende lidmate gehad het, net 106 minder as die drie gemeentes se totaal in 2010. In dieselfde tydperk het die Ringe van Durban en Durban-Suid se belydende lidmate afgeneem van 7 933 tot 6 598, ’n afname van 16,8%, vergeleke met die samegestelde Durban-Wes se afname van net 9%.

In die Ringsverslag van Pietermaritzburg van April 1940 staan die volgende betekenisvolle paragraaf opgeteken: "Dit is toe onder die aandag van die Ring gekom dat Durban se gemeente te groot is, en almal het gevoel dat die werk in die groot stad beter behartig sou kon word as die gemeente in twee, en heel moontlik nog in drie, verdeel kon word. Dit is toe aan die Ringskommissie opgedra om dadelik sy aandag aan die saak te gee en te sien in hoever so iets prakties en moontlik is en om dan tot die verdeling van die gemeente oor te gaan." 

Uit die notule van die kerkraad van Durban, 13 Desember 1940 blyk dat "die beginsel om af te stig deur die vergadering goedgekeur is". Waarborglyste is uitgestuur en op die gekombineerde kerkraadsvergadering van 13 Desember 1941 stel mnr. J. de Wit voor dat Sea View-Pinetown as 'n aparte gemeente afgestig word. Hierdie voorstel is deur mnr. O.J. Bester gesekondeer en deur die kerkraad aanvaar. 

Met 'n lidmaattal van 671 en 'n sieletal van 1 075 is Sea View-Pinetown deur die Ringskommissie van die Ring van Pietermaritzburg op 25 Julie 1941 afgestig en is ds. G.C. van Rooyen van Durban as die eerste konsulent benoem. Durban-Suid is net die dag vantevore afgestig.

Ds. C. Nel het as eerste leraar van Durban-Wes die gemeente vyf jaar bedien en gedurende hierdie tyd het om meer die bou en inwyding van die kerksaal sowel as die afstigting van Pinetown op 20 September 1948 plaasgevind. 

Op Vrydag 5 Maart 1948 is ds. en mev. F.J. van der Merwe verwelkom in die plek van ds. Nel wat 'n beroep na Melville aangeneem het, en op Saterdag 6 Maart is hy bevestig. Op Sondag 7 Maart lewer hy sy intreepreek en bedien die gemeente 'n jaar en elf maande. 

Hierna is prop. P.A. Prosch op Maandag 13 Februarie 1950 beroep en op Saterdag 8 April bevestig. IN 1952 was die lidmaattal 678, die sieletal 1 030, die diensdoende kerkraadslede 32 en die gemeente in 16 wyke verdeel.

Op die webtuiste van die NG Kerk in KwaZulu-Natal skryf Hannes Zwarts van Durban-Wes enkele jare gelede (waarskynlik 2008): "Weens verslegtende ekonomiese tendense en verminderde lidmaattal, het die gemeente se profiel drasties verander. In Oktober 1999 moes ons afskeid neem van ons voltydse leraar. Onder sy leiding het hy die gemeente gelei om selfstandig te bly fonksioneer en daar het ons geleer om nie ‘n “dominee-kerk” te wees nie. Omstandighede het ook daartoe bygedra dat ons ons kerkgebou moes prysgee. Einde November 2000 het ons die deure van ons geliefde kerkgebou finaal gesluit. Met groot hartseer het ons afskeid geneem. Die volgende erediens wat gehou was, het plaasgevind in die Seaview skoolsaal, wat nou vir die afgelope agt jaar ons plek van aanbidding is. 

"Deurdat die samesyn van gelowiges so ’n heerlike ervaring is, hou ons nou al vir die afgelope elf jaar maandeliks ’n vlooimark wat alom bekend geraak het. Ons is dankbaar daarvoor dat ons werk aan andere kan verskaf om so ook brood op hulle tafel te verseker. Na vele in-diepte navorsing en gebed het ons besluit om voorlopig nie die gemeente by ’n buurgemeente in te skakel nie, maar voort te gaan as ’n kombinasie-gemeente met Malvern. Malvern se twee leraars lei om die beurt op ’n Sondagoggend die erediens. Een leraar is verantwoordelik vir huisbesoek en woon kerkraadsvergaderings by. Ons finalejaar katkisante woon ook die klasse te Malvern by. Ons vergoed Malvern maandeliks finansieel soos ooreengekom deur beide die kerkrade vir die dienste van leraars.

"Ons benader die toekoms met nugtere denke. Aangesien tendense meebring dat gemeentes kleiner word, neem ons deel aan gesprekvoering met die aangrensende gemeentes op ’n moontlike makrostruktuur. Ons toekoms is egter nie in ons eie hande nie, maar ons sal steeds die ligbaken in die area bly om hier te woeker en te werk tot eer van die Here en tot uitbreiding van die Koninkryk."

Hier die situasie het voortgeduur tot Durban-Wes, Hillary en Malvern op 13 November 2011 onder die naam Durban-Wes saamgesmelt het.


In 1960 het die Ring van Durban bestaan uit 13 gemeentes met 8 322 belydende lidmate, maar die gemeente Weza-Port Shepstone het later 'n afsonderlike ring geword sodat die 12 oorblywende gemeentes 7 698 belydende lidmate gehad het. In 1985 was daar twee Durbanse ringe, te wete Durban en Durban-Suid. In die gesamentlike getal van 20 gemeentes was daar toe 12 464 belydende lidmate. In 2000 het daar 19 gemeentes oorgebly met 10 241 belydende lidmate, maar die getal gemeentes het teen 2015 afgeneem tot 14 en die belydende lidmate tot 6 600.




</doc>
<doc id="101292" url="https://af.wikipedia.org/wiki?curid=101292" title="Klas 34-200-diesellokomotief">
Klas 34-200-diesellokomotief

Klas 34 is 'n tipe diesellokomotief - tegnies 'n diesel-elektriese lokomotief - wat deur die Suid-Afrikaanse Spoorweë gebruik is. Hierdie lokomotief is 'n voorsetting van die "Co-Co" (twee drie-as draaistelle met 'n elektriese motor elk per as) hooflynontwerp.

Die 34-200 reeks is deur "Electromotive Division of General Motors" verskaf in 1971 en 1972. Die 34-200 reeks is in sy geheel ingevoer terwyl die ander reekse in Suid-Afrika vervaardig is. Die vervaardiger se nommer is GT26MC. 

Hulle is toegerus met 'n tweeslag-V16-turboaangedrewe, na-verkoelde dieselenjin wat 'n wisselstroomaltenator aandryf. Die wisselstroom word beheer deur elektroniese toerusting wat die ses traksiemotors, wat op die aste geïnstalleer is, aandryf.



</doc>
<doc id="101297" url="https://af.wikipedia.org/wiki?curid=101297" title="Baanresonansie">
Baanresonansie

In sterrekunde vind baanresonansie of wentelresonansie plaas wanneer twee wentelende voorwerpe ’n gereelde, periodieke swaartekraginvloed op mekaar uitoefen en die verhouding tussen hul wentelperiodes deur twee klein heelgetalle uitgedruk kan word. Dit is dus die getal omwentelings wat twee liggame in dieselfde tyd doen en dit word in ’n verhouding uitgedruk, soos 2:3. Hierdeur kom twee liggame reëlmatig in dieselfde onderlinge posisies ten opsigte van mekaar (dit word konjunksies genoem) en ondervind hulle periodiek op dieselfde plek mekaar se swaartekrag. 

Die fisiese beginsel agter ’n baanresonansie stem ooreen met iemand wat ’n kind op ’n swaai stoot en die swaai met gereelde tussenposes ’n stoot gee. 

In die meeste gevalle het dit ’n "onstabiele" wisselwerking tot gevolg, waarin die liggame hul wentelbane verander totdat die resonansie nie meer bestaan nie. In sekere omstandighede is ’n resonante stelsel stabiel en aanpasbaar sodat die liggame in resonansie bly.


Die spesiale geval van ’n resonansie van 1:1 (tussen liggame met dieselfde wentelradius) bring mee dat groot liggame in die Sonnestelsel die meeste ander liggame in hul wentelbaan uitwerp; dit is deel van die proses van ’n planeet om sy wentelbaan "skoon te vee", wat gebruik word in die definisie van ’n planeet deur die Internasionale Sterrekundevereniging (IAU).


</doc>
<doc id="101299" url="https://af.wikipedia.org/wiki?curid=101299" title="Aanpassingsoptiek">
Aanpassingsoptiek

Aanpassingsoptiek of adaptiewe optiek (AO) is ’n tegniek waardeur die gehalte van optiese stelsels verbeter word deur te kompenseer vir die uitwerking van bestaande, vinnig veranderende steurings – veral atmosferiese steurings. Die tegniek is in die 1970's vir militêre doeleindes ontwikkel. Deesdae word dit toegepas by sterrekundige waarnemings van die aarde af.

Wanneer sterlig byvoorbeeld deur lae in die atmosfeer beweeg, vind ’n versteuring van die golffronte plaas. Met behulp van AO kan vir dié steurings gekompenseer word.

As ’n spieëlteleskoop ’n lensopening van 10 m het, beteken dit die beeldskerpte, wat afhanklik is van die golflengte, is ’n faktor 10 tot 50 slegter as wat ’n mens sou verwag. Die swakker beeldgehalte word dus nie deur die teleskoop veroorsaak nie, maar deur die termies-optiese steurings in die luglae. Om op te maak daarvoor, word die teleskoop met AO toegerus.

Aanpassingsoptiek bestaan gewoonlik uit drie komponente:



</doc>
<doc id="101302" url="https://af.wikipedia.org/wiki?curid=101302" title="Puttgarden">
Puttgarden

Puttgarden is 'n nedersetting op die Duitse eiland Fehmarn in die Oossee. Dit lê op 'n belangrike veerbootroete tussen Duitsland en Denemarke. Die roete staan bekend as "Vogelfluglinie". Daar is 'n seestraat tussen Puttgarden en die Deense eiland Lolland wat 18km wyd is. Treine word op die veerbote gelaai by beide nedersettings en dan na die anderkant geneem waar hulle hul reis voortsit.


</doc>
<doc id="101304" url="https://af.wikipedia.org/wiki?curid=101304" title="NG gemeente Durban-Suid">
NG gemeente Durban-Suid

Die NG gemeente Durban-Suid was die tweede oudste gemeente van die Nederduitse Gereformeerde Kerk in die stad Durban en die 19de gemeente wat in die Tuinprovinsie gestig is, maar dit het op 1 September 2005 met Montclair saamgesmelt om Durban-Oos te vorm. Dié nuwe gemeente se belydende lidmate het binne die eerste 10 jaar van sy bestaan afgeneem van 835 tot 332. Nogtans hou hy albei voormalige kerkpersele in stand, te wete die destydse Durban-Suid s’n by Old Missionweg 49, Grosvenor, en Montclair s’n by Montclairweg 42. Eredienste word nog in albei geboue gehou.

Durban-Suid is op 24 Julie 1941 gestig, net 'n dag voor Durban-Wes, met ds. D.J.J. de Vos as eerste konsulent. Gedurende die vakature het ds. J.P. Liebenberg, emeritus, ’n tyd lank die gemeente bearbei. Nadat nege beroepe sonder sukses uitgebring is, is ds. H.O. Viviers, hulpprediker van die gemeente Komga, beroep. Hy het hom die keuse laat welgeval en is op 20 Maart 1943 bevestig.

By die stigting van die gemeente was daar geen vaste eiendom waarmee 'n begin gemaak kon word nie. Eers in Oktober 1943 kon grond vir die oprigting van die nodige geboue aangekoop word. Die hoeksteen van 'n doelmatige kerksaal is op 9 Maart 1946 deur die plaaslike leraar gelê, en op 31 Augustus het die plegtige inwyding daarvan geskied. Tot op daardie tyd is die hoofdienste in 'n spoorwegsaal gehou. In Oktober 1946 kon 'n nuwe pastorie in gebruik geneem word, nadat die leraar met sy gesin op vier verskillende plekke gewoon het.

Met die vinnige uitbreiding van die gemeente het die werk vir die leraar te veel geword. As gevolg van sy versoek om 'n hulpleraar, in Augustus 1945 tot die kerkraad gerig, is die dienste van ds. M.W. Odendaal, emeritus, vir 'n tydjie verkry. Ds. Viviers het die gemeente met groot ywer en toegewydheid bearbei tot hy op 28 September 1947 afskeid geneem het, aangesien hy 'n beroep na Dannhauser aangeneem het.

Nadat vyf beroepe bedank is, het ds. F.M. Smit van Dealesville aangeneem en is die vakature met sy bevestiging op 2 Oktober 1948 gevul. Die nadelige gevolge van die De Vos-skeuring en die A.E.B.-bedrywighede en die lang vakature was duidelik waarneembaar in die gemeente. Daarby was die werkkring uitgestrek en die werk vir een predikant heeltemal te veel. Die nuwe leraar het dus 'n geweldige taak op sy skouers gevind.

Op 29 Julie 1950 is prop. P. Cronje met oplegging van hande as medeleraar bevestig, en in Februarie 1951 het die gemeente, met die stigting van die gemeente Montclair, moeder geword. Ds. Cronje het 'n beroep daarheen aangeneem en op 20 Mei 1951 afskeid geneem. Die voordeel van die afstigting het al spoedig geblyk, onder meer deur die aanmerklike verbetering in die gemeente se finansiële posisie.

Durban-Suid se kerkgebou is in Desember 1967 in gebruik geneem.

In 1985 is Durban-Suid nog deur twee leraars bedien en het die gemeente 455 doop- en 884 belydende lidmate gehad. In daardie jaar het Montclair ook twee predikante gehad, terwyl die dooplidmate 404 en die belydende lidmate 820 getel het. Teen 2000, steeds met twee leraars, het Durban-Suid 291 dooplidmate en 643 belydende lidmate gehad en Montclair, nou met net een leraar, onderskeidelik 166 en 503.

Die saamgestelde gemeente Durban-Oos het die lewe op 1 September 2005 begin met 204 doop- en 835 belydende lidmate. Ds. R.F. Geyser het oorgekom van Durban-Suid af en G.A. Hanekom van Montclair af. Vyf jaar later, in 2010, het die dooplidmate 39 getel en die belydende lidmate 346, wat in 2015 onderskeidelik 44 en 332 was.


In 1960 het die Ring van Durban bestaan uit 13 gemeentes met 8 322 belydende lidmate, maar die gemeente Weza-Port Shepstone het later 'n afsonderlike ring geword sodat die 12 oorblywende gemeentes 7 698 belydende lidmate gehad het. In 1985 was daar twee Durbanse ringe, te wete Durban en Durban-Suid. In die gesamentlike getal van 20 gemeentes was daar toe 12 464 belydende lidmate. In 2000 het daar 19 gemeentes oorgebly met 10 241 belydende lidmate, maar die getal gemeentes het teen 2015 afgeneem tot 14 en die belydende lidmate tot 6 600.




</doc>
<doc id="101307" url="https://af.wikipedia.org/wiki?curid=101307" title="Klas 37-diesellokomotief">
Klas 37-diesellokomotief

Die Suid-Afrikaanse Klas 37-000 van 1981 is 'n diesel-elektriese lokomotief uit die Suid-Afrikaanse Spoorweë-era.



</doc>
<doc id="101308" url="https://af.wikipedia.org/wiki?curid=101308" title="Klas 39-000-diesellokomotief">
Klas 39-000-diesellokomotief

Die Suid-Afrikaanse Klas 37-000 van 2006 is 'n Suid-Afrikaanse diesel-elektriese lokomotief uit die Spoornet-era.

Transwerk het in 2005 met 'n projek begin om eenhonderd bestaande lokomotiewe tot nuwe Klas 39-000 Electro-Motive Diesel tipe GT26CU-3 lokomotiewe vir Spoornet om te bou. Slegs vyf is uiteindelik omgebou en in diens gestel tussen April 2006 en 2009.
In 2005 het "Transwerk", later herdoop na "Transnet Rail Engineering" (TRE), en in 2013, "Transnet Engineering", begin met 'n projek om die bestaande lokomotiewe in Klas 39-000 vir Spoornet te herbou. Die "Electro-Motive Diesel" tipe EMD GT26CU-3 diesel-elektriese lokomotiewe sou herbou word van Klas 34-600 en 34-800 tipe GT26MC en Klas 37-000 tipe GT26M2C lokomotiewe. Die oorspronklike lokomotiewe is almal ontwerp deur General Motors Electro-Motive Division (GM-EMD) en is gebou deur General Motors Suid-Afrika (GMSA) in Port Elizabeth tussen 1974 en 1981. Geskikte rame van ou skrootlokomotiewe is gebruik.

Die herbouwerk is by die Transwerk werkswinkels in Bloemfontein onderneem. Daar is beoog om 'n honderd Klas 39-000s te produseer, maar ten spyte van die tegniese sukses van die TRE-deel van die projek, is herbou gestaak ná die voltooiing van slegs vyf lokomotiewe, na bewering as gevolg van hoër-as-verwagte koste. Daar is besluit om in plaas van die herstel van 'n honderd ou lokomotiewe, eerder die program voort te sit met die bou van vyftig nuwe Klas 39-200 lokomotiewe.



</doc>
<doc id="101309" url="https://af.wikipedia.org/wiki?curid=101309" title="Klas 39-200-diesellokomotief">
Klas 39-200-diesellokomotief

Die Suid-Afrikaanse Klas 39-200 van 2009 is 'n Suid-Afrikaanse diesel-elektriese lokomotief uit die Transnet Freight Rail era.

Teen die einde van 2009 is die eerste van vyftig Klas 39-200 "Electro-Motive Diesel" tipe GT26CU-3 diesel-elektriese lokomotiewe in diens gestel deur "Transnet Freight Rail". Die lokomotiewe is nuut gebou na 'n vroeëre projek om ouer lokomotiewe na Klas 39-000 lokomotiewe te herbou laat vaar is.

In 2005 het "Transwerk", later herdoop na "Transnet Rail Engineering" (TRE), en in 2013, "Transnet Engineering", begin met 'n projek om die bestaande lokomotiewe in Klas 39-000 vir Spoornet te herbou. Die Electro-Motive Diesel tipe EMD GT26CU-3 diesel-elektriese lokomotiewe sou herbou word van Klas 34-600 en 34-800 tipe GT26MC en Klas 37-000 tipe GT26M2C lokomotiewe. Die oorspronklike lokomotiewe is almal ontwerp deur General Motors Electro-Motive Division (GM-EMD) en is gebou deur General Motors Suid-Afrika (GMSA) in Port Elizabeth tussen 1974 en 1981. Geskikte rame van ou skrootlokomotiewe is gebruik.

Die herbouwerk is by die Transwerk werkswinkels in Bloemfontein onderneem. Daar is beoog om 'n honderd Klas 39-000s te produseer, maar ten spyte van die tegniese sukses van die TRE-deel van die projek, is herbou gestaak ná die voltooiing van slegs vyf lokomotiewe, na bewering as gevolg van hoër-as-verwagte koste. Daar is besluit om in plaas van die herstel van 'n honderd ou lokomotiewe, eerder die program voort te sit met die bou van vyftig nuwe Klas 39-200 lokomotiewe.

Die Klas 39-200 lokomotiewe is nuut gebou van ingevoerde en plaaslik vervaardigde komponente by die Koedoespoort TRE werkswinkels oos van Pretoria, in samewerking met EMD. Teen Oktober 2009 was meer as twintig lokomotiewe reeds gebou en het roltoetse ondergaan, en teen April 2010 het die laaste van vyftig lokomotiewe van die produksielyn afgerol. Die bouprojek is in twaalf maande voltooi en hulle is in die reeks 39-201 tot 39-250 genommer.

Al die klas 39-200 lokomotiewe is in die Transnet Freight Rail-kleurskema afgelewer.


</doc>
<doc id="101310" url="https://af.wikipedia.org/wiki?curid=101310" title="Klas 34-400-diesellokomotief">
Klas 34-400-diesellokomotief

Die Suid-Afrikaanse Klas 34-400 van 1973 is 'n Suid-Afrikaanse diesel-elektriese lokomotief ontwerp deur General Electric (GE) en gebou vir die Suid-Afrikaanse Spoorweë deur die Suid-Afrikaanse General Electric-Dorman Long Locomotive Group (SA GE-DL, later Dorbyl).

Tussen April 1973 en November 1974 het die Suid-Afrikaanse Spoorweë eenhonderd Klas 34-400 General Electric tipe U26C diesel-elektriese lokomotiewe in diens gestel, genommer in die reeks 34-401 tot 34-500.


</doc>
<doc id="101311" url="https://af.wikipedia.org/wiki?curid=101311" title="Klas 34-500-diesellokomotief">
Klas 34-500-diesellokomotief

Die Suid-Afrikaanse Klas 34-500 van 1974 is 'n Suid-Afrikaanse diesel-elektriese lokomotief van die Suid-Afrikaanse Spoorweë-era. 

Tussen 1974 en 1977 het die staatsbeheerde Suid-Afrikaanse Yster en Staalkorporasie (nou Kumba Iron Ore) vier-en-veertig "General Electric" tipe U26C diesel-elektriese lokomotiewe in diens geplaas op sy 1974-geboude Sishen-Saldanha ysterertslyn, en as swaar rangeerders by die Sishenmyn. 

In 1977 is 'n verdere twee lokomotiewe vir die Douglas Colliery naby Witbank gebou. Nege en dertig van die Yskorlokomotiewe is ook in 1977 oorgeplaas na die Suid-Afrikaanse Spoorweë, waar hulle aanvanklik aangewys was as Klas 34-400 ex Iscor, maar later bekend staan as Klas 34-500.


</doc>
<doc id="101312" url="https://af.wikipedia.org/wiki?curid=101312" title="Klas 35-000-diesellokomotief">
Klas 35-000-diesellokomotief

Die Suid-Afrikaanse Klas 35-000 van 1972 is 'n diesel-elektriese lokomotief van die Suid-Afrikaanse Spoorweë-era.

Tussen Maart 1972 en Mei 1973 het die Suid-Afrikaanse Spoorweë sewentig Klas 35-000 "General Electric" tipe U15C lokomotiewe in taklyndiens geplaas.


</doc>
<doc id="101313" url="https://af.wikipedia.org/wiki?curid=101313" title="Pikosekonde">
Pikosekonde

'n Pikosekonde (simbool: ps) is 'n tydmaat wat van die SI-basiseenheid vir tyd, die sekonde afgelei is. 'n Pikosekonde is 'n biljoenste van 'n sekonde (0,000 000 000 001 s). Dit word voorgestel as 1x10 s.


</doc>
<doc id="101314" url="https://af.wikipedia.org/wiki?curid=101314" title="Vlag van Oman">
Vlag van Oman

Die nasionale vlag van Oman is op 18 Oktober 1995 amptelik in gebruik geneem. Die vlag vertoon ’n vertikale rooi baan aan die vlagpaalkant met drie horisontale bane in, van bo na onder, wit, rooi en groen met die landswapen in die skildhoek.

Elk van die kleure het ’n simboliese betekenis:

Voorts stel wit die ou imamaat in die binneland voor en rooi die hoofstad Maskat.

Tot 1975 het Oman die eenvoudige rooi vlag van die inheemse Omane gebruik. In 1970 het die Sultan ’n nuwe nasionale vlag bekendgestel. ’n wit en groen baan is aan die wapperkant toegevoeg en die nasionale embleem, die wapen van die Albusaidi-dinastie is in die skildhoek aangebring.

Tussen 1970 en 1995 was die grootte van die horisontale rooi baan dunner as dié van die wit en groen bane (ongeveer een vyfde van die hoogte met die ander twee vyfdes elk).

Die standaard van die Sultan van Oman is ’n rooi vlag met ’n dik groen rand (ongeveer een sesde van die hoogte van die vlag) en ’n dik rooi rand van dieselfde dikte daar rondom. Dit bevat die land se embleem in goud in die middel van die vlag.



</doc>
<doc id="101315" url="https://af.wikipedia.org/wiki?curid=101315" title="NG gemeente Montclair">
NG gemeente Montclair

Die NG gemeente Montclair was 'n gemeente van die Nederduitse Gereformeerde Kerk in die provinsie en Sinode van KwaZulu-Natal. Dit het op 1 September 2005 saamgesmelt met die moedergemeente, NG gemeente Durban-Suid, waarna dié saamgestelde gemeente bekendstaan as Durban-Oos. Dié nuwe gemeente se belydende lidmate het binne die eerste 10 jaar van sy bestaan afgeneem van 835 tot 332. 

Die gemeente is op 21 Februarie 1951 van Durban-Suid afgestig as die 26ste van die destydse Natalse Kerk en die sewende in die stad Durban. As gevolg van die geografiese uitgestrektheid en die verspreidheid van sy lidmate, het die gemeente Durban-Suid voor groot probleme te staan gekom. Baie van sy lidmate het met die jare verband met die Kerk verloor. Veral die lede van die wyke Montclair en Suidkus is die swaarste getref deurdat vervoerdienste na die sentrale kerksaal ongerieflik was. 

Die hou van buitedienste was ook nie die mees bevredigende oplossing nie, want met een leraar alleen kon daar hoogstens een maal per maand op al sewe die buitediensplekke 'n diens gehou word. Baie buitedienste het ook nie daartoe bygedra om die saamhorigheidsgevoel van die gemeente te versterk nie. Finansieel was die gemeente, wat wel kort voor Montclair se afstigting sowat 1 200 belydende lidmate gehad het, nie daartoe in staat om 'n medeleraar te beroep nie. 

Deur geldelike steun van die Sinodale Armesorgkommissie kon egter later oorgegaan word tot die beroep van 'n medeleraar wat ook deeltyds sou optree as Natalse spoorwegleraar. Sodoende kon prop. Pierre Cronjé op 29 Julie 1950 in die gemeente as medeleraar en deeltydse spoorwegleraar bevestig word. Benewens sy werk as spoorwegleraar was ds. Cronjé se taak die bearbeiding van die wyke Montclair en Suidkus en meer spesifiek om hierdie wyke vir afstigting ryp te maak.

Dié werk was voorspoedig sodat op die kerkraadsvergadering van Durban-Suid op 8 Desember 1950 daar aan hierdie wyke verlof toegestaan is om voorbereidende maatreëls te tref vir afstigting tot 'n aparte gemeente. Onder blyke van groot geesdrif is hierdie nuwe gemeente op 21 Februarie 1951 in die Montclair-saal gestig. Op 2 April 1951 het die kerkraad 'n eerste beroep uitgebring en wel op ds. Cronjé van die moedergemeente, wat hom dan ook die beroep laat welgeval het. 

Op 26 Mei 1951 is ds. Cronjé ontvang as eerste leraar van die jong gemeente. Tereg is daar destyds in die pers melding gemaak van die feit dat dit 'n gemeente is sonder kerk, sonder saal en sonder pastorie. Ten spyte van vele struikelblokke in die weg, het die jong gemeente met groot toewyding en opoffering sy taak aangepak. Die afstigting was 'n geloofstap, maar in die kort tydjie van sy bestaan is daar oorvloedig bewys gelewer dat wie op die Here vertrou nie beskaamd hoef te staan nie, aldus "Ons gemeentelike feesalbum" van 1952. Die gemeente is afgestig met 540 belydende lidmate, maar teen 1960 het dit afgeneem tot 450 nadat Suidkus op 4 Julie 1958 van die gemeente afgestig het. Dié dogtergemeente het in 1960 340 belydende lidmate gehad. Ds. D.J.J. Oosthuizen, van 1955 af leraar van Montclair, het in 1959 die beroep na Suidkus as dié gemeente se eerste leraar aangeneem.

In 1985 het Montclair twee predikante gehad, terwyl die dooplidmate 404 en die belydende lidmate 820 getel het. Durban-Suid is ook deur twee leraars bedien en het 455 doop- en 884 belydende lidmate gehad. Teen 2000, steeds met twee leraars, het Durban-Suid 291 dooplidmate en 643 belydende lidmate gehad en Montclair, nou met net een leraar, onderskeidelik 166 en 503.

Die saamgestelde gemeente Durban-Oos het die lewe op 1 September 2005 begin met 204 doop- en 835 belydende lidmate. Ds. R.F. Geyser het oorgekom van Durban-Suid af en G.A. Hanekom van Montclair af. Vyf jaar later, in 2010, het die dooplidmate 39 getel en die belydende lidmate 346, wat in 2015 onderskeidelik 44 en 332 was. Nogtans hou die nuwe gemeente steeds eredienste in albei die samestellende dele se ou kerkgebou, te wete die destydse Durban-Suid s’n by Old Missionweg 49, Grosvenor, en Montclair s’n by Montclairweg 42.


In 1960 het die Ring van Durban bestaan uit 13 gemeentes met 8 322 belydende lidmate, maar die gemeente Weza-Port Shepstone het later 'n afsonderlike ring geword sodat die 12 oorblywende gemeentes 7 698 belydende lidmate gehad het. In 1985 was daar twee Durbanse ringe, te wete Durban en Durban-Suid. In die gesamentlike getal van 20 gemeentes was daar toe 12 464 belydende lidmate. In 2000 het daar 19 gemeentes oorgebly met 10 241 belydende lidmate, maar die getal gemeentes het teen 2015 afgeneem tot 14 en die belydende lidmate tot 6 600.




</doc>
<doc id="101316" url="https://af.wikipedia.org/wiki?curid=101316" title="Nylkrokodil">
Nylkrokodil

Die Nylkrokodil ("Crocodylus niloticus") is die grootste van die vier krokodilspesies wat in Afrika voorkom. Die krokodille het lang sterte en kragtige kake. Hulle agterpote is geweb om hulle te help swem. Hulle word tot 6 meter lank en kan tot 1000 kg weeg. Die mannetjies is gewoonlik groter as die wyfies.

Nylkrokodille kom wydverspreid oor Afrika suid van die Sahara en in Madagaskar voor. Hulle het vantevore selfs in die Middellandse See, Israel en Jordanië voorgekom. Hierdie krokodille leef in verskillende habitats, insluitend mere, riviere en riviermondings.

Onvolwasse nylkrokodille vreet insekte en klein vissies. Die volwasse nylkrokodille vang groter diere om te vreet, soos sebras, wildsbokke, wildebeeste en buffels, en vreet ook mense.

Dié krokodille paar in die water, waarna die wyfie 'n gat in die grond grawe waarin sy haar eiers lê. Hulle kan tot 60 eiers lê wat ongeveer 90 dae neem om uit te broei. Die wyfie pas die nes gedurende hierdie tyd op. Jong krokodille kan vanaf 12-jarige ouderdom voortplant.


</doc>
<doc id="101321" url="https://af.wikipedia.org/wiki?curid=101321" title="NG gemeente Pinetown">
NG gemeente Pinetown

Die NG gemeente Pinetown is 'n gemeente van die Nederduitse Gereformeerde Kerk in die provinsie en Sinode van KwaZulu-Natal met sy middelpunt op Pinetown by Durban.

Met die snelle uitbreiding van die NG Kerk in die destydse Natal – veral deur die vinnige aanwas van Afrikaners in Durban – is die behoefte aan kleiner gemeentes al gou gevoel. So het ook die westelike gedeelte van die stad sy eie gemeente afgestig, naamlik Durban-Wes. Dit het 'n baie groot uitgestrekte gebied beslaan, maar was nie te dig bevolk nie. Met die groei van die voorstede van Durban het die gemeentes mettertyd groter en groter geword. Gevolglik is daar op 20 September 1946 deur die Ringskommissie van Pietermaritzburg 'n stigtingsvergadering gehou in die kerksaal in Marianhillweg, Pinetown. Die destydse Ringskommissie het uit di. C.W.I. Pistorius, H.C.J. Flemming en C. Nel (scriba) bestaan. Daardie aand is die gemeente Pinetown met 380 lidmate gestig.

Aanvanklik het die gemeente gesukkel om te bestaan, aangesien dit tien maande vakant was. In Augustus 1947 ontvang die jong gemeente plegtig sy eerste herder en leraar in die persoon van ds. N.J.S. van der Merwe van Simonstad. Volgens argiefstukke het hy nie ‘n maklike taak in die gemeente gehad nie, want hy moes op ‘n Sondag vyf eredienste waarneem. Hy het soggens begin by Malvern om 09:00, en daarna Pinetown om 10:15, Escombe om 11:15, Hillcrest 15:00 en weer saans om 19:30 by Pinetown. Nadat hy byna twee jaar gearbei het, aanvaar hy 'n beroep na die gemeente Oudtshoorn. Nadat die gemeente ses maande vakant was, ontvang hulle hul tweede leraar in die persoon van prop. J.G. Odendaal en wel op 18 Maart 1950. Die gemeente het toe nog die saal in Marianhillweg as plek van aanbidding gebruik. In 1952 kon "Ons gemeentelike feesalbum" berig: "Die gemeente is stadig maar geleidelik besig om sy plek as selfstandige gemeente in Natal vol te staan."

Die huidige kerkgebou se hoeksteen is gelê deur ds. J.G. Odendaal met die kerk se inwyding op 29 November 1958. Dit is ontwerp deur die firma Geers, Koelewyn & Moors en die bouaannemer was Dirker Brs. (Edms.) Bpk.

Pinetown is die moeder van drie dogtergemeentes, wat almal tans (2015) nog bestaan. Escombe het eerste aan die beurt gekom toe hulle op 27 September 1974 van Pinetown afstig met 'n ledetal van 368. In 2015 het dié dogtergemeente 220 belydende lidmate gehad. Ds. Tiaan Jordaan, Pinetown se leraar van 1973 af, het in 1974 die beroep na Escombe aanvaar en dié gemeente se eerste predikant geword. Hy het sy emeritaat in 2010 aanvaar, maar die gemeente aanhou bly bedien.

Net sewe maande ná Escombe se afstigting, op 30 April 1975, stig Westville af met as eerste predikant ds. N.F. Wilson, voorheen van die moedergemeente. Hy is op 14 Desember 1980 skielik in die amp oorlede. 

Die derde en laaste afstigting was Krantzkloof op 29 Januarie 1984. Ds. Bernard Mostert, voorheen van die moedergemeente, is op 11 Maart 1984 as dié gemeente se eerste leraar bevestig.

In 1973, voor enige afstigtings, het Pinetown 1 644 belydende lidmate gehad. In 2015 was Pinetown en haar drie dogtergemeentes se gesamentlike getal belydende lidmate 106 minder, naamlik 1 538, vergeleke met 'n totaal van 2 454 in 1985.

Begin 2013 het die gemeente deeglike herstelwerk aan die kerkgebou laat doen en het hulle tydelik kerk gehou in die saal. In die naweek van 7 tot 9 Junie 2013 is die kerk opnuut in gebruik geneem. Die Vrydagaand het die lidmate na tuisgemaakte rolprente gekyk oor die spit van die eerste sooi en die vordering van die destydse bouwerk.


In 1960 het die Ring van Durban bestaan uit 13 gemeentes met 8 322 belydende lidmate, maar die gemeente Weza-Port Shepstone het later 'n afsonderlike ring geword sodat die 12 oorblywende gemeentes 7 698 belydende lidmate gehad het. In 1985 was daar twee Durbanse ringe, te wete Durban en Durban-Suid. In die gesamentlike getal van 20 gemeentes was daar toe 12 464 belydende lidmate. In 2000 het daar 19 gemeentes oorgebly met 10 241 belydende lidmate, maar die getal gemeentes het teen 2015 afgeneem tot 14 en die belydende lidmate tot 6 600.




</doc>
<doc id="101322" url="https://af.wikipedia.org/wiki?curid=101322" title="Richmond Hill, Londen">
Richmond Hill, Londen

Richmond Hill is 'n heuwel in die London Borough of Richmond, 'n distrik in die suidweste van die Britse hoofstad, met 'n effense helling aan sy noordekant van die Teemsriviervallei se weivelde af. Dit was hier waar koning Hendrik VII van Engeland vroeg in die 16de eeu die Richmond-paleis as koninklike woning laat oprig het, terwyl Karel I 'n deel van die terrein as sy privaat jaggebied (tans Richmond Park) verklaar het.

Die uitsig vanaf Richmond Hill oor die Teems, wat deur Sir Walter Scott as 'n ongeëwenaarde landskap van natuurskoon beskryf is, is onsterflik gemaak in 'n wye reeks van gedigte en skilderye, waaronder J.M.W. Turner se befaamde "View of the Thames from Richmond Hill" en "The Thames from Richmond Hill", en in lofliedere besing. Dit is ook die enigste uitsig in Engeland wat deur 'n parlementswet – die "Richmond, Ham en Petersham Open Spaces Act" van 1902 – as natuurmonument beskerm is. Tot vandag is dit die mees landelike van alle uitsigte op Londen se kimlyn, met plesierbote en grasende koeie op rustige weilande.

Die natuurskoon van die gebied en die nabyheid van 'n koninklike paleis het reeds in die 16de eeu adellikes en welvarendes gelok wat hier hul statige wonings laat bou het en die aanleiding gegee tot die stigting van Richmond, 'n nedersetting wat oorspronklik in die graafskap Surrey geleë was en in 1890 by Londen ingesluit is. Oor die eeue heen het Londenaars hier ambisieuse eiendomsprojekte verwesenlik, terwyl adellikes hul eie weergawe van Arkadië teen die voet van die heuwel herskep het. Temidde van tuine, parke, bosse en weivelde het paleise ontstaan wat deur 'n netwerk van lane met mekaar verbind is. Die heuwel en sy omgewing het in 2006 omvattende restourasie ondergaan waartydens die oorspronklike flora met wildeblomme en inheemse bome herstel is.


</doc>
<doc id="101328" url="https://af.wikipedia.org/wiki?curid=101328" title="Groot Bombardement">
Groot Bombardement

Die Groot Bombardement, ook bekend as die Maankataklisme, is ’n hipotetiese gebeurtenis sowat 4,1 miljard tot 3,8 miljard jaar gelede, tydens die Hadeïese en die Argeïese Eon. In dié tyd het ’n ongewoon groot getal asteroïdes en komete skynbaar teen die vroeë rotsplanete in die binneste Sonnestelsel gebots, onder meer Mercurius, Venus, die Aarde en Mars. Die bombardement het plaasgevind net nadat die rotsplanete gevorm het, maar nog vroeg in die Aarde se geskiedenis.

Bewyse vir die Groot Bombardement is gekry uit monsters wat deur die Apollo-ruimtevaarders van die maan af gebring is. Isotopiese datering van maanrotse dui daarop dat die meeste gesmelte rots vanweë botsings in ’n redelik kort tydperk gevorm het. Verskeie hipoteses bestaan vir die rede vir die groot toename in botsings in so ’n kort tyd teen die binneplanete, maar geen konsensus is nog bereik nie. 

Die Nice-model is gewild onder planetêre wetenskaplikes; daarvolgens het die gasplanete ’n migrasie ondergaan en voorwerpe in die asteroïdegordel en/of Kuiper-gordel in eksentrieke wentelbane verstrooi, en dus in die pad van die rotsplanete. Ander navorsers meen die maanmonsterdata is nie ’n bewys van ’n kataklismiese botsingsperiode sowat 3,9 miljard jaar gelede nie; hulle meen die oënskynlike bewyse van ’n bombardement is ’n gevolg daarvan dat al die monsters uit ’n enkele groot impakstreek kom. 

Die belangrikste bewys van ’n maankataklisme is die radiometriese ouderdom van gesmelte impakrotse wat tydens die Apollo-sendings versamel is. Die meeste van hierdie impakgordels is vermoedelik gevorm tydens botsings met asteroïdes of komete met ’n deursnee van etlike kilometers, en dit het kraters van honderde kilometers breed veroorsaak. Die landingsterreine van Apollo 15, 16 en 17 is gekies vanweë hul ligging naby onderskeidelik die Imbrium-, die Nectaris- en die Serenitatis-vallei.

In studies op Aarde in die middel 1970's is bevind die gesmelte rots kom uit botsings tussen 3,8 en 4,1 miljard jaar gelede, en dat dit dui op ’n intense bombardement van die maan. Die ondersoekers het dit die "Maankataklisme" genoem. As die gesmelte rots in dié drie valleie gevind is, het nie net dié groot impakvalleie in ’n kort tydperk gevorm nie, maar ook baie ander, gebaseer op ’n stratigrafiese grondslag. Hul slotsom is destyds as omstrede beskou.

Namate meer data beskikbaar geraak het, veral van meteoriete op die maan, het die teorie gewilder geraak, al was dit steeds omstrede. Die meteoriete kom vermoedelik oor die hele maanoppervlak voor, ook ver van die Apollo-landingsterreine. Veral die veldspaatmeteoriete kom waarskynlik van die ver kant van die maan af en hul ouderdom is onlangs vasgestel – hulle is nie ouer as sowat 3,9 miljard jaar nie en kan dus die bombardementhipotese steun. Hul ouderdomme strek egter oor ’n groter tydperk, tussen 2,5 miljard en 3,9 miljard jaar gelede.

Die datering van ander meteoriete wat hul oorsprong in die asteroïdegordel het, toon ouderdomme van tussen 3,4 miljard en 4,1 miljard jaar en van sowat 4,5 miljard jaar. Die eersgenoemdes word vertolk as verteenwoordigend van ’n toename in impaksnelheid van 100 tot 1 000 keer die impaksnelheid van die huidige asteroïdegordel (5-10 km/s). Sulke voorwerpe is tans seldsaam, maar sou aansienlik meer gewees het terwyl groot planete gemigreer het.

Hoewel die kataklismehipotese steeds in gewildheid toeneem, is daar nog baie kritiek daarteen, veral die volgende: (1) dat die ooreenstemming in impakouderdom kunsmatig kan wees omdat monsters uit net een vallei kom, en (2) dat die gebrek aan gesmelte impakrotse van ouer as sowat 4,1 miljard jaar gelede kan beteken dat al sulke ouer voorbeelde intussen verpoeier het of dat hulle ouderdomme nie korrek vasgestel kan word nie.

Die eerste kritiek volg uit die feit dat al die monsters van Apollo-landingsplekke af kom. Dit kan wees dat van die rotse van een impak, dié van die Imbrium-vallei, af kom en deur die impak na ander terreine versprei is. Die rede daarvoor dat die monsters se ouderdomme ooreenstem, kan dus wees dat hulle van een impakterrein, die Imbrium, af kom en nie van verskillende terreine nie.

Die tweede kritiek is die gebrek aan impakrotse ouer as sowat 4,1miljard jaar. Een hipotese is dat ouer impakrotse wel bestaan het, maar dat hul ouderdom onbepaalbaar is weens die aanhoudende uitwerking van impakvoorvalle oor die laaste 4 miljard jaar. Van dié rotse kon al so verpoeier het dat dit onmoontlik is om hul ouderdom vas te stel met behulp van standaard- radiometriese metodes.

Die jongste hervertolking van kraterstatistiek dui daarop dat botsings op die maan en Mars oor die algemeen minder kon gewees het as wat eens vermoed is. Die bekende kraters kon dus ontstaan het sonder ’n spesifieke toename van impakvoorvalle oor ’n sekere tydperk.




</doc>
<doc id="101331" url="https://af.wikipedia.org/wiki?curid=101331" title="Nice-model">
Nice-model

Die Nice-model is ’n scenario vir die evolusie van die Sonnestelsel. Dit is genoem na die ligging van die Observatoire de la Côte d'Azur in Nice, Frankryk, waar dit aanvanklik ontwikkel is. Daarvolgens het die groot gasplanete uit ’n aanvanklik kompakter stelsel na hul huidige posisies migreer, lank ná die opklaring van die aanvanklike protoplanetêre gasskyf. Dit verskil van vroeëre modelle oor die vorming van die Sonnestelsel. 

Hierdie planetêre migrasie word gebruik as verduideliking van historiese gebeure soos die Groot Bombardement van die binneste planete, die ontstaan van die Oort-wolk en die bestaan van groepe of gordels klein liggame soos die Kuiper-gordel, trojane en trans-Neptunus-voorwerpe. Omdat dit baie kenmerke van die Sonnestelsel verduidelik, word dit wyd aanvaar as die huidige mees realistiese model vir die Sonnestelsel se vroeë evolusie, hoewel alle planetêre wetenskaplikes dit nie steun nie. 

Die oorsprong van die Nice-model is drie geskrifte wat in 2005 in die wetenskaptydskrif "Nature" gepubliseer is deur ’n groep internasionale wetenskaplikes: Rodney Gomes, Hal Levison, Alessandro Morbidelli en Kleomenis Tsiganis. Hierin het die viertal voorgestel dat, ná die opklaring van die gas en stof van die protoplanetêre skyf van die vroegste Sonnestelsel, die vier gasplanete (Jupiter, Saturnus, Uranus en Neptunus) eers in feitlik sirkelvormige wentelbane was tussen sowat 5,5 en 17 astronomiese eenhede (AE), baie nader aan mekaar en meer kompak as nou. ’n Groot, digte skyf van klein rotsagtige en ysige planetesimale wat saam sowat 35 aardmassas was, het van die wentelbaan van die buitenste planeet af tot by sowat 35 AE gestrek.

Wetenskaplikes weet so min van die vorming van Uranus en Neptunus dat Levison gesê het "...die moontlikhede oor die vorming van Uranus en Neptunus is feitlik oneindig." Daar is egter voorgestel dat die evolusie van die planetêre stelsel soos volg verloop het:

Voorwerpe aan die binneste rand van die planetesimale skyf word deur die swaartekrag van die heel buitenste planeet beïnvloed, en dit verander hul wentelbane. Die planeet verstrooi die meeste van die klein ysliggame na binne; die ysliggame se hoekmomentum verander weer dié van die planeet en laasgenoemde beweeg in reaksie daarop na buite om so die hoekmomentum van die hele stelsel te handhaaf. Dieselfde proses word met die volgende planete herhaal, en so beweeg Saturnus, Uranus en Neptunus al hoe verder van die middel af weg. Ondanks die klein beweging wat die verandering van elke hoekmomentum kan teweegbring, veroorsaak die gesamentlike invloed van die planetesimale groot veranderings in hierdie planete se wentelbane. Hierdie proses duur voort totdat the planetesimale in wisselwerking tree met Jupiter, die binneste en grootste planeet. Jupiter se enorme swaartekrag stuur hulle in hoogs elliptiese wentelbane of werp hulle selfs heeltemal uit die Sonnestelsel. 

Ná verskeie honderdmiljoene jare van ’n stadige, geleidelike migrasie tree Jupiter en Saturnus, die binneste gasreuse, in ’n baanresonansie van 1:2. Dié resonansie vergroot die eksentrisiteit van hul wentelbane en destabiliseer so die hele planetêre stelsel. Die rangskikking van die gasreuse verander nou vinnig en drasties. Jupiter stoot Saturnus weg tot na sy huidige posisie, en hierdie migrasie veroorsaak wedersydse swaartekraginvloede tussen Saturnus en die twee ysreuse Neptunus en Uranus, wat hulle in meer eksentrieke wentelbane stuur. Die twee ysreuse ploeg nou in die planetesimale skyf in en skiet tienduisende planetesimale uit hul vorige stabiele wentelbane in die buitenste Sonnestelsel. Hierdie versteuring verstrooi die skyf feitlik heeltemal en verwyder 99% van sy massa, ’n scenario wat die huidige gebrek aan ’n digte trans-Neptunus-bevolking verduidelik. Van die planetesimale word na die binneste Sonnestelsel verstrooi, en dit veroorsaak ’n skielike toename in botsings met die rotsplanete: die Groot Bomardement. Hierna bereik die groot planete hul huidige posisie en wrywing met die oorblywende planetesimale skyf verkein hul eksentrisiteit en maak hul wentelbane weer sirkelvormig.

In sowat 50% van die aanvanklike modelle van Tsiganis en sy kollegas ruil Neptunus en Uranus ook plekke om. Dit sou egter net in sekere omstandighede moontlik gewees het.

Dinamiese modelle van die Sonnestelsel se evolusie verskil in die begintoestande wat veronderstel word, en dit veroorsaak ’n verskil in die grootte van die groepe hemelliggame wat in elke model voorspel word. Omdat dit onmoontlik is om een regte model te skep omdat die Sonnestelsel se evolusie nie waargeneem kan word nie, kan die sukses van ’n spesifieke model gemeet word deur die voorspelde grootte van groepe hemelliggame in die model te vergelyk met toestande soos dit werklik vandag bestaan – en dit kan wel waargeneem word. Op die oomblik het die begintoestande soos in die Nice-model veronderstel word, die getrouste ooreenstemming met die huidige Sonnestelsel tot gevolg.

Die rekord van kraters op die maan en rotsplanete is een van die belangrikste bewyse vir die Groot Bombardement: ’n toename in botsings tussen die binneste planete en asteroïdes en/of komete sowat 600 miljoen jaar ná die vorming van die Sonnestelsel. Die getal planetesimale wat die maan in die Nice-model sou getref het, stem ooreen met die kraterrekord.

In die tyd van wentelbaanversteurings nadat Jupiter en Saturnus in ’n resonansie van 2:1 getree het, sou die gesamentlike swaartekraginvloed van die migrerende reuseplanete enige bestaande trojaangroepe by Jupiter en Neptunus se Lagrange-punte L en L gedestabiliseer het. Die trojaanstreek in dié tyd word "dinamies oop" genoem. Volgens die Nice-model het die planetesimale wat die versteurde skyf verlaat het, hierdie streek in groot getalle gekruis en tydelik daar gebly. Ná die tydperk van wentelbaan-onstabiliteit was die trojaanstreek "dinamies geslote", en so is planetesimale wat op daardie tydstip in die streek was, daar vasgevang. Die huidige groepe trojane is dus die verstrooide planetesimale van die oudste asteroïdegordel. Hierdie gesimuleerde trojaangroepe stem ooreen met die librasiehoek, eksentrisiteit en groot inklinasies van die Jupiter-trojane se wentelbane. Voorheen het hul inklinasies nie vir sterrekundiges sin gemaak nie.

Die Nice-model voorspel ook die toestande van die Neptunus-trojane korrek.

’n Groot getal planetesimale sou ook in die buitenste asteroïdegordel vasgevang gewees het, op afstande van groter as 2,6 AE, en in die streek van die Hilda-familie asteroïdes. Die planetesimale wat vasgevang is, sou hierna gebots en erosie ondergaan het; so sou hulle in al hoe kleiner stukkies gebreek het totdat 90% van hulle deur die sonwind en YORP-effek verwyder is, volgens Bottke en kollegas. Die gesimuleerde verstrooing ná hierdie erosie stem ooreen met huidige waarnemings. Dit dui daarop dat die Jupiter-trojane, Hilda-asteroïdes en dele van die buitenste asteroïdegordel, almal van spektraaltipe D, oorblyfsels is van die planetesimale wat so vasgevang is en erosie ondergaan het. Dit sluit moontlik ook die dwergplaneet Ceres in.

Die migrasie van die buitenste planete is ook nodig om die bestaan en eienskappe van die buitenste streke van die Sonnestelsel te verduidelik. Die Kuiper-gordel was aanvanklik baie digter en nader aan die Son, met sy buitenste rand sowat 30 AE. Sy binneste rand sou net buite die wentelbane van Uranus en Neptunus gewees het – hulle was ook baie nader aan die Son toe hulle gevorm het, moontlik sowat 15–20 AE, en Uranus sou verder van die Son af gewees het as Neptunus.

Sommige van die voorwerpe in die verstrooide skyf, insluitende Pluto, het in baanresonansies met Neptunus getree vanweë die planeet se swaartekrag. Die Nice-model is veral gewild omdat dit die baanresonansies in die Kuiper-gordel verduidelik, veral die 2:5-resonansies. Toe Neptunus na buite migreer het, het dit nader na die voorwerpe in die proto-Kuiper-gordel beweeg; dit het van hulle in resonansies vasgevang en ander in chaotiese wentelbane gestuur. Daar word geglo die voorwerpe in die verstrooide skyf is na hul huidige posisies geskuif deur wisselwerkings met Neptunus se migrerende resonansies.

Die Nice-model verduidelik egter nie sekere eienskappe van die verspreiding nie. Hoewel dit beide die "warm" voorwerpe met hoë-inklinasie-wentelbane en die "koue" voorwerpe met lae-inklinasie-wentelbane verduidelik, voorspel dit ’n groter gemiddelde eksentrisiteit in die wentelbane van klassieke Kuiper-gordelvoorwerpe as wat tans waargeneem word (0,10–0,13 teenoor 0,07).

Die twee populasies het nie net verskillende wentelbane nie, maar hul kleur verskil ook; die kouer populasie is merkbaar rooier as die warm populasie, en dit dui daarop dat hul samestelling ook verskil en hulle op verskillende plekke gevorm het. Die warm populasie het vermoedelik nader aan Jupiter gevorm en is toe deur die bewegings van die gasreuse na buite gewerp. Die koue populasie het weer vermoedelik min of meer in hul huidige posisie gevorm, hoewel hulle ook volgens die Nice-model dalk later na buite gestuur is deur Neptunus tydens sy migrasie, want die planeet se wentelbaan sou toe tydelik meer eksentriek gewees het. Die Nice-model kan egter nie die gebrek aan grys voorwerpe in die koue populasie verduidelik nie; daar is ’n voorstel dat die kleurverskille ook deels kon ontstaan het vanweë evolusieprosesse en nie slegs vanweë hul aanvanklike samestelling nie.

Die voorwerpe wat deur Jupiter in hoogs elliptiese wentelbane verstrooi is, het die Oort-wolk gevorm; dié wat in ’n mindere mate deur die migrasie van Neptunus verstrooi is, word tans in die Kuiper-gordel en verstrooide skyf aangetref.

Die Nice-model is aansienlik aangepas sedert die eerste publikasie daarvan. Die aanvanklike toestande van die model is verander ná die bestudering van die gedrag van planete in ’n gasskyf. Die geleidelike migrasie van Jupiter en Saturnus sou byvoorbeeld ’n groter eksentrisiteit onder die binneste rotsplanete veroorsaak het as wat die geval is, en ook die eienskappe van die asteroïdegordel sou anders daar uitgesien het. 

In die aanvanklike Nice-model sou die stadige beweging van Jupiter en Saturnus na hul resonansie van 2:1, wat nodig is om ooreen te stem met die Groot Bombardement, Mars weggeskiet en die binneste Sonnestelsel gedestabiliseer het. ’n Stapsgewyse verandering in Jupiter en Saturnus se wentelbane vanweë die swaartekraginvloed van ’n ysreus sou nodig gewees het om so ’n scenario te voorkom. Dit laat sommige wetenskaplikes voorspel daar was aanvanklik vyf reuseplanete en dat een van hulle tydens die tydperk van onstabiliteit uit die Sonnestelsel gewerp is.



</doc>
<doc id="101333" url="https://af.wikipedia.org/wiki?curid=101333" title="Slag van Saratoga">
Slag van Saratoga

Die Slag van Saratoga het op 17 Oktober 1777 plaasgevind tydens die Amerikaanse Rewolusionêre Oorlog. Die Koloniale magte onder beheer van generaal Horatio Gates het slaags geraak met die Britse Leër onder bevel van generaal John Burgoyne. Die Britte het die slag verloor en die Britse Leër het oorgegee.


</doc>
<doc id="101334" url="https://af.wikipedia.org/wiki?curid=101334" title="NG gemeente Newcastle">
NG gemeente Newcastle

Die NG gemeente Newcastle is die sesde oudste gemeente van die Nederduitse Gereformeerde Kerk in die provinsie en Sinode van KwaZulu-Natal en het as middelpunt die dorp Newcastle.

Die gemeente is op 2 Desember 1882 van die gemeente Ladysmith afgestig. Daar was aanvanklik twee hoofkerkplekke, te wete Newcastle en Ermelo, laasgenoemde 'n kerkplaas digby Dundee en sedertdien ook deur Dundee, wat in 1917 afgestig het, vervang. Die kerk op Newcastle is in 1869 gebou, maar daar was nog geen pastorie nie.

Die eerste kerkraadsvergadering is gehou op 15 Januarie 1883. Teenwoordig was ds. G.A. Döhne, konsulent, en die ouderlinge H. Grové, R. Dannhauser en N. Swart, asook die diakens J. van Niekerk, Th. Boshoff en S. Buys. Maar die eerste kerkraad, wat met die stigting van die gemeente die vorige Desember gekies is, was die ouderlinge N.G. Swart sr., J. Landman, C.J. Cronjé en diakens N. van Rensburg, N. Dannhauser, J. van Niekerk, S. Buys, A. van Wyk en S. van der Westhuysen. Die meeste van dié lede het egter hul aanstelling van die hand gewys.

Die konsulent het £100 per jaar vir salaris en reiskoste gekry en is £25 betaal vir elke keer dat hy oorgekom het van sy eie gemeente, Weenen, waar hy leraar was van 1882 tot sy dood op 2 Augustus 1889. 

Op 23 April 1883 is ds. G.A. Maeder, destyds predikant van Ladybrand, beroep met ds. A.P. Kriel as tweede keuse. Toe ds. Maeder bedank, besluit die gemeente om ’n proponent te vra om tydelik hier te kom arbei. Prop. H.E. du Plessis is gevra en willig dan ook in. Op 12 Maart 1884 is hy met algemene stemme beroep. Hy neem die beroep aan en word op die laaste Sondag van Julie 1884, te wete 26 Julie, bevestig tot eerste leraar van die gemeente. Dit was dae van groot armoede en bearbeiding was uiters moeilik weens lang afstande en ongerieflike vervoermiddels. Ná minder as twee jaar in die gemeente vertrek ds. Du Plessis na Standerton. Gedurende sy tyd is ’n pastorie op Lennoxton gebou.

As ds. Du Plessis se opvolger word ds. Former Sypkens tot leraar beroep nadat die gemeente drie jaar lank vakant was. Hy is op 21 Junie 1889 bevestig (volgens "Ons Kerk Album" 22 Junie). Hy het op energieke wyse die werk aangepak, eers te perd en later met 'n vierwiel-karretjie huisbesoek gedoen, basaars georganiseer en oor die algemeen geseënde werk gedoen. 'n Sensusopname gedurende sy tyd het getoon dat die gemeente destyds uit 408 lidmate en 961 siele bestaan het. In sy tyd is die eerste pastorie verkoop en ’n ander op die gebou. Ds. Sypkens het die gemeente in Februarie 1897 verlaat nadat hy ’n beroep aanvaar het na die NG gemeente Fraserburg in die Karoo, waar hy die opvolger was van die onvergeetlike ds. P.D. Rossouw, wat die vorige jaar aldaar in die amp oorlede is.

Die volgende leraar, vanaf November 1897, was ds. D.F. Bosman van Pietermaritzburg, wie se lot dit sou wees om die donker oorlogsjare saam met die gemeente deur te maak toe die kerk op Ermelo deur die Engelse verwoes is. Ná die Driejarige Oorlog het hy hom vir "moedertaalonderwys" (Nederlands), die oprigting van kerkskole en die "opbouwing van de Hollandssprekende Kerk" beywer. Hy het die gemeente nagenoeg ses jaar lank bearbei.

Op 18 November 1905 is ds. P.J. Conradie bevestig. 'n Besluit, tydens die vakature geneem, om die ou kerkgeboutjie van 1869 met 'n ruimer, nuwe gebou te vervang, is nou ten uitvoer gebring met die inwyding van die nuwe (vorige) kerkgebou in 1906. Hierdie gebou het die gemeente gedien tot in 1951. Ds. D.P. Ackerman van Wakkerstroom het die openingsrede uitgespreek na aanleiding van 2. Kron. 7:16: "Mijne oogen en mijn hart zullen daar ten allen dage zijn." Enkele jare later is ook op Dundee weer ’n kerk gekoop en afbetaal. In 1917 kon "Ons Kerk Album" berig: ". . . de gemeente (is) zeer aangegroeid, zoodat de dochter nu veel grooter is dan de moeder, Ladysmith. Mettertijd dus wordt de gemeente Ermelo een afzonderlijke. Men heeft van Newcastle een prachtig gezicht van de beroemde Amajubaberg, die de sleutel is van Transvaal en Natal." 

Ds. Conradie se lang dienstyd in die gemeente het aanvanklik baie seën afgewerp, maar eindelik het sy gesondheid begin faal, en op 28 Oktober 1935 het hy sy emeritaat aanvaar. 

Sy opvolger was prop. B.J. van der Merwe, wat op 25 Januarie 1936 bevestig is. Een van sy eerste take was die verbouing van die bouvallige pastorie tot 'n fraai, moderne woning. 'n Gebou wat deur mnr. en mev. L. du Preez aan die gemeente geskenk is vir 'n kerksaal, is ná enige veranderings ook in hierdie tyd in gebruik geneem, terwyl daar in die nuwe township 'n fraai sendingkerkie opgerig is, waar die swart leraar, Johan Ndhlela, geseënde werk gedoen het, nieteenstaande 'n hoë ouderdom. 

Toe ds. Van der Merwe op 31 Mei 1947 na Senekal vertrek, is hy deur ds. W.H.B. Ebersohn opgevolg. Die vernaamste gebeurtenisse wat tydens sy bearbeiding plaasgevind het, is die beroep, saam met drie buurgemeentes, van 'n eerste sendeling in die persoon van eerw. C.B. de Meyer in 1949. Verder het daar 'n gemeenteblad tot stand gekom, en is 'n nuwe kerkgebou teen 'n koste van nagenoeg £20 000 opgerig.

Newcastle is, naas Durban, die nedersetting in KwaZulu-Natal met die grootste getal NG lidmate. Die dorp het einde 2014 ses NG gemeentes gehad met 2 566 belydende lidmate, vergeleke met 4 270 15 jaar vantevore. Pietermaritzburg se getal was einde 2014 net 1 858. Vryheid was 'n kort kop agter Pietermaritzburg in die vierde plek met 1 730.

Die gemeentes op Newcastle met hul getal belydende lidmate vir sekere jare (die jaar waarin dit in die Jaarboek van die NG Kerke verskyn) is as volg:






</doc>
<doc id="101337" url="https://af.wikipedia.org/wiki?curid=101337" title="China Railways DJJ1">
China Railways DJJ1

Die DJJ1 "Blue Arrow" (Vereenvoudigde Sjinees: 蓝箭; Tradisionele Sjinees: 藍箭) is 'n soort hoëspoed tweerigtingtrein wat deur "China Railways" gebruik is. Dit is in 2000 deur Zhuzhou Electric Locomotive Works vervaardig en was tot in 2012 in gebruik gewees.

Agt DJJ1-stelle is gebou. Elke stel bestaan uit 'n lokomotiefeenheid met 6 passasierswaens, wat 421 passasiers kan dra.

Al 8 treine is deur "Guangzhou Zhongche" besit en aan "Guangshen Railway" verhuur.

Aanvanklik het alle DJJ1-treine tussen Guangzhou en Shenzhen geloop, maar sedert Julie 2007 slegs tussen Shaoguan en Pingshi. Hulle is in November 2012 uit diens onttrek.



</doc>
<doc id="101338" url="https://af.wikipedia.org/wiki?curid=101338" title="Françoise Hardy">
Françoise Hardy

Françoise Hardy [fʁɑ̃.swaːz aʁ.di] (* 17 Januarie 1944 in Parys) is 'n Franse sangeres, liedjieskryfster, komponis en aktrise wat in die 1960's internasionale bekendheid verwerf het met haar poptreffers in die destyds gewilde yéyé-styl, die Franse antwoord op Britse beatmusiek met sy kenmerkende "yeah, yeah, yeah"-liedtekste - 'n mengsel van tradisionele Franse chanson, pop- en beat-musiek, met elemente van twist en swing.

Haar sukses het onverwags gekom. Hardy was 'n onbekende student aan die Paryse Sorbonne-universiteit, met 'n kitaar wat sy as geskenk vir haar geslaagde matriekeksamen van haar ouers ontvang en as outodidak leer speel het. Op 28 Oktober 1962, toe Franse televisiekykers enkele minute moes wag voordat die uitslag van 'n referendum oor president Charles de Gaulle se wysigings tot die grondwet bekend gemaak is wat voorsiening gemaak het vir die regstreekse verkiesing van die staatshoof, is die wagtyd oorbrug met Françoise Hardy se liedjie "Tous les garçons et les filles" ("Al daai kêrels en meisies"). Gehore in heel Frankryk was gaande oor haar melancholiese lied waarvan tot vandag meer as vier miljoen enkelspelers verkoop is.

Vervolgens was sy uiters produktief, met tientalle albumvrystellings en konserttoere. Daarnaas was sy as model werksaam vir bekende modehuise soos Courrèges, Paco Rabanne, Chanel en Yves Saint Laurent. Musiekikone soos Mick Jagger en David Bowie het in haar die mooiste vrou ter wêreld gesien.

Vir enkele rolprente het sy ook met bekende regisseurs soos Roger Vadim en Jean-Luc Godard begin saamwerk; haar werk op die silwerdoek het - ondanks die feit dat dit meer as 'n dekade voortgeduur het - geen klemverskuiwing in haar loopbaan tot gevolg gehad. Ook het die druk om steeds weer sukses te behaal was, net soos die veeleisende lewe as popster, het te veel vir haar geraak. In 1968, op die ouderdom van 24 jaar, het sy besluit om nie meer in die openbaar op te tree nie. 

Vanaf 1967 het sy met die sanger Jacques Dutronc saamgeleef. Die paar het veertien jaar later getrou, terwyl 'n seun, Thomas, reeds in 1973 gebore is. Sedert 1987 is die paar van mekaar vervreemd, maar nie amptelik geskei nie. Françoise Hardy het in die tagtigerjare in esoterie, veral astrologie, begin belangstel en 'n boek daaroor gepubliseer. Toe sy die beweerde arrogansie van die destyds regerende Sosialistiese Party openlik gekritiseer en positiewe kommentaar oor die retoriese vaardighede van die regsgesinde politikus Jean-Marie Le Pen gelewer het, het vele haar houding as bevreemdend bestempel, terwyl sy altyd niks meer was as 'n vrye en diep denker nie.

Met 'n lied oor die Vigs-tematiek, "Si ça fait mal", wat sy saam met Alain Lubrano opgeneem het, het Hardy in 1993 teruggekeer tot die musiektoneel. In 1996 is haar album "Le Danger" vrygestel - die eerste langspeler in agt jaar wat sterk deur indie-rock beïnvloed is. Die samewerking met jonger musici en vervaardigers soos Malcolm McLaren, Blur, Iggy Pop, Air en Benjamin Biolay het 'n nuwe vrugbare fase in haar musikale loopbaan ingelui. Biolay was ook die vervaardiger van haar album "Tant de belles choses" wat in 2004 vrygestel is. Die langspeler "L'Amour fou" en 'n gelyknamige roman het in 2012 verskyn. 

Alhoewel Hardy in 2015 met 'n limfoom, 'n kwaadaardige tumorsiekte gediagnoseer is, was dit nie die deur die media voorspelde einde van haar loopbaan nie. In 2018 is haar album "Personne d'autre" vrygestel.

Media


</doc>
<doc id="101340" url="https://af.wikipedia.org/wiki?curid=101340" title="Chinese karakter">
Chinese karakter

Chinese karakters is simbole wat vir die skryf van Chinees en Japannees gebruik word. In die verlede is dit ook vir Koreaans en Viëtnamees gebruik. Hierdie karakters is al vir ten minste 3000 jaar lank in gebruik. Dit is die oudste skryfstelsel ter wêreld wat deurlopend gebruik is.
Die karakters word in Chinees "Hanzi" (Vereenvoudigde Chinees: 汉字 / Tradisionele Chinees: 漢字) genoem, wat letterlik vertaal "Han-karakters" beteken. Han verwys na die Han-dinastie (206 v.C. – 220 n.C.) en is die naam wat die Han-Chinese gebruik om na hulleself te verwys. In Japannees staan die karakters as Kanji bekend.

Daar is letterlik tienduisende Chinese karakters, hoewel die meeste van hulle net effens van mekaar verskil en slegs in historiese tekste te sien is. Studies in China het getoon dat 3000 tot 4000 karakters normaalweg op 'n daaglikse basis gebruik word.

Verskeie Chinese karakters word tot vandag toe in Japannees en Koreaans gebruik. Die onderwysvlak van 'n Japannese persoon word geëvalueer deur die aantal Chinese karakters wat die persoon verstaan. As die betekenis van iets nie in Koreaans uitgedruk kan word nie, word dit algemeen met Chinese karakters in hakkies toegelig. Voor 1446 het die Koreaners slegs Chinese karakters gebruik.

Chinese karakters is logogramme; hulle verteenwoordig hoofsaaklik woorde en nie klanke nie. Meeste van die vroeë Chinese karakters is piktogramme – eenvoudige prentjies wat gebruik word om woorde aan te dui, maar min van die moderne Chinese karakters is piktogramme. Baie van die moderne Chinese karakters bestaan uit 'n kombinasie van twee of meer eenvoudiger karakters.

Chinese karakters is 'n belangrike deel van die Oos-Asiatiese kultuur. Dit kan selfs as 'n abstrakte kuns bestempel word, omdat dit uit netjiese lyne en punte bestaan. Die kuns om Chinese karakters (of karakters van enige taal) te skryf, word kalligrafie genoem.

Chinese karakters word gewoonlik in 5 kategorieë ingedeel:

Die grootste deel van die gebruikte karakters is fonogramme (~90%).


</doc>
<doc id="101345" url="https://af.wikipedia.org/wiki?curid=101345" title="Piktogram">
Piktogram

'n Piktogram is 'n klein prentjie wat gebruik word om iets aan te dui ('n tipe beeldskrif). Piktogramme word algemeen gebruik, omdat hulle deur alle mense (ongeag van die taal wat hulle gebruik) verstaan word, selfs deur diegene wat nie kan lees of praat nie. Die woord "piktogram" is uit Latyns afgelei: "pictus", geskilder en "gramma", letter.

Piktogramme word dikwels gebruik om belangrik inligting vinnig oor te dra. Om 'n prentjie te sien is vinniger as om woorde te lees. As gevolg hiervan word piktogramme dikwels in noodsituasies gebruik, soos om 'n nooduitgang aan te dui.

Piktogramme kan algemeen langs paaie, op lughawens en treinstasies, asook op die verpakking van sekere produkte gesien word. Iemand wat piktogramme teken, word 'n "piktograaf" genoem.

Unicode is 'n internasionale standaard vir die identifikasie van grafiese tekens en simbole (soortgelyk aan die ASCII-kode). Die standaard ken 'n nommer aan alle tekens en simbole ('karakters') van alle geskrewe tale toe.

☏ Telefoon (Kode: 260F)
✈ Vliegtuig (Kode: 2708)


</doc>
<doc id="101349" url="https://af.wikipedia.org/wiki?curid=101349" title="Ottoman">
Ottoman

'n Ottoman (meervoud: "Ottomans") is 'n tipe opgestopte sofa (rusbank) sonder leuning. Dit kan reghoekige of ovaalvormige ente hê en is as 'n reël gestoffeer (oorgetrek), sodat die hout nie sigbaar is nie.

'n Ottoman kan as 'n stoel, voetbank of selfs 'n koffietafel dien. Dit word algemeen in sit-, slaap-, en gastekamers aangetref. Sommige ottomans is hol binne, sodat goedere daarin gestoor kan word.

Ottomans is in die laat 18de eeu vanaf die Ottomaanse Ryk na Europa ingevoer. Die gebruik van die woord "ottoman" om na 'n meubelstuk te verwys, het waarskynlik reeds in 1729 in Frans verskyn. Die eerste opgetekende gebruik in Engels word in een van Thomas Jefferson se memorandums uit 1789 aangetref. In die Ottomaanse Ryk is die meubelstuk met kussings oorlaai, en het dit as sentrale sitplek vir die familie gedien.


</doc>
<doc id="101350" url="https://af.wikipedia.org/wiki?curid=101350" title="Moskee">
Moskee

’n Moskee (Arabies: مسجد; en Persies: مسجد; "masjid", meervoud: مساجد; "masājid") dien as ’n aanbiddingsplek vir Moslems, die aanhangers van Islam. Verder dien dit as plek waar politieke, regtelike en lewenspraktiese onderrig binne die Islam plaasvind, asook as ’n sosiale ontmoetingsplek. Die huis van Mohammed in Medina word as die eerste moskee beskou. In Afrikaans staan dit ook bekend as 'n masdjied of masiet, afgelei van Arabies en Persies.

Hoewel daaglikse gebede op enige plek kan plaasvind, word ’n gebid binne die moskee as besonders verdienstelik beskou omdat dit die verbintenis met die Islamitiese gemeenskap bevestig. Volgens verskeie Hadit-versamelings is ’n gebed binne die gemeenskap 25 keer meer werd as ’n gebed tuis. Net die Vrydaggebed is definitief aan die moskee gekoppel. Sonder die voltrekking daarvan in die moskee is dit nie geldig nie.

Die Islamitiese aanbidding word deur ’n imam gelei, wat die Koran bestudeer het, terwyl die muezzin deur sy roep die gelowiges aan die vyf daaglikse gebede herinner. Die moskee beskik oor ’n mihrab (gebedsnis) wat in Mekka se rigting wys.

Daar word onderskei tussen eenvoudige moskees, wat deur persone geskenk is, en Vrydagsmoskees, wat deur die staat onderhou word en waar die weeklikse Vrydagsgebid plaasvind.

Die gewoonte van die Moslem om hom in 'n knielende houding op die grond te werp, is kenmerkend vir die gebedsritueel (salaah). Daar word vyf keer per dag tot Allah (die Allerhoogste) gebid en elke Vrydagmiddag word 'n verpligte gemeenskaplike salaah in die moskee opgesê, 'n geleentheid wat ook 'n preek (choetba) insluit.

Elke stad of stadswyk het ’n spesiale moskee (djamimoskee) vir die byeenkoms, en hoewel die Moslem op ander dae tuis of by sy werk kan bid, is die Vrydaggebed ’n bewys van ware toegewydheid. Die muezzin (aankondiger) kondig vyf maal per dag 'n salaah uit die toring (minaret) bo-op die moskee af. Diegene wat op sy luide gebedsroep (adhan) ag slaan en na die moskee gaan om te bid, begin met 'n rituele reiniging deur die hande, voete en gesig in 'n syvertrek, wat van ’n groot aantal wasskottels voorsien is, te was.

Elke moskee het ook voldoende sanitêre geriewe. Die aanbiddingsruimte is 'n reghoekige vertrek met matte of tapyte en mag nie met skoene binnegegaan word nie. Benewens enkele lampe en soms ook 'n aantal pilare wat tot teenaan die plafon strek, is die ruimte leeg, met geen beelde of afbeeldings van lewende wesens nie. Die nis (mihrab) waar die gebedsleier (imam) staan, asook die kroonlyste op die binne- en buitemure, is egter dikwels ryklik versier, laasgenoemde veral met tekste uit die Koran.

Die mihrab is in die middel van een van die mure wat die gebedsrigting (kiebla), naamlik die Kaäba in Mekka, aandui. Dit word hoofsaaklik in groot stedelike moskees aangetref en is meestal met pleisterwerk, houtsneewerk of teëls met geometriese of plantmotiewe versier, dikwels is daar ook een of meer pilare aan weerskante van die nis. Daar bestaan onsekerheid oor die oorsprong van die mihrab, maar dit is waarskynlik in 712 deur kalief Al Walied I in die moskee van Medina in Saoedi-Arabië ingestel.

Die kalief of sy plaasvervanger was toe sowel prediker as gebedsleier. Die djami- of Vrydagmoskee het ook 'n kansel (minbar), wat die eerste keer in 642 in die moskee van Amr in Al Foestat (tans Kaïro) gebruik is. Dit bestaan uit 'n houttrap in die vorm van 'n driehoek en staan dwars teen die muur regs van die mihrab. Die preek word deur die chatib, wat op een van die onderste trappe staan, gelei. 'n Traliehek (maksoera) is later as 'n afskorting tussen die prediker en sy gemeente bygevoeg.

Die maksoera kan ook van hout gemaak wees en is soms naby die mihrab geplaas sodat belangrike aanbidders daaragter kan kniel. Vroue bid in 'n afsonderlike vergaderplek en daar is ook afsonderlike ruimtes vir godsdiensonderrig en die bestudering van die Koran en die Islamitiese reg. Tradisioneel het die moskee ’n sosiale, politieke, militêre en opvoedkundige funksie gehad en is Islamitiese leerstellings ten opsigte van tradisie, die reg en die filologie daar beoefen.

Die eerste moskees is as vergaderplekke, geregshowe en bestuursentra gebruik, maar namate die bestuursfunksie daarvan losgemaak is, het die moskee uitsluitlik 'n heilige plek geword. In die Middeleeue is biblioteke en skole dikwels teenaan die moskees gebou, byvoorbeeld die beroemde sentrum van die Islamwetenskap, die Al Azhar-moskee (973) in Kaïro. Die eerste moskee, die in Medina, was niks anders nie as die reghoekige binneplein van die profeet Mohammed se huis, en was die prototipe waaruit die latere moskees ontwikkel het.

Aanvanklik is oop stukke grond vir aanbidding afgebaken en later is die oop binneplein (sahn) met 'n muur rondom en 'n afdak aan die kieblakant gebruik om aanbidders teen die reën en die son te beskerm. 'n Suilegang (Iiwanat) wat die binneplein omring, is mettertyd bygevoeg. In omstreeks 700 is 'n minaret tot die moskee toegevoeg, wat aanvanklik bloot ’n hoë struktuur van enige vorm was en later tot verskeie soorte torings ontwikkel het.

Nadat die Arabiere die Christelike kerke oorgeneem het en op grond van die gewoonte om moskees by die grafte van Islamitiese heiliges op te rig (kenmerkend vir laasgenoemde was die koepel), het die moskee al hoe meer 'n suiwer geestelike instelling geword. Van die beroemdstes is die van die Kaäba in Mekka (Al-Masdjid al-Haram), wat die pelgrimsentrum van Moslems dwarsoor die wêreld is, die moskee van Medina, waar Mohammed begrawe is, en die Al-Aqsa-moskee in Jerusalem.

Laasgenoemde word beskou as die plek van waar Mohammed na die hemel opgevaar het en staan op die ruïnes van die oudste Joodse tempel. Om aan een salaah in die Al-Aqsa-moskee deel te neem, is na bewering ewe goed as 1000 keer se aanbidding elders. Mohammed het daarenteen beweer dat die hele wêreld 'n moskee is. In Wes-Europese lande wat betreklik baie gasarbeiders uit Moslemlande huisves, is daar in die groot stede moskees, meestal sonder die uiterlike kenmerke van koepels en minarette, aangesien hulle hoofsaaklik uit kerke in moskees omgeskep is.




</doc>
<doc id="101362" url="https://af.wikipedia.org/wiki?curid=101362" title="Dassault Falcon 900">
Dassault Falcon 900

Die Dassault Falcon 900 is 'n korporatiewe straalvliegtuig wat deur die Franse Dassault Aviation vervaardig word. Die tuig en sy groter boet, die Falcon 7X, is tans die enigste driemotorige stralers in produksie. Albei het 'n kenmerkende S-tonnel op die middelste motor.


</doc>
<doc id="101364" url="https://af.wikipedia.org/wiki?curid=101364" title="Murten">
Murten

Murten (Frans: Morat; in die plaaslike Switserduitse dialek [mʊːrtə, moːrtə]; Frankoprovensaals ) is 'n nedersetting in die tweetalige Switserse kanton Freiburg (Frans: Fribourg) en die administratiewe setel van dié kanton se Meerdistrik (Duits: "Seedistrikt", Frans: "District du Lac"). Van die bevolking praat 75 persent Duits en 15 persent Frans as huistaal.

Murten, wat sowat 35 km wes van die Switserse federale hoofstad Bern aan die gelyknamige meer geleë is, is oorspronklik tussen 1157 en 1177 deur die Huis van Zähringen gestig. Murten is nie net vanweë sy goed bewaarde historiese middestad en begaanbare stadsmuur uit die tydperk tussen die 13de en 17de eeu van nasionale belang nie, maar ook danksy die Slag van Murten waartydens die gekonfedereerde Switserse mag die troepe van die Boergondiese heerser Karel die Stoute in 1476, enkele maande ná hul eerste oorwinning naby Grandson, nog eens verpletterend verslaan het.


</doc>
<doc id="101365" url="https://af.wikipedia.org/wiki?curid=101365" title="Wet van die remmende voorsprong">
Wet van die remmende voorsprong

Die wet van die remmende voorsprong is 'n verskynsel wat deur die Nederlander Jan Romein in 1937 beskryf is in sy opstel "De dialectiek van de vooruitgang", 'n afdeling in die bundel "Het onvoltooid verleden". Hierdie verskynsel kan in talle omgewings van toepassings wees.

Die wet bepaal dat 'n voorsprong op 'n bepaalde gebied dikwels daartoe lei dat daar min aansporing is om verdere verbeterings aan te bring of vooruitgang te bewerkstellig, sodat ander jou kort voor lank oortref. Juis omdat 'n mens 'n voorsprong het, is hy huiwerig om nog verder te gaan.

'n Bedryf of organisasie, veral in die tegnologiese gebied, kan 'n produk met groot vernuwingswaarde ontwikkel en kommersialiseer, maar later geneë voel om eerder op die wins te bly teer en noodsaaklike beleggings vir vernuwing te besuinig. Te midde van die finansiële inspuitings en beleggersbelange, gaan die produk dikwels deur verskillende ontwikkelingstadia en "groeipyne", waarvan die produk (soms onsigbaar) steeds die littekens dra. Mededingers kan dan eenvoudig die eindstadium van die vernuwende produk namaak en verder daarop verbeter sonder om enige skade te ly van die geld wat bestee is in die groeifase. Hierdeur kan hulle vinnig 'n groot markaandeel inpalm, ten koste van die oorspronklike vervaardiger van die geesteskind.

Een van die voorbeelde wat Romein in sy oorspronklike publikasie uitlig, handel oor die straatlampe in Londen. Die outeur vra hom af waarom 'n moderne stad soos hierdie steeds van gaslampe gebruik maak, terwyl ander lande lankal reeds elektriese straatligte het (soos Amsterdam en Kimberley). By nadere ondersoek vind hy 'n logiese verklaring: Londen was een van die eerste stede wat op groot skaal straatlampe geïnstalleer het; in 'n tyd toe gas die vanselfsprekende keuse was. Toe elektrisiteit die botoon begin voer en in ander stede ingevoer word, het Londen nie gevoel dit is nodig om die bestaande, goed funksionerende, maar verouderde infrastruktuur te verander nie.

'n Goeie Suid-Afrikaanse voorbeeld is sy openbare biblioteke. Die biblioteke in Gauteng en die Vrystaat was van die heel eerstes wat gerekenariseer is en het duur biblioteeksagteware aangeskaf. Hierdie sagteware is egter geslote stelsels wat nie (van buite) toeganklik vir die publiek is nie. Vanaf die vroeë 2010's het die meeste Suid-Afrikaanse biblioteke in die ander sewe provinsies deur die vriendelike samewerking van België die "Brocade" of "Slims"-stelsel teen 'n veel goedkoper koste aangeskaf. Hierdie nuwe stelsel (wat hand aan hand saam met die provinsiale rekenarisering geloop het) is oop vir die publiek om self die beskikbaarheid van 'n boek, beeld- of luistermateriaal, asook die inleweringsdatum van die uitgeleende materiaal, te wete te kom. Op hierdie manier kan die Internetgebruiker blitsvinnig vasstel watter bronne by sy naaste openbare biblioteek beskikbaar is. Die biblioteke in die Vrystaat en Gauteng het egter reeds groot geld bestee op duur programmatuur – wat die twee provinsies in 'n remmende posisie plaas om oor te skakel.


</doc>
<doc id="101367" url="https://af.wikipedia.org/wiki?curid=101367" title="Meer van Genève">
Meer van Genève

Die Meer van Genève (Frans: "lac Léman" of "le Léman", selde "lac de Genève"; Duits: "Genfersee", in Afrikaans soms ook Geneefse Meer genoem) is 'n uitgestrekte meer aan die noordekant van die Alpereeks. Die Franse naam "Léman" is afgelei van die Keltiese "lem an" "Groot Water".

Die meer maak administratief deel uit van Switserland (59,5 persent van sy totale oppervlakte van 580 km, kantonne Vaud/Waadt, Genève/Genf en Valais/Wallis) en Frankryk (40,5 persent, département Haute-Savoie). Die meer, wat teen die einde van verskeie koue periodes deur smeltwater van die Alpegletsers gevorm is, is een van die grootstes in Wes-Europa en die grootste langs die rivierloop van die Rhône. Dit is die grootste meer in Switserland en die diepste in Frankryk.

Die meer word tradisioneel verdeel in die Haut-Lac (of Bowemeer; die oostelike gedeelte vanaf Villeneuve tot die Lausanne-Evian-linie), die Grand-Lac (Groot Meer; die sentrale gedeelte tot die Nyon-Yvoire-linie) en die Petit-Lac (Klein Meer; die westelike gedeelte tot by Genève).

Met 'n waterinhoud van 89 miljard kubieke meter is die Meer van Genève die grootste soetwaterbekken van vastelandse Europa. Die meer het 'n omvang van 156 km, waarvan 113 km op Switserse gebied. Die gemiddelde waterspieël van 372 m, wat seisoenale skommelinge toon, het in die afgelope eeue nouliks verander. Volgens die interkantonale ooreenkoms van 1884 word 'n stabiele waterpeil deur 'n dam naby die Pont de la Machine in Genève verseker. In skrikkeljare word die waterpeil met 0,5 m verlaag om die oewers skoon te maak en herstelwerk by hawens en damme te doen.

'n Deeglike wetenskaplike verkenning van die meer is deur vier duikbote gedoen, "Auguste Piccard (PX-8)" en "F.-A. Forel (PX-28)", albei gebou deur Jacques Piccard, en die Fins-Russiese "Mir 1" en "Mir 2".

Die grootste ramp in die gedokumenteerde geskiedenis van die meer is in 563 deur 'n aardverskuiwing naby Tauredunum en die daaropvolgende vloedgolf veroorsaak wat selfs verder afgeleë nedersettings soos Genève getref het.



</doc>
<doc id="101375" url="https://af.wikipedia.org/wiki?curid=101375" title="Oerlikon 35 mm-tweelingkanon">
Oerlikon 35 mm-tweelingkanon

Die Oerlikon 35 mm-tweelingkanon of Oerlikon GDF is 'n gesleepte lugafweerkanon wat deur "Oerlikon Contraves" vervaardig word.

Die stelsel het oorspronklik as die 2 ZLA/353 ML bekend gestaan, maar dis later verander na GDF-001. Die stelsel is in die laat-1950s ontwikkel en word deur ongeveer 30 lande gebruik.

Die stelsel maak gebruik van 35 mm outomatiese kanonne, wat oorspronklik as die 353 MK bekend gestaan het, maar nou die KD-reeks heet. Dieselfde KD-reeks 35 mm-kanonne word in die Leopard 1-gebasseerde "Gepard" en Tipe 74-tenkbasseerde "Tipe 87 SPAAG" en T-55-basseerde Marksman selfaangedrewe lugafweerkanonne gebruik.

Die stelsel kan saam met die alleenstaande "Super Fledermaus"-vuurbeheerradar gebruik word, wat teen die laat-1970s opgegradeer is na die "Skyguard"-stelsel.

In 1980 is 'n opgegradeerde model, die GDF-002, geproduseer, wat verbeterde sig en die vermoë gehad het om deur 'n aparte digitale vuurstelsel beheer te word. In 1985 is 'n opgegradeerde model geproduseer, die GDF-005, wat 'n Gunking 3D-rekenaarbeheerde sig met 'n geïntegreerde laserteikenvinder en digitale beheerstelsel gebied het.

Die kanonne word gewoonlik deur 'n 5-ton 6×6 trok vervoer.


</doc>
<doc id="101376" url="https://af.wikipedia.org/wiki?curid=101376" title="NG gemeente Boksburg-Noord">
NG gemeente Boksburg-Noord

Die NG gemeente Boksburg-Noord was ’n gemeente van die Nederduitse Gereformeerde Kerk in die Oos-Randse stad Boksburg wat weens die veranderende demografie van sy gebied by die dogtergemeente Boksburg-Oos ingelyf is. Die moedergemeente Boksburg is omstreeks dieselfde tyd (2011) ingelyf by Boksburg-Suid. Boksburg was die moedergemeente van al die latere NG gemeentes in die Oos-Randse dorpe en stede, soos Germiston, Alberton, Kempton Park, Benoni, Brakpan, Springs en Delmas. 

Volgens "Ons gemeentelike feesalbum" van 1952 is “die geskiedenis van Boksburg-Noord . . . die geskiedenis van die Afrikaner wat die groot trek van die platteland na die stad gedurende die afgelope dertig jaar meegemaak het om, as gevolg van die ekonomiese ontwrigting wat op die Tweede Vryheidsoorlog gevolg het, hier 'n nuwe tuiste en bestaan te vind. Vandag is die Afrikaner hier tuis, maar in die stryd om aanpassing het baie in die slag gebly, ook op geestelike gebied.”

Wat getalsterkte betref, was Boksburg-Noord 'n belangrike gedeelte van die Boksburgse gemeente, maar hy was so uitgestrek (selfs in 1952 het reeds 12 leraars dieselfde gebied bearbei) dat geestelike bearbeiding van die geheel feitlik 'n onbegonne taak was. Met uitsondering van 'n betreklik klein kern getroues, het die groot meerderheid dan ook volslae onverskillig teenoor die kerklike lewe gestaan en baie het die prooi van die sektes geword. Teen die einde van die twintigerjare verskyn daar twee hulppredikers ná mekaar hier in Boksburg-Noord wat deur hul optrede die belofte van 'n herlewing op kerklike gebied wek. Die arbeid van propp. Le Roux en De Jager het weldra vrugte begin dra. 'n Gesonde ywer en geesdrif het te voorskyn gekom en die moontlikheid van 'n selfstandige gemeente het 'n saak van praktiese belang geword. 

'n Afstigtingskommissie, bestaande uit ds. J.M. Louw, J. Botha, J. van der Merwe, G. Reyneke, J. Meij, G.C. Nel, met ds. De Jager as sekretaris, is in die lewe geroep en ná langdurige onderhandeling is die gemeente op las van die Ring van Boksburg op 1 April 1936 gestig. Die eerste ouderlinge was: J. Botha, J.C. Oosthuizen, J.C.P. Meij, W.J. Jordaan, J.G. Theron; en diakens: J.J.P. van der Merwe, J.B. Cloete, B.L. Nel, W.G.H. Trieloff, J.J. Hattingh, J.M. Conradie, A.H. Mulder, G. Erasmus, G. Reyneke, B.J. Homan en S.D.P. Otto. 

Op 8 Junie 1936 is prop. G.J J. Boshoff tot eerste leraar van die gemeente beroep en op 28 Augustus is hy in 'n groot tent met duisend sitplekke bevestig. Tydens sy bediening het die gemeente 'n tydperk van buitengewone bloei en ontwikkeling belewe. “Die oplewing en geesdrif wat deur die Ossewatrek van die Eeufeesjaar (1938) oor die ganse land gewek is,” so berig Ons gemeentelike feesalbum, “het ook op die gemeente, wat toe juis besig was met die bou van sy kerk, in vele opsigte bevrugtend gewerk, met die gevolg dat, onder andere, belangrike evenemente in die geskiedenis van die Groot Trek deur middel van bepaalde stylmotiewe in die kerkgebou gestalte gevind het; vandaar die ‘Voortrekkerkerk op die Pad van Suid-Afrika’.

Op 22 Junie 1945 is ds. J.H. Roos, 'n man met onuitputlike werkkrag en uitstekende organisasietalent, as tweede leraar van die gemeente verwelkom. Intussen het die gemeente tot 4 016 siele en 2 203 lidmate aangegroei. Die Ringskommissie is verplig om in te gryp en in Maart 1946 is Boksburg-Oos en Boksburg-Wes as selfstandige gemeentes afgestig. 

Ná 'n geseënde bediening van drie jaar neem ds. Roos op 22 Augustus 1948 afskeid van die gemeente en ná 'n langdurige vakature waarin die konsulent, ds. F J.B. Naudé, die gemeente uitstekend versorg het, was hy so gelukkig om weer 'n eie leraar in die persoon van prop. J.L. Potgieter op 27 Januarie 1950 te verwelkom.





</doc>
<doc id="101377" url="https://af.wikipedia.org/wiki?curid=101377" title="Vlag van Pakistan">
Vlag van Pakistan

Die nasionale vlag van Pakistan (Oerdoe: قومی پرچم, "Qaumī Pārc̱am") is op 11 Augustus 1947 amptelik in gebruik geneem. Die vlag vertoon ’n vertikale wit baan aan die vlagpaalkant met ’n enkele groen baan in die wapperkant met ’n ster en sekelmaan in wit daarop. Die Pakistanse nasionale volkslied (قومی ترانہ, "Qaumī Tarānah") verwys in die derde vers met die woorde پرچمِ ستاره و ہلال رہبرِ ترقّی و کمال – "Vlag met die ster en sekelmaan, die leier van vordering en opstyg" – na die vlag.

Die groen stel Islam en die Moslemse meerderheid in Pakistan voor terwyl die it baan religieuse minderhede en minderheidsgelowe voorstel. Die ster en sekelmaan stel onderskeidelik lig en vooruitgang voor. Die vlag in geheel stel Pakistan se toewyding aan Islam en die regte van religieuse minderhede voor. Dit is gebaseer op die oorspronklike vlag van die Moslemliga wat op sy beurt sy inspirasie uit die vlag van die Sultanaat Delhi, die vlag van die Ottomaanse Ryk en die vlag van die Mogolryk gekry het.

Die amptelike ontwerp van die nasionale vlag is deur die Wetgewende Vergadering aanvaar, tesame met ’n definisie van die eienskappe en verhoudinge. Volgens die amptelike spesifikasies is dit ’n donkergroen vlag met die verhouding 2:3. Die wit vertikale baan aan die vlagpaalkant is ’n kwart van die breedte van die vlag.

Die kleurskema word hieronder gelys:

Die Departement van Binnelandse Sake verskaf dimensies van die vlag vir verskillende omstandighede:

Voor die Tweede Wêreldoorlog het Moslems en Hindoes tesame in Brits-Indië gewoon. ’n Aantal Moslems het die Moslemliga gevorm. Na die Tweede Wêreldoorlog, toe Pakistan onafhanklikheid verkry het in 1947, het die vlag van die Moslemliga gedien as die basis vir die vlag van Pakistan.


Ander vlae in gebruik in Pakistan sluit in:



</doc>
<doc id="101378" url="https://af.wikipedia.org/wiki?curid=101378" title="NG gemeente Vryheid">
NG gemeente Vryheid

Die NG gemeente Vryheid is die moedergemeente van die Nederduitse Gereformeerde Kerk op die KwaZulu-Natalse dorp Vryheid. Dis ’n plattelandse gemeente en ’n groot deel van die boeregemeenskap om Vryheid skakel hier in.

Die gemeente is op 25 September 1886 gestig in die gebied van die destydse Nieuwe Republiek onder president-generaal Lucas Meyer. Die stigting het onder die konsulentskap van ds. H.L. Neethling van Utrecht plaasgevind en die eerste kerkraadslede ouderlinge J.L. van Reenen, J. Swart, P.J. Fourie en J.F. van Staden en diakens C. Birkenstock, Gert van Rooyen, J.H. Steenkamp, P. de Jager, H. Potgieter, I. Rabe, S. van der Westhuizen, J. Behr.

Die pragtige kerkgebou is in 1894 in gebruik geneem en restourasiewerk is in 1970 gedoen. Die historiese kerkorrel dateer uit 1894.

Ds. A.J. Louw, later van Heidelberg (Tvl.), was die eerste vaste leraar en ná hom, tot in die middel van die 20ste eeu, die volgende: di. G.F. Marais, E.C. Anderssen (hy was op kommando met die burgers in die Engelse oorlog totdat hy gevange geneem is), C.J. Snyman, F.J. van der Merwe, A.F. Malan, G.J.V. Bell, Joz. P. Theron en M.M. van Rooyen.

Ná die vertrek van laasgenoemde drie predikante, wat as medeleraars gedien het, het die kerkraad besluit om die groot gemeente van oor die 2 000 lidmate onder leiding van ds. E.H. Latsky in twee gemeentes te verdeel. Pogings is middel 1951 aangewend om die afstigting van 'n deel van die gemeente te bewerkstellig, en waarborglyste is flink geteken, sodat die afstigting van Vryheid-Suid in November 1951 'n voldonge feit kon wees.

Op die Sinodale sitting van April 1951 is toestemming verleen tot die versoek van die vyf noordelike gemeentes van die NH of G Kerk in Natal om by die Natalse Kerk aan te sluit, en daarna is stappe gedoen om die inskakeling te bewerkstellig sodat hierdie gemeente saam met die van Utrecht, Babanango, Louwsburg en Paulpietersburg vanaf omstreeks 1952 onder die Natalse Kerk geressorteer het.

Die sendingwerksaamhede van die gemeente word waargeneem deur eerw. C.J.J. van Rensburg, bygestaan deur sy ywerige gade, een swart medeleraar en 'n aantal evangeliste. Die werkkring bevat duisende Zoeloes onder wie groot getalle nog totaal heidens was, aldus Ons gemeentelike feesalbum van 1952.

Die dogtergemeente Vryheid-Suid is op 10 November 1951 van die moedergemeente afgestig en Vryheid-Oos op 27 Oktober 1962. Dié twee dogtergemeentes het op 1 April 1998 saamgesmelt as Vryheid-Suidoos. Vryheid-Wes het op 11 Junie 1971 afgestig van die destydse gemeente Vryheid-Suid.






</doc>
<doc id="101382" url="https://af.wikipedia.org/wiki?curid=101382" title="Adolf Loos">
Adolf Loos

Adolf Loos (* 10 Desember 1870 in Brno, Oostenryk-Hongarye; † 23 Augustus 1933 in Kalksburg, Oostenryk) was 'n Oostenrykse argitek en invloedryke teoretikus van moderne boukuns. In sy essay "Ornament und Verbrechen" ("Ornament en misdaad", 1908) het hy 'n sterk pleidooi gelewer vir gladde en ongekunstelde oppervlakke - in teenstelling met die uitbundige versierings van Fin de siècle-boukuns en die meer moderne estetiese beginsels van die Wiener Secession. Met sy omvattende werk, waarin hy 'n teoretiese grondslag lê vir moderne argitektuur en ontwerp, maar ook kritiek daarop lewer, het hy een van die baanbrekers van modernisme asook een van die wegbereiders van funksionalisme geword.

Dikwas was Loos sy tyd vooruit. Toe hy 'n sakegebou in Wene, waarna as "Loos-huis" verwys is, in Julie 1910 van die eerste tot die vierde verdieping van 'n gladde witgeverfde fasade sonder enige muurafwerkings of ander versierings voorsien het, was die Weense publiek - net soos keiser Frans Josef wie se Hofburg-paleis net teenoor die projek geleë was - só geskok dat die owerheid die boubedrywighede voorlopig laat stopsit het. Eers nadat Loos in 1912 ingestem het om die vensters van die gebou met bronsblomkaste te versier, kon die bouwerk hervat word.

Loos se privaat lewe was ewe onstuimig. Sy drie huwelike is almal deur egskeiding ontbind. Nie alleen was sy algemene gesondheidstoestand swak nie, hy is ook verder belemmer deur 'n oorgeërfde gehoorgebrek. Adolf Loos is op 23 Augustus 1933 in Kalksburg naby Wene oorlede.


</doc>
<doc id="101384" url="https://af.wikipedia.org/wiki?curid=101384" title="NG gemeente Paulpietersburg">
NG gemeente Paulpietersburg

Die NG gemeente Paulpietersburg is 'n gemeente van die Nederduitse Gereformeerde Kerk in die provinsie en Sinode van KwaZulu-Natal wat eers in die middel van die 20ste eeu na die Natalse Kerk oorgeplaas is saam met nog vier gemeentes in wat in die 19de eeu die Nieuwe Republiek was. In 2015 het die gemeente 252 belydende en 49 dooplidmate gehad, vergeleke met 306 en 121 in 2000 en 339 en 156 in 1985.

Die dorpie Paulpietersburg het in die jaar 1888 tot stand gekom in wyk drie van die NG gemeente Utrecht. Op die dorpie is kort daarna 'n raamwerk van pale opgerig. Daaroor is dan seile gespan om 'n "tabernakel" – soos hulle dit genoem het – te vorm waarin die leraar van Utrecht kwartaalliks dienste gehou het. In 1889 het die plan by die lidmate wat naby Paulpietersburg gewoon het, ontstaan om self 'n kerkie te bou. Dit het daartoe gelei dat die kerkraad van Utrecht besluit het 'n godshuis vir wyk drie op te rig. Hierdie kerkie en die kerkgebou van die Gereformeerde gemeente was omtrent al wat in die dorpie staande gebly het gedurende die Anglo-Boereoorlog, en hulle is deur die Engelse soldate as pakhuise gebruik.

Die Imperiale regering het ná die vrede gelukkig 'n klein bedraggie as kompensasie uitbetaal en die kerkie kon herstel word. By die vredesluiting is Paulpietersburg as 'n afsonderlike distrik van Natal verklaar en dit, tesame met die vermeerdering in bevolking, het daartoe gelei dat besluit is om 'n afsonderlike gemeente te stig. Op 1 Mei 1911 het die verteenwoordiger van die Ringskommissie van die Ring van Utrecht, naamlik ds. N.J.H. Theunissen van Standerton, die lidmate van wyk drie van die gemeente van Utrecht ontmoet om 'n nuwe gemeente af te stig. Die ledetal van die nuwe gemeente was 220 en die konsulent was ds. B.H. Swart. 

Die eerste leraar van die nuwe gemeente was ds. J.H. Malan, wat op 24 Julie 1911 bevestig is. Hy was net twee en 'n half jaar hier werksaam, waarna die gemeente weer 13 maande vakant was voordat ds. H.J. de Vos hier bevestig is. 

Op 'n gemeentevergadering gehou op 23 Oktober 1915, is besluit om die kerkgebou te vergroot. Om die boukoste te help dek is een van die twee plase wat van die moedergemeente as geskenk ontvang is, verkoop. Gedurende 1919 is ook nuwe banke vir die kerk aangeskaf.

Ds. Vos is in Desember 1924 opgevolg deur ds. G.J. van Zyl, wat ná drie jaar weer vertrek het. In Maart 1928 is prop. A.J.D. Burger hier georden en bevestig nadat hy die jaar vantevore as predikant gelegitimeer is. Ds. Burger het aktief deelgeneem aan die werksaamhede van die Saamwerkunie in Natal en dien enkele jare lank as voorsitter. Hy rig ook 'n Ringsblad, Die Skakel, op. Hy bly hier aan tot hy in 1939 toe hy 'n beroep aanvaar na die gemeente Pretoria-Noord.

In sy tyd het mnr. A.G. du Toit, wat die gemeente jare lank as scriba en kerkraadslid gedien het, vertrek. Sy plek is egter vol gestaan deur mnr. A.E. Williams, wat die gemeente tot aan die end van 1950 as scriba, kassier en kerkraadslid gedien het. Gedurende hierdie tyd is elektriese ligte aangebring en 'n nuwe orrel is aangekoop. Mev. S. Wessels, wat destyds al vir enige jare orreliste was, het die gemeente jare lank in dié amp gedien. 

Gedurende die depressie het dit ook maar moeilik gegaan. Die gemeente moes selfs 'n verband op sy plaas neem. Met die viering van sy kwarteeufees in 1936, is die verband afgelos. 

Ná ds. Burger was die leraars agtereenvolgens: di. S.W. Burger (1939-‘41), G.C. van Schouwenburg (1941-'45), P.S.N. Swart (1945-'49) en J.J.R. Katzke (vanaf 1950). In ds. Katzke se tyd is die gemeentes van die eertydse Nieuwe Republiek aan die Natalse Kerk oorgedra. Op die Sinodale sitting van April 1951 is toestemming verleen tot die versoek van die vyf noordelike gemeentes van die NH of G Kerk in Natal om by die Natalse Kerk aan te sluit, en daarna is stappe gedoen om die inskakeling te bewerkstellig sodat hierdie gemeente saam met dié van Utrecht, Vryheid, Babanango en Louwsburg vanaf omstreeks 1952 onder die Natalse Kerk geressorteer het.





</doc>
<doc id="101387" url="https://af.wikipedia.org/wiki?curid=101387" title="Gereformeerde kerk Benoni">
Gereformeerde kerk Benoni

Die Gereformeerde kerk Benoni is ’n gemeente van die Gereformeerde Kerke in Suid-Afrika in die Oos-Randse stad Benoni.

In die ou dae in Transvaal was daar, by gebrek aan landmeters, ’n bepaalde metode om plase af te baken. ’n Middelpunt is geneem en dan moes ’n man te perd ’n halfuur lank op ’n matige pas ry in ’n noordelike rigting, dan dieselfde afstand van die middelpunt af in ’n suidelike rigting en ook wes- en ooswaarts. Wanneer die vier punte aanmekaargelas word, vorm dit die nuwe plaas se grense.

So het daar egter onreëlmatige stukke grond tussen die afgebakende plase oorgeskiet, wat "uitvalgrond" genoem is. Hierdie uitvalgrond het staatseiendom gebly. In 1881 het die ZAR se regering besluit om al die uitvalgrond behoorlik te laat opmeet en van name te voorsien. Die taak is opgedra aan Johann Rissik, later landmeter-generaal en administrateur van Transvaal. Rissik het op 'n dag baie moeilikheid ondervind met 'n stuk uitvalgrond ongeveer 19 myl van Johannesburg af. Dit was baie onreëlmatig en moeilik om op te meet. Rissik was baie godsdienstig en het sy Bybel goed geken.

Terwyl hy so gesukkel het, het hy aan Ragel in haar barensnood gedink, soos opgeteken in Genesis 35:18: "En toe haar siel uitgaan – want sy het gesterwe – noem sy hom Ben-Oni." "Ben-Oni" beteken "kind van smarte", en dit is die naam wat Rissik aan die stuk grond gegee het: Benoni. Hierdie verklaring word gestaaf deur Owen Letcher in "The gold mines of Southern Africa". Letcher beweer dat twee pioniers van Benoni die storie van Johann Rissik self gehoor het. Dit is ook die verklaring van J.G. van Alphen ("Die Huisgenoot", 3 September 1943).

In 1885 het die Republikeinse regering besluit om staatsgrond te verkoop of te verhuur omdat die tesourie op 'n laagwatermerk was. Landdros Maré moes die plase waardeer. Sy waardasie van Benoni was £75. In Oktober 1885 is die plaas aan E.W. Noyce van Heidelberg verhuur vir £10 per jaar. In September 1887 is goud op Benoni ontdek, en die jaar daarop is dit as gouddraende plaas geproklameer. Goudsoekers het nou toegestroom. Een mynonderneming het geslaag, maar twee het misluk. Die mynonderneming Florence se masjinerie is opgekoop deur die swart opperhoof Lobengula en na Rhodesië vervoer.

Goud is nou egter ook op die omliggende plase Kleinfontein, Vlakfontein en Modderfontein ontdek. Mynontginning het nou snelle vordering gemaak. Mynkampe het ontstaan waar 'n paar jaar tevore eensame boereplase was, maar dis eers in 1904 dat die eerste persele verkoop is, nie op Benoni nie, maar op die aangrensende plaas Kleinfontein. Die naam is egter oorgeneem vir die nuwe dorp. In 1906 is 'n gesondheidsraad vir Benoni in die lewe geroep. Dit het egter spoedig geblyk dat die Raad se magte nie voldoende was om met die snelle vooruitgang van die dorp tred te hou nie, en in Desember 1907 het die Transvaalse administrasie besluit om 'n dorpsraad in die lewe te roep.

Reeds in 1917 het lidmate van die Gereformeerde Kerk eredienste op aanliggende dorpe bygewoon. Hulle was Afrikaners wat meestal op die myne gewerk het. Die gemeente is gestig op 13 Mei 1935. Die kerkraad het twee standplase, no. 342 en 344, bekom op die hoek van Bunyan- en Victoriaweg en die eerste kerkgebou is ingewy op 18 Junie 1938. Die boukoste was £3 457 en die argitekte Leendert en Geurt Geers.

Sewe leraars het die gemeente bedien tot 1968, toe ds. H. van der Bijl beroep is en die gemeente sowat 28 jaar lank bedien het tot in 1997.

Sendingwerk het in 1951 in die ou Apex-township, Daveyton, Actonville en die polisieopleidingskollege New Modder begin. Lidmate soos ouderling P. Goede was hierby betrokke. Die kerkgebou in Daveyton is in 1956 opgerig onder leiding van die Gereformeerde kerk op erf 10021 in Eiselenstraat. In 1974 is ’n kerk opgerig vir die Zoeloesprekende gemeente in Daveyton en in 1975 vir bruin lidmate in Actonville in Mayetstraat. Met die ontbinding van Sinode Middellande is Actonville onder die sorg van die gemeente Benoni gestel. Dié lidmate word bedien as 'n wyk van die moedergemeente.

Die eerste kerk, op die hoek van Bunyan- en Victoriaweg, is in 1991 gesloop om plek te maak vir ’n winkelsentrum. Hierna is ’n nuwe gebou met moderne geriewe opgerig op die hoek van Genevieve- en Daffodilstraat, Farrarmere, Benoni, waar dr. B. Kruger die predikant was. Dié kerkgebou is later verkoop aan die Apostoliese Geloofsending, wie se gemeente Farrarmere daarin gehuisves word.

In 2002 het die gemeente Benoni 251 belydende en 80 dooplidmate gehad en Benoni-Noord (gestig in 1968) 270 en 93. Benoni was vakant en dr. D.J.S. Steyn was Noord se leraar. In 2009 het die Noord-gemeente by die moedergemeente ingeskakel sodat die gesamentlik gemeente teen 2015 550 belydende en 163 dooplidmate gehad het, onderskeidelik 29 meer en 10 minder as die samestellende dele 13 jaar vantevore. Springs en Brakpan, albei ook in die Klassis van Verre Oosrand, het albei 'n soortgelyke patroon gevolg: Springs is in 1935 gestig en Springs-Oos in 1967, waarna die gemeentes in 2013 verenig het onder moedergemeente se naam. Brakpan is gestig in 1926 en Brakpan-Suid in 1979, waarna die gemeentes saamgesmelt het onder die moedergemeente se naam, ook in 2013.






</doc>
<doc id="101388" url="https://af.wikipedia.org/wiki?curid=101388" title="Sinagoge">
Sinagoge

'n Sinagoge (vanaf Grieks: συναγωγή, "synagōgē", letterlik: "byeenkoms"; Hebreeus: בית כנסת, "beit knésset", letterlik: "huis van byeenkoms"; בית תפילה, "beit t'fila", letterlik: "huis van gebed", of בית מדרש, "beit midrasj", letterlik: "huis van uitlegging"; Jiddisj: שול, "sjoel", letterlik: "skool"; Ladino: אסנוגה, "esnoga", afgelei van Grieks, of קהל, "kahal", afgelei van Hebreeus) is 'n gebou wat byeenkomste, gemeenskaplike gebedsdienste en onderwys binne die Jodedom huisves. Dit is die belangrikste inrigting in Judaïsme en het die gemeenskaplike aanbidding in Christendom en Islam beduidend beïnvloed.

In watter gevalle in antieke geskrifte ná 'n sinagoge as plek van byeenkomste en die uitvoering van gebedsdienste verwys word, is in die navorsing ewe omstrede soos die tyd van die opkoms van die eerste sinagoges. Argeologiese en geskrewe bronne dui op die bestaan van sinagoges tydens die bestaan van die Tweede Tempel in Jerusalem, sowel in die Land Israel asook in die Joodse diaspora.

In die sinagoge vind die daaglikse gebedsdienste, asook die viering van Sabbat en die Joodse feeste plaas. 'n Joodse gemeente word deur 'n rabbyn (aanspreekvorm: rabbi) gelei, wat die Talmoed en Tora bestudeer het. Die sinagoge beskik oor 'n Toraskryn (Hebreeus: אָרוֹן הָקׄדֶש, "Arón haKodesj", letterlik: "skryn van die Heilige"), wat die gemeente se Torarolle huisves en die rigting van Jerusalem aandui, die rigting waarin Jode bid.

Sinagoges is toegewyde ruimtes vir gebed, die lees en studie van beide Tanag (die hele Hebreeuse Bybel, insluitende die Tora) en Talmoed, asook byeenkoms; 'n sinagoge is egter nie noodsaaklik vir 'n gebedsdiens nie. Volgens die Halagá sal 'n gebedsdiens op enige plek uitgevoer kan word waar ten minste tien Jode (מִנְיָן, "minjan", letterlik: "telling" of "getal"; afgelei van die werkwoord "maná", מנה, "om te tel") byeenkom. Die daaglikse gebedstye kan ook alleen of met minder as tien mense wat byeenkom gedoen word. Volgens die Halagá is sekere gebede egter gemeenskaplik en vervolgens kan hulle slegs deur 'n minjan opgesê word. Die sinagoge se spesifieke rituele en liturgiese funksies vervang nie die lank gelede verwoeste Jerusalemse Tempel s'n nie.

Israeli's gebruik die Hebreeuse term בית כנסת, "beit knésset". Asjkenasiese Jode gebruik tradisioneel die Jiddisje term 'שול, "sjoel" (verwant aan die Duitse "Schule", in Afrikaans: "skool"). Romaniote en Sefardiese Jode gebruik veral die term "kal" (ontleen aan die Hebreeuse "kahal", letterlik: "gemeente"). Spaanse Jode verwys na die sinagoge as "sinagoga", terwyl Portugese Jode dit "esnoga" noem. Persiese Jode en sommige Karaïete Jode gebruik die term "kenesa", afgelei van Aramees, en sommige Mizrachi-Jode noem dit "kenis". Sommige "Gereformeerde", "Rekonstruksioniste" en "Konserwatiewe" Jode gebruik die term "tempel". Die Griekse woord "sinagoge" word in Afrikaans (Duits, Engels, Frans en die meeste Romaanse tale) gebruik om die voorafgaande moontlikhede te dek.





</doc>
<doc id="101402" url="https://af.wikipedia.org/wiki?curid=101402" title="Grond-tot-lugmissiel">
Grond-tot-lugmissiel

'n Grond-tot-lugmissiel (Engels: surface-to-air missile (SAM)) is 'n missiel wat ontwerp is om van die grond af gelanseer te word om vliegtuie of ander missiele te vernietig. Dit is een soort lugafweerstelsel. By moderne gewapende magte het missiele meeste ander vorme van doelgeboude lugverdedigingswapens vervang, met lugafweergeskut wat deesdae slegs in gespesialiseerde rolle gebruik word.


</doc>
<doc id="101405" url="https://af.wikipedia.org/wiki?curid=101405" title="Volkskunstenaar van die Russiese Federasie">
Volkskunstenaar van die Russiese Federasie

Volkskunstenaar van die Russiese Fedrasie (Russies: Народный артист Российской Федерации) is 'n hoë ere-titel van die Russiese Federasie, wat toegeken word vir uitmuntende prestasies op die gebied van musiek, sirkus, vaudeville en teater. Dit is deel van die staat se premiestelsel vir die Russiese Federasie.

Die titel van "Volkskunstenaar van die Russiese Fedrasie" is in die lewe geroep vir Russiese kunstenaars, choreograwe, dirigente, dramaturge, komponiste, koorleiers en musici wat staatsopvoerings, musiek, sirkusse en konsertprogramme, teater en filmrolle skep en dit vervolmaak. Hierdeur het hulle uitmuntende bydraes gemaak in die ontwikkeling en instandhouding van die nasionale artistieke kultuur, en deur die vorming van die jonger generasie kunstenaars openbare erkenning ontvang en professionele gemeenskap ervaar.



</doc>
<doc id="101411" url="https://af.wikipedia.org/wiki?curid=101411" title="Vlag van Rusland">
Vlag van Rusland

Die nasionale vlag van Rusland is op 11 Desember 1993 amptelik in gebruik geneem. Die vlag vertoon drie vertikale bane van bo na onder in wit, blou en rooi.

Hoewel daar verskillende teorieë oor die oorsprong van en die redes vir die keuse van die wit, blou en rooi is, word geeneen amptelik aanvaar as die korrekte weergawe. In die Russiese wetgewing word geen amptelike betekenisse aan die kleure toegeken nie.
Volgens een teorie kom die kleure van die wapen van Moskowië wat Sint Joris met ’n wit bewapening en ’n blou mantel, rydend op ’n wit perd, op ’n rooi veld uitbeeld. Volgens ’n ander teorie word hierdie kleure geassosieer met die kleed van die maagd Maria, die beskermvrou van Rusland.

Nog ’n ander interpretasie van die kleure is dat dit die Russiese sosiale stelsel ten tyde van die Russiese Keiserryk simboliseer: die wit stel God voor, die blou stel die keiser voor en die rooi die landbouers en lyfeienes. Dan is daar ook ’n interpretasie dat die kleure saamhang met die belangrikste dele van die Russiese Keiserryk: die wit stel Wit-Rusland voor, die blou stel Klein Rusland (Oekraïne) voor en die rooi stel Groot Rusland (die Russiese kerngebied) voor.

’n Romantiese interpretasie koppel wit aan helderheid en die boonste baan aan die toekoms; tesame dus ’n helder toekoms. Die stel dan ’n bewolkte hede voor en die rooi stel ’n bloedige verlede voor.

Die tabel bevat die kleurskemawaardes vir die kleure van die Russiese vlag:

Daar is twee vertellings van die oorsprong van die vlag wat dit verbind met die driekleur wat deur die Republiek van die Sewe Verenigde Nederlande gebruik is; albei is egter spekulatief en die waarheid bly onseker.

Die vroegste vermelding van die vlag was tydens die heerskappy van Aleksei I in 1668 en is verwant aan die konstruksie van die eerste Russiese vlootskip, die "Orjol". Volgens een bron het die Nederlandse hoofingenieur van die skip die behoefte aan ’n vlag gehad en ’n versoek aan die Doema gerig om “…te Sy Koninklike Hoogheid te vra (soos die gebruik van ander lande was) welke vlag op die skip vertoon moet word.” Die amptelike antwoord het bloot aangedui dat, aangesien hierdie saak vir die eerste maal voorkom, en hoewel grondmagte (blykbaar verskillende) vlagte gebruik, die tsaar beveel het dat die hoofingenieur se mening oor die saak ingewin moet word, en het spesifiek gevra na die bestaande gebruik in Nederland.

’n Ander vertelling trek die oorsprong van die Russiese vlag terug na tsaar Pieter die Grote se besoek aan Archangelsk in 1693 en 1694. Pieter het ’n lewendige belangstelling in skeepsbou in die Europese styl gehad, wat verskil het van die barge wat in die tyd in Rusland gebou is. In 1693 het Pieter ’n Nederlandse fregat uit Amsterdam bestel. Toe dit in 1694 aangekom het, het die Nederlandse rooi-wit-en-blou banier aan die agterstewe gehang. Pieter het besluit om Rusland se vlootvlag op hierdie banier te skoei en die volgorde van die kleure verander.

Die Nederlandse vlagboek van 1695 deur Carel Allard, wat slegs ’n jaar na Peter se besoek aan Wes-Europa uitgegee is, beskryf die driekleur met ’n tweekoparend met ’n skild op sy bors en ’n goue kroon op albei koppe.

In die vlagboek deur Carel Allard wat in 1695 gepubliseer is, word drie vlae vir die tsaar van Moskowië aangetoon. Die driekleur met die tweekoparend met ’n skild op sy bors ’n goue kroon op elke kop, die driekleur met ’n blou skuinskruis en ’n derde in rooi en wit kwarte gedeel met ’n blou kruis daaroor.

Die Russiese driekleur is in 1705 aanvaar as rivierhandelsvlag.

Die kleure van die Russiese vlag is het gedien as inspirasie vir die Pan-Slawiese kleure wat in 1848 deur die Praagse Slawiese Kongres aanvaar is. Slowakye en Slowenië se vlae is soortgelyk aan dié van Rusland maar elk het ’n wapenskild om hulle van mekaar en die Russiese vlag te onderskei.

Op 7 Mei 1883 is die Russiese vlag goedgekeur vir gebruik op land en het die amptelike nasionale vlag geword voor die kroning van tsaar Nikolaas II van Rusland in 1896.

Na die val van die tsaar tydens die Februarie-rewolusie is die vlag steeds gebruik deur die Russiese Voorlopige Regering en is eers verander na die Oktoberrewolusie toe die Russiese Sosialistiese Federale Sowjetrepubliek opgerig is. Sedert daardie tydperk is ’n rooi vlag met die afkorting van die nuwe land, “RSFSR” (“"РСФСР"”) gebruik totdat dit in 1954 vervang is met die universele ontwerp van die Sowjetvlag met ’n blou baan aan die vlagpaalkant. Eers in 1991, na die ontbinding van die Sowjetunie, is die driekleur weer as vlag van die nuwe Russiese Federasie aanvaar. Die huidige vlag is in 1993 effens gewysig in terme van dimensies en is sedert 2000 amptelik.

’n Variant van die vlag is voor die Eerste Wêreldoorlog vir privaatgebruik deur tsaar Nikolaas II; ’n groot Staatsadelaar op ’n geel veld is aan die skildhoek toegevoeg. Hierdie variant is nooit as amptelike staaatsvlag gebruik nie.

Tor dir Bolsjewiste in 1917 aan bewind gekom het, is die driekleur afgeskaf en ’n definitiewe nuwe vlag is vir die SFSR (een van die samestellende republieke van die Sowjetunie) is in 1954 ingestel, wat die vlag van die republiek was tot en met die val van die Sowjetunie in 1991. Al die Sowjetrepubliekvlae is geskep deur ’n klein dog opmerkbare verandering aan die vlag van die Sowjetunie aan te bring. In hierdie geval was die verandering die toevoeging van ’n vertikale blou baan aan die wapperkant. Die Sowjetontwerp was verskillend; ’n eenvoudige rooi baan met verskillende afkortings van “RSFSR” in die skildhoek.

Die driekleur is tydens die Burgeroorlog deur die anti-kommunistiese magte, bekend as die Witbeweging, gebruik. Dit is in verskeie lande Witemigrante as die Russiese vlag gebruik omdat hulle nie die Bolsjewistiese regering in Moskou as legitiem geag het nie. Die driekleur is in Sowjet-Rusland en emigrantgemeenskappe verbind met ’n simbool van die tradisionele tsaristiese Ortodokse Rusland. Hierdie vlag en die Vlootvaandel van die keiserlike Russiese Vloot is deur anti-kommunistiese Russiese troepe onder Duitse beheer gedurende die Tweede Wêreldoorlog gebruik. Albei vlae kan in ’n paar Ortodokse kerke, wat deur sodanige Russiese gemeenskappe in die Weste opgerig is, gesien word. In die Sowjetunie is hierdie vlag gebruik in die pre-Rewolusionêre tydperk en is dit gesien as ’n historiese vlag, veral na die 1940’s.

Hierdie vlag, eerder as die swart-geel-wit-vlag, is op 22 Augustus 1991 deur Rusland heraangeneem. Hierdie datum word jaarliks as die nasionale vlagdag gevier.

Die president van Rusland gebruik ’n Presidensiële Standaard ( Штандарт Президента) wat amptelik gedefinieer word as die driekleur met die wapenskild (in hierdie geval die tweekoparend sonder die skild) in die middel. Ander vlae in gebruik in Rusland sluit in:

Die St. Andriesvlag ( Андреевский флаг) het ’n wit agtergrond met twee diagonale bane wat ’n skuinskruis vorm wat met St. Andries verbind word. Die verhouding van die vlag is 2:3 en die wydte van die blou baan is een tiende van die lengte van die vlag.



</doc>
<doc id="101412" url="https://af.wikipedia.org/wiki?curid=101412" title="Waray-Waray">
Waray-Waray

Waray-Waray ("Winaray", "Samareño", "Lineyte-Samarnon", "Binisayâ nga Winaray", "Binisayâ nga Samar-Leyte" of "Binisayâ nga Waray") is na Tagalog (as Filippyns amptelike taal), Cebuano, Ilokano en Hiligaynon die vyfde belangrikste taal van die Filippyne. Die taal word veral in die sentrale dele van die Filippyne gepraat, spesifiek in die provinsies van Samar, Noord-Samar, Oos-Samar, Biliran en Leyte in die eilandgroep van die Visayas.

Die taal se naam is afkomstig van die woord "waray", wat gereeld deur nie-sprekers gehoor word. Dit beteken "nie", "niks" of "geen".



</doc>
<doc id="101413" url="https://af.wikipedia.org/wiki?curid=101413" title="NG gemeente Pietermaritzburg-Noord">
NG gemeente Pietermaritzburg-Noord

Die NG gemeente Pietermaritzburg-Noord is een van net drie oorblywende gemeentes van die Nederduitse Gereformeerde Kerk in KwaZulu-Natal se hoofstad, Pietermaritzburg, nadat dié stad en onmiddellike omgewing in ’n stadium sewe NG gemeentes gehad het, met nog twee op die nabygeleë Howick (Merrivale) en Camperdown/Cato Ridge (Duisend Heuwels). Aangesien die moedergemeente nou die destydse gemeente Merrivale se kerkgebou op Howick gebruik, het die stad eintlik net twee gemeentes.

Pietermaritzburg-Noord se moedergemeente, Pietermaritzburg-Wes (waarby Napierville op 5 September 1993 ingelyf is), is by die Noord-gemeente ingelyf. Pietermaritzburg-Suid is op 1 Maart 2012 by Hayfields ingelyf. Duisend Heuwels het in 1980 van die Suid-gemeente afgestig, maar is in 1985 weer daarby ingelyf. Merrivale is in 1999 ingelyf by die moedergemeente Pietermaritzburg. Die Pietermaritzburg Reformed Congregation is by Durban Reformed Congreagation ingelyf, wat op sy beurt in 2004 ontbind het. So bestaan nog net die moedergemeente, Pietermaritzburg-Noord en Hayfields sedert Maart 2012. 

Pietermaritzburg-Noord is op 2 November 1949 met ongeveer 700 lidmate afgestig in die kerkgebou van Pietermaritzburg-Wes. Die gemeente het bestaan uit die noordelike wyke van die moedergemeente; vandaar die naam. Die nuwe gemeente se grense was baie uitgestrek, maar Drakensberg (Ixopo), Napierville en Merrivale het later selfstandig geword.

Die gemeente was met sy stigting deels 'n stadsgemeente, maar het ook 'n groot deel van die distrik beslaan. Vier beroepe is uitgebring voor die gemeente 'n herder en leraar in die persoon van ds. G.H. Oosthuizen, vroeër van Biesjesvlei, gekry het. Die eerste beroep is ook op hom uitgebring. Ds. en mev. Oosthuizen is presies nege maande ná afstigting in die gemeente ontvang.

Vir 'n geruime tyd was die gesukkel groot om 'n geskikte plek vir aanbidding te vind. Die probleem is tydelik opgelos met die aankoop van 'n Sinodale gebou, 'n dubbelverdieping, wat terselfdertyd as pastorie moes dien en 'n deel daarvan as saal. Dit het ruimte vir 150 tot 200 persone gebied. 

Die hoeksteen van die saalkerk is op 3 Februarie 1951 gelê en dis op 28 Julie 1951 ingewy. Dit het ruimte gebied vir tussen 400-500 mense, met alle moontlike geriewe, soos 'n moederskamer met luidspreker, 'n goed ingerigte kombuis en 'n groot agterstoep vir basaars en ander geleenthede. Die gebou is in pragtige omgewing geleë, maar die geaardheid van die terrein het met die bouwerk baie hoofbrekens besorg. Dit kon gelukkig oorkom word en die gebou, wat £12 000 gekos het, is een van die sierlikstes in die omgewing en 'n sieraad vir die Kerk. Die gemeente het die perseel omstreeks 1952 uitgelê. Daar is ook toe reeds 'n begin gemaak met die aanbou van 'n mooi pastorie met 'n pragtige uitsig. Die beraamde koste daarvan was £7 000. 

In 1952 berig Ons gemeentelike feesalbum: “Intussen gaan die gemeente van krag tot krag vorentoe. Daar is 'n opbloei in die geestelike lewe, en die samewerking is baie hartlik. Weens die uitgestrektheid van die gemeente en die talle klein groeperings van lidmate, is gevrees vir 'n gebrek aan same-horigheidsgevoel; met die hulp van die Here is dit egter alles oorkom en werk die gemeente pragtig saam. Die gemeente het 'n bloeiende sustersvereniging wat alreeds 'n klavier aan die kerkraad geskenk het, asook 'n Wurlitzer-orrel van £1 325. Die Sondagskoolkinders tel oor die 200. Daar is 'n bloeiende Kinderkranstak, asook 'n MSA-tak met 'n ledetal van 40. Jong mans kan erelede van hierdie vereniging word. Die kerkraad bestaan tans uit 50 lede, en is manne wat met pligsgetrouheid en toewyding in hul amp staan. Die uitbreiding geskied hier nog met 'n snelle tempo, en verwag word dat dit nog 'n groot en sterk gemeente gaan word.”

Die huidige kerkgebou is in 1973 ingewy. Die ou moeder, Pietermaritzburg-Wes (waarby Napierville vroeër ingelyf is) is later weer by Noord ingelyf. In 2008 het die bedieningspunt van die historiese gemeente Pietermaritzburg (die Voortrekkergemeente) in die middestad ook gesluit en ‘n aantal van hierdie lidmate het by Pietermaritzburg-Noord ingeskakel.

Die hele NG Kerk se belydende lidmate het van 1985 tot 2015 van sowat 953 000 tot 766 000 afgeneem, 'n verlies van amper 12%, maar in dieselfde tyd het Pietermaritzburg en omgewing se belydende lidmate van 4 491 tot 1 858 gekrimp, 'n verlies van amper 59%.





</doc>
<doc id="101414" url="https://af.wikipedia.org/wiki?curid=101414" title="Kepler-452b">
Kepler-452b

Kepler-452b is ’n eksoplaneet wat om ’n G-tipe-ster, Kepler-452, wentel. Dit is deur die Kepler-ruimteteleskoop ontdek en Nasa het die ontdekking op 23 Julie 2015 aangekondig. Dit is die eerste eksoplaneet byna so groot soos die Aarde wat ontdek is in die bewoonbare sone van ’n ster soortgelyk aan die Son. Naas Kepler-438b stem die ster die meeste met die Aarde ooreen, maar dit is nie bekend of Kepler-452b ’n rots- of klein gasplaneet is nie. Gebaseer op sy digtheid, is dit waarskynlik ’n rotsplaneet.

Die ster is 1 400 ligjare van die Sonnestelsel af; teen die spoed van die "New Horizons"-tuig sal dit sowat 25,8 miljoen jaar duur om dit te bereik.

Die planeet wentel elke 385 dae om sy ster. Dit is ouer en 60% groter as die Aarde, maar lê ook in sy ster se bewoonbare sone. 

Sy massa is waarskynlik vyf keer dié van die Aarde en sy oppervlakswaartekrag is twee keer so groot, hoewel die berekening van eksoplanete se massa nie akkuraat is nie. As dit ’n rotsplaneet is, is dit waarskynlik ’n Superaarde met baie aktiewe vulkane vanweë sy groter massa en digtheid. Die wolke op die planeet sal dik en newelagtig wees en die grootste deel van die planeet se oppervlak bedek. Van sy oppervlak af, sal sy ster feitlik nes die Son van die Aarde af lyk.

Dit is nie duidelik of Kepler-452b ’n bewoonbare omgewing het nie. Sy ster, van tipe G2V, nes die Son, het ook byna dieselfde temperatuur en massa as die Son. Dit is egter 6 miljard jaar oud, dus 1,5 miljard jaar ouer as die Son. In hierdie stadium van die ster se evolusie kry Kepler-452b 10% meer energie as wat die Aarde tans van die Son af kry. As Kepler-452b ’n rotsplaneet is, sal dit onderworpe of byna onderworpe wees aan ’n weghol-kweekhuiseffek.




</doc>
<doc id="101415" url="https://af.wikipedia.org/wiki?curid=101415" title="NG gemeente Benoni">
NG gemeente Benoni

Die NG gemeente Benoni was die moedergemeente van die Nederduitse Gereformeerde Kerk in die Oos-Randse stad Benoni, maar is in sy eeufeesjaar, 2014, ingelyf by die gemeente Farrarmere, wat sedertdien bekendstaan as die gemeente Jubilaté. Dit was nadat Benoni-Wes reeds vroeër by Benoni ingelyf is, waarna die saamgestelde gemeente die Wes-gemeente se kerkgebou by Parkstraat 29 gebruik het.

In die ou dae in Transvaal was daar, by gebrek aan landmeters, ’n bepaalde metode om plase af te baken. ’n Middelpunt is geneem en dan moes ’n man te perd ’n halfuur lank op ’n matige pas ry in ’n noordelike rigting, dan dieselfde afstand van die middelpunt af in ’n suidelike rigting en ook wes- en ooswaarts. Wanneer die vier punte aanmekaargelas word, vorm dit die nuwe plaas se grense.

So het egter onreëlmatige stukke grond tussen die afgebakende plase oorgeskiet, wat "uitvalgrond" genoem is. Hierdie uitvalgrond het staatseiendom gebly. 1n 1881 het die ZAR se regering besluit om al die uitvalgrond behoorlik te laat opmeet en van name te voorsien. Die taak is opgedra aan Johann Rissik, later landmeter-generaal en administrateur van Transvaal. Rissik het op 'n dag baie moeilikheid ondervind met 'n stuk uitvalgrond ongeveer 19 myl van Johannesburg af. Dit was baie onreëlmatig en moeilik om op te meet. Rissik was baie godsdienstig en het sy Bybel goed geken.

Terwyl hy so gesukkel het, het hy aan Ragel in haar barensnood gedink, soos opgeteken in Genesis 35:18: "En toe haar siel uitgaan – want sy het gesterwe – noem sy hom Ben-Oni." "Ben-Oni" beteken "kind van smarte" (volgens 'n verklaring by die 1983-vertaling van die Bybel: “swaarkryseun”), en dit is die naam wat Rissik aan die stuk grond gegee het: Benoni. Hierdie verklaring word gestaaf deur Owen Letcher in "The gold mines of Southern Africa". Letcher beweer dat twee pioniers van Benoni die storie van Johann Rissik self gehoor het. Dit is ook die verklaring van J.G. van Alphen ("Die Huisgenoot", 3 September 1943).

In 1885 het die Republikeinse regering besluit om staatsgrond te verkoop of te verhuur omdat die tesourie op 'n laagwatermerk was. Landdros Maré moes die plase waardeer. Sy waardasie van Benoni was £75. In Oktober 1885 is die plaas aan E.W. Noyce van Heidelberg verhuur vir £10 per jaar. In September 1887 is goud op Benoni ontdek, en die jaar daarop is dit as gouddraende plaas geproklameer. Goudsoekers het nou toegestroom. Een mynonderneming het geslaag, maar twee het misluk. Die mynonderneming Florence se masjinerie is opgekoop deur die swart opperhoof Lobengula en na Rhodesië vervoer.

Goud is nou egter ook op die omliggende plase Kleinfontein, Vlakfontein en Modderfontein ontdek. Mynontginning het nou snelle vordering gemaak. Mynkampe het ontstaan waar 'n paar jaar tevore eensame boereplase was, maar dis eers in 1904 dat die eerste persele verkoop is; nie op Benoni nie, maar op die aangrensende plaas Kleinfontein. Die naam is egter oorgeneem vir die nuwe dorp. In 1906 is 'n gesondheidsraad vir Benoni in die lewe geroep. Dit het egter spoedig geblyk dat die Raad se magte nie voldoende was om met die snelle vooruitgang van die dorp tred te hou nie, en in Desember 1907 het die Transvaalse administrasie besluit om 'n dorpsraad in die lewe te roep.

Die stad Benoni het ontstaan toe die landmeter-generaal, Johan Rissik, dit in 1881 moeilik gevind het om titelaktes aan al die onopgeëiste staatsgrond toe te ken. Hy het die gebied Benoni (seun van my smart) genoem, die naam wat Ragel aan haar seun in die Bybelse boek Genesis (35:18) gegee het. Goud is in September 1887 ontdek en die Chimes-myn is gestig deur immigrante uit Cornwallis. Die dorpie was vroeër as "Little Cornwall" bekend.

Die gemeente Benoni is op 5 Mei 1914 van Boksburg afgestig en het die grense tot aan die gemeente Delmas gestrek. As wyk van Boksburg is die eerste dienste onder 'n boom naby die dorpsdam gehou. As konsulent is ds. J.M. Louw benoem en as eerste leraar ds. E.A. Pienaar beroep. Hy het die beroep nie aangeneem nie en etlike beroepe is nog uitgebring. Op die vergadering van 30 September in die stigtingsjaar is ds. P.J. du Plessis beroep, wat die keuse hom laat welgeval en so op Saterdag, 6 Februarie 1915, in “Onse Saal" as eerste leraar van die gemeente bevestig word.

In die maande vooraf is genoemde saal gebou wat tot 1921 as kerk en skool gedien het. In Desember 1915 is die pastorie ook voltooi en kon die leraar sy intrek daarin neem. Die voertuig van die leraar was in dié jaar 'n trapfiets, wat sekerlik die werk nie vergemaklik het nie. Deur die uitbreiding van die myne in die omtrek, groei die getalsterkte van die gemeente geweldig. Ná 'n dienstyd van ses jaar verander ds. Du Plessis sy werkkring en bly die gemeente ongeveer een en 'n half jaar vakant.

In dié tyd waag die kerkraad dit om tot die bou van 'n kerk oor te gaan, aangesien die saal gans te klein was vir die opkomste. Die hoeksteen van dié kerk, ontwerp deur die Australiese argitek William Henry Ford, is op 12 Februarie 1921 gelê.

Ná 'n groot getal mislukte beroepe, neem ds. R.J.B. Feenstra die beroep aan en word in Julie 1921 bevestig. Die gemeente smaak die vreugde om sy sierlike kerkgebou in September van dieselfde jaar in te wy, by watter geleentheid die moderator, ds. A.J. Louw, die feesredenaar was. Daar het 'n geweldige skuld op die gemeente gerus, en sware tye het oor sy hoof gegaan. Die kom en vertrek van lede het die arbeid verdubbel, maar met onvermoeide volharding en seën van Bo het ds. Feenstra die werk 23 jaar lank voorgesit, tot hy oortuig raak dat sy taak in die gemeente afgehandel was en hy op 16 Februarie 1945 aftree. ’n Dogter van hom was die tweede vrou van ds. Santie Sandenbergh.

Die volgende leraar, ds. J.D. van Niekerk, is in 1948 bevestig.

Die drie dele waaruit die gemeente Jubilaté in 2015 bestaan het, se belydende lidmate was in 1985 as volg: Benoni 660, Benoni-Wes 363 en Farrarmere 940. In 2000, nadat Benoni-Wes ingelyf is by Benoni, was dit Benoni 665 en Farrarmere 530, vir 'n totaal van 1 195. In 2015 het Jubilaté (Farramere waarby Benoni ingelyf is) 1 313 belydende lidmate gehad, 118 meer as sy samestellende dele 15 jaar vantevore.





</doc>
<doc id="101418" url="https://af.wikipedia.org/wiki?curid=101418" title="Kepler-452">
Kepler-452

Kepler-452 is ’n G-tipe-hoofreeksster, nes die Son, sowat 1 400 ligjare van die Aarde af in die sterrebeeld Swaan. Dit het byna dieselfde temperatuur as die Son, maar is 20% helderder, 10% groter en het ’n 4% groter massa. Dit is ook 1,5 miljard jaar ouer as die Son, dus sowat 6 miljard jaar oud.

Die eksoplaneet Kepler-452b, wat in die bewoonbare sone van die ster voorkom, is in Julie 2015 deur die Kepler-ruimteteleskoop ontdek.



</doc>
<doc id="101419" url="https://af.wikipedia.org/wiki?curid=101419" title="Klier">
Klier

’n Klier is ’n orgaan in ’n dier se liggaam wat ’n stof soos hormone sintetiseer om in die bloedstroom (endokriene klier) of in holtes in die liggaam of sy oppervlak (eksokriene klier) vrygestel te word.

Kliere is organe wat ’n stof soos hormone sintetiseer om in die bloedstroom (endokriene klier) of in holtes in die liggaam of in sy oppervlak (eksokriene klier) vrygestel te word. Talle kliere bestaan in die menslike liggaam.

Elke klier word gevorm deur ’n ingroeisel van ’n epiteeloppervlak. Hierdie ingroeisel kan aan die begin ’n buisstruktuur hê, maar in ander gevalle kan kliere as ’n soliede kolom selle begin wat later ’n buis vorm.

Namate groei vorder, kan die kolom selle verdeel of takke laat uitgroei, in welke geval ’n saamgestelde klier gevorm word. In baie kliere is die aantal vertakkings beperk, maar in ander (speeksel, pankreas) word ’n baie groot struktuur uiteindelik gevorm deur herhaalde groei en verdeling. Gewoonlik verenig die vertakkings nie met mekaar nie, maar in een geval, die lewer, gebeur dit wel wanneer ’n geretikuleerde saamgestelde klier gevorm word. In saamgestelde kliere word die meer tipiese of sekretoriese epiteel in die einddeel van elke vertakking aangetref, en die verenigende dele vorm buise en word uitgevoer met ’n minder gemodifiseerde soort epiteelsel.

Kliere word volgens hulle vorm geklassifiseer.
Kliere is gespesialiseerde selle of organe wat bepaalde stowwe produseer en afskei. By eksokriene kliere word die klierprodukte direk na buite of in bepaalde liggaamsholtes soos die maag afgeskei. Voorbeelde hiervan is die sweetkliere en die verskillende kliere wat spysverteringsensieme afskei. Endokriene kliere daarteenoor skei hul produkte direk in die bloed uit. AI die hormoonproduserende kliere in die liggaam soos die hipofise en die skildklier behoort tot die groep. Kliere kom ook by feitlik alle plante voor, maar die verskille tussen endo - en eksokriene kliere is minder opvallend omdat die produkte van albei soorte kliere dikwels in dieselfde ruimte gestoor of deur dieselfde organe uitgeskei word.

Byna alle plante bevat een- of meersellige organe wat bepaalde stowwe produseer en uitskei. Hierdie plantaardige kliere kom voor in die opperhuid (epidermis) sowel as in die parenchiemweefsels en ander weefsels van die hoër plante. Behalwe enkelvoudige klierselle kom daar by plante ook nog afskeidingsholtes en kanale voor. Daar kan onderskei word tussen skisogene kliere, wat gevorm word wanneer afsonderlike selle van mekaar af wegbeweeg, en lisogene kliere, wat spruit uit aangrensende selle waarvan die gemeenskaplike selwande verdwyn het. Voorbeelde van skisogene kliere is die harskanale van dennebome en die olie-en slymkliere van die skerm-blommiges (familie Umbelliferae). Voorbeelde hiervan is die klierholtes by sitrusplante en 'n groot aantal mirtesoorte.

Wanneer die produkte wat deur die sel vervaardig is, binne die sel self geberg word, word dit sekresie of afskeiding genoem. Wanneer die produkte egter deur die selmembraan na buite uitgeskei word, word daarna verwys as ekskresie of uitskeiding. Hierdie onderskeid is by plante nie altyd baie duidelik nie omdat verskillende plantaardige klierprodukte dikwels in dieselfde ruimte geberg of deur dieselfde organe uitgeskei word. Die klierprodukte self hang af van die plantsoort. 

Dit kan afvalprodukte soos suikers, hars en soute wees, maar dikwels het dit ŉ fisiologiese funksie soos in die geval van hormone en ensieme. Kliere wat die suikeragtige vloeistof nektar produseer, kom hoofsaaklik in die blomgedeelte van die plant voor, veral op die kelk en kroonblare, asook op die styl en blombodem. Die nektarkliere kan onder meer skyf- of buisvormig wees, en wanneer dit nie op die blom self geleë is nie, kom dit hoofsaaklik op die bladstingels en steunblare voor, soos dit by die genera Prunus, Acacia en Vicia die geval is. 

Die geproduseerde nektar dien veral om insekte soos skoenlappers en bye, maar ook ander diere soos voëls en vlermuise, aan te lok ten einde blombestuiwing te bewerkstellig. Behalwe deur verdamping kan plante ook deur middel van waterkliere of hidatodes van oortollige water ontslae raak. Onder die invloed van worteldruk word die oortollige water uit die blaarselle na buite gevoer, waar dit druppeltjies op die blare vorm. Dit kom veral voor by grasse (familie "Poaceae"), fuchsia 's (genus "Fuchsia") en plante soos die vrouemantel ("Alchemilla vulgaris"). 

Melksapkliere kan eensellig wees maar kan ook uit 'n reeks geassosieerde selle bestaan. Die produk van die kliere bestaan uit oplossings of emulsies van tanniene, suikers, harse, wasagtige stowwe en alkaloïede. Plante met 'n baie hoe rubbergehalte in hul melksap is die rubberplant (Ficus elastica) en die rubberboom (Hevea brasiliensis). Die melksap van papawers bevat ŉ gewoontevormende alkaloïed, morfien, en die melksap van papajas bevat 'n ensiem, papaïen, wat proteïene in kleiner fragmente kan verteer.

Alle lewende selle is in staat om stowwe te produseer en uit te skei. Wanneer 'n aantal gespesialiseerde selle egter bymekaar lê en 'n orgaan vorm wat verantwoordelik is vir die produksie van 'n bepaalde verbinding, word die orgaan 'n klier genoem. Eensellige kliere word aangetref in die voering van die dermkanaal, terwyl die meersellige kliere verspreid deur die liggaam voorkom. Daar kan onderskei word tussen endokriene en eksokriene kliere. Eersgenoemdes stel hul produkte in die bloed vry, terwyl laasgenoemdes dit in liggaamholtes of na buite vrystel.

Daar bestaan verskillende maniere waarop die klierprodukte deur die selle vrygestel word. Die afskeiding kan hiervolgens in drie tipes verdeel word. By merokriene sekresie bly die sel dwarsdeur die hele proses ongeskonde. Die selle neem gewoonlik deur hul onderkante produkte op uit die bloed, konsentreer of verander dit en skei dit weer aan die teenoorgestelde kant van die sel uit. Die tipe uitskeiding kom by sowel endokriene as eksokriene kliere voor. By holokriene sekresie daarteenoor hoop die klierprodukte in die sel op totdat die sel doodgaan en opbreek sodat die produk saam met die selreste vrygestel word. ŉ Tussenvorm, apokriene sekresie, kom ook voor. In hierdie geval verloor 'n sel slegs die gedeelte van sy sitoplasma waarin die opgehoopte produk (die sekreet) voorkom.

Kliere word op grond van hulle funksie in twee groepe verdeel:
Endokriene kliere skei stowwe af wat deur die bloedstroom sirkuleer. Hierdie kleiere wat hulle produkte deur die basale lamina in die bloedstroom afskei het nie ’n vatstelsel nie. Hierdie kliere skei dikwels hormone af en speel ’n belangrike rol in die handhawing van homeostase. Die pineale klier, timusklier, pituitêre klier, skildklier en die twee byniere is almal endokriene kliere. 

Endokriene kliere skei hul produkte, die hormone. direk in die bloedstroom uit, van waar dit na ander dele van die liggaam vervoer word. Van die belangrikste endokriene kliere is die epifise, hipofise, skildklier, byskildklier, timus, byniere, die eilandjies van Langerhans en die geslagskliere. Die meeste kliere het ŉ komplekse struktuur wat bestaan uit stringe selle wat geskei word deur ŉ groot aantal vertakte bloedvaatjies (kapillêres). Die skildklier bestaan uit afskeidingsholtes (follikels) met 'n wand wat een sellaag dik is. Die bloedvaatjies lê tussen hierdie follikels. 

Die chemiese samestelling van die hormone wat deur die kliere afgeskei word, verskil en daar kan onderskei word tussen proteïen-, glikoproteïen- en polipeptiedhormone. Hierdie tipe hormone word gewoonlik as korrels in afskeidingsholtes in die sel geberg. Wanneer hierdie afskeidingsholtes tot teenaan die selmembraan gedruk word, kan hulle oopbars en die hormone vrystel. 

Benewens bogenoemde hormoontipes is daar ook steroïedhormone wat waarskynlik in die mitochondrieë van selle gesintetiseer word. Daar is geen aanduidings dat hierdie tipe hormone geberg word nie. Steroïedhormone kan in 'n opgeloste vorm ongehinderd deur die selmembrane beweeg. Wanneer die hormone buite die sel beland, moet hulle nog deur die basaalmembraan beweeg asook deur die endoteelsellaag waaruit die wand van die bloedvate saamgestel is. Die endoteel besit hiervoor spesiale dun, deurlaatbare plekke wat as fenestra bekend staan. 

'n Endokriene klier word geaktiveer deur die sentrale senuweestelsel of deur ander endokriene kliere, of 'n kombinasie daarvan. Die samehang tussen al hierdie faktore is baie belangrik vir die regulering van die verskillende fisiologiese aktiwiteite van die liggaam. Hierdie aktiwiteite sluit in die aktivering, onderdrukking of instandhouding van sellulêre funksies elders in die liggaam. Die epifise (pineale klier) is ŉ klein orgaantjie wat by die mens in die derde ventrikel van die brein geleë is. Die funksie van die klier is nie volkome duidelik nie maar daar word aangeneem dat dit deur middel van 'n hormoon 'n rol speel by die regulering van die ritmiese aktiwiteite van die endokriene sisteem. 

Die hipofise is by die mens ongeveer 100 mm in deursnee en is geleë in die cella turcica in die basis van die skedel. Die hipofise is die klier wat verreweg die belangrikste regulerende invloed op die hele organisme uitoefen. Dit produseer minstens 9 hormone: somatotrope hormoon (STH), follikelstimulerende hormoon (FSH), luteïniserende hormoon (LH of ICSH), prolaktien, adrenokortikotrofiese hormoon (ACTH), tiroïedstimulerende hormoon (TSH), melanosietstimulerende hormoon (MSH), oksitosien en vasopressien. Die hipofise bestaan uit twee dele, naamlik die neurohipofise en die adenohipofise. Die neurohipofise ontwikkel as 'n uitsakking aan die onderkant van die diënsefalon en kan om die rede as 'n deel van die sentrale senuweestelsel beskou word. 

Die adenohipofise ontstaan gedurende embrionale ontwikkeling as 'n dorsale (aan die bokant geleë) uitstulping in die dak van die mondholte (Rathke se divertikel). Die twee dele ontwikkel verder tot die hipofise. Die skildklier (tiroïedklier) bestaan ook uit twee lobbe wat deur middel van 'n smal tussenstuk met mekaar verbind is. Die klier lê teenaan die larinks of strottehoof. Dit bestaan uit 'n groot aantal follikels of blasies wat omring is deur selle wat deur hulle basale kant stowwe uit die bloed opneem en die tiroïedhormoon deur hul ander kant in follikels uitskei. Daarvandaan word dit weer in die bloedstroom afgegee. Die tiroksienhormoon wat in die skildklier gevorm word, bevat jodium en speel 'n rol in metabolisme en groei. 

Die byskildklier (paratiroïedklier) bestaan uit selle wat dig op mekaar geleë is en soms in stringe gerangskik is. Die paratiroïedhormoon wat deur die klier afgeskei word, reguleer die kalsiumvlakke in die bloed. Die timus is 'n orgaan waarin die limfosiete, 'n sekere klas witbloedliggaampies, gevorm word. Daar word waarskynlik ook 'n hormoon geproduseer. Die klier is veral by pasgeborenes en jong mense en diere goed ontwikkel. Met toenemende ouderdom verloor die timus sy funksie en word dit vervang deur vetweefsel. 

By die meeste soogdiere lê die timus teenaan die perikardium ('n membraansak om die hart) op die plek waar die groot bloedvate die hart binnekom. Die bynier lê aan die bokant van die nier en bestaan uit twee dele wat duidelik van mekaar onderskei kan word, naamlik die bynierskors en die byniermedulla (murggedeelte). Die skors of korteks produseer die kortikosteroïede en die androgene en estrogene hormone. Die medulla produseer adrenalien en noradrenalien, wat 'n rol speel by die regulering van die bloeddruk. 

Die eilandjies van Langerhans vorm die endokriene deel van die pankreas. Hulle bestaan uit gevormde groepies epiteelselle wat deur middel van bloedvaatjies baie goed van bloed voorsien is. Daar kan onderskei word tussen alfaselle, wat die hormoon glukagon afskei, en betaselle, wat die baie bekende hormoon insulien produseer. Die testis is 'n tweeledige klier met sowel 'n endokriene as 'n eksokriene funksie. Die endokriene gedeelte bestaan uit interstisiële selle (Leydig se selle) wat die manlike geslagshormone testosteroon produseer. Hierdie hormone is verantwoordelik vir sekondêre geslagskenmerke soos baardgroei. Onder die invloed van die hipofisehormone produseer die ovarium ook 'n aantal hormone soos estrogeen en progesteroon.

Eksokriene kliere skei hulle produkte af deur ’n buis op ’n buite-oppervlak van die liggaam, soos die vel of die menslike spysverteringstelsel. Sekresie is direk op die apikale oppervlak. Die kliere in hierdie groep in in drie groepe verdeel word: 

Die soort afskeidingsproduk van eksokriene kliere kan ook in een van drie kategorieë val:




</doc>
<doc id="101420" url="https://af.wikipedia.org/wiki?curid=101420" title="Denel 35mm-dubbeldoelkanon">
Denel 35mm-dubbeldoelkanon

Die Denel 35mm-dubbeldoelkanon is 'n nabybeveiligingstelsel vir oorlogskepe wat deur Denel Land Systems in Suid-Afrika vervaardig word. Dit doen tans diens op die Valourklas-fregatte van die Suid-Afrikaanse Vloot.

Die kanon se primêre rol is om die skip teen 'n aanval deur helikopters, vliegtuie of missiele te verdedig. Dit het 'n sekondêre rol teen oppervlakskepe en landteikens, beide in simmetriese en asimmetriese oorlogvoering en ook in wetstoepassing waar akkuraatheid van kritieke belang is omrede kollaterale skade onaanvaarbaar mag wees.

Die stelsel bestaan uit twee GA35 snelvuur outomatiese kanonne langs mekaar gemonteer in 'n onbemande lae-radarwaarneembare toring. Teikenverkryging is deur die skip se eie soek-en-spoorradar, terwyl 'n Optronic spoorstelsel met infrarooi- en sigbare spektrummodes vuurbeheer lewer. 'n Beheerkonsole is in die skip se bedryfskamer geleë, hoewel die stelsel vol-outomaties funksioneer in die lugverdedigingsmodus. 

'n Noodbeheerpaneel is op die agterkant van die toring aangebring. Die toring dring nie die dek binne waarop dit gemonteer is nie. Op die Valourklas fregatte is dit op die helikopterloods se dak gemonteer. Die toring is ten volle selfversorgend en vereis slegs 'n elektriese toevoer en 'n radardatavoer van die skip se gevegsbestuurstelsel en beheerkonsole. 

Die toring is in staat om 'n onbeperkte volle sirkel te deurkruis teen 70° per sekonde en klim van minus 10° (onder) tot 85° (bo) teen tot 40° per sekonde. Rekenaars in die toring doen al die ballistiese berekeninge en vuurbeheer. Die stelsel vereis slegs teenwoordige tyd-driedimensionele teikeninligting van die skip se gevegsbestuur- en spoorstelsels. 

Die hoë vlak van selfversorging, kompakte grootte en ligte massa maak installasie moontlik op 'n wye verskeidenheid van skepe van so klein as 200 ton.

Die kanonne vuur die volle omvang van NAVO se standaard 35×228 mm ammunisie; HEI, HEI-T, SAPHEI, APCI-T, Prac en Prac-T; almal vervaardig deur "Rheinmetall Denel Munition" se PMP-afdeling in Pretoria-Wes.

In die teenmissielrol gebruik dit "Advanced Hit Efficiency And Destruction" (AHEAD)-ammunisie van RWM Schweiz AG. Hierdie rondtes stel 152 tungstenprojektiele na buite vry, op 'n voorafbepaalde afstand tussen 40 en 10 m vanaf die teiken. Dus produseer 'n 25-rondte sarsie van AHEAD-rondtes 3800 van hierdie klein projektiele wat dan die inkomende missiel vernietig. Kruisermissiele kan vernietig word op 2.5 km en 'n hoëspoedmissiel op 1.5 km afstand.

Die stelsel se missielafweervermoë word verder verbeter deur die toevoeging van Denel se geslotelus-vuurregstellingstelsel, wat projektiele al die pad na die teiken volg. Dit maak voorsiening vir teenswoordige tyd-regstellings van vooroordeelfoute in die stelsel en vergoed ook vir atmosferiese toestande.




</doc>
<doc id="101422" url="https://af.wikipedia.org/wiki?curid=101422" title="Resolusie 418 van die VN se Veiligheidsraad">
Resolusie 418 van die VN se Veiligheidsraad

Die Verenigde Nasies se Veiligheidsraad Resolusie 418, eenparig aangeneem op 4 November 1977, het 'n verpligte wapenverbod teen Suid-Afrika opgelê. Hierdie resolusie het verskil van die vorige Resolusie 282, wat slegs vrywillig was. Die sanksies was daarna strenger toegepas en is ook uitgebrei deur Resolusie 591.

Die verbod het 'n direkte impak gehad op die volgende gebeure:


</doc>
<doc id="101425" url="https://af.wikipedia.org/wiki?curid=101425" title="Inlegkunde">
Inlegkunde

Inlegkunde (Engels: "eisegese"; Duits: "Hineininterpretierung") is die proses om 'n teks of deel van 'n teks so te ontleed dat dit die persoon se eie vooroordele weerspieël eerder as om die objektiewe gegewens binne 'n literêre werk weer te gee. So word 'n betekenis of bedoeling aan die teks toegeskryf (of "ingelees") wat nie daarin staan nie. Aansluiting verwys weer na die fout wat die ontleder maak om die teks geheel en al vanuit sy eie ervaringswêreld te skryf. Dikwels kan inlegkunde die beste opgemerk word wanneer iemand 'n teks willens en wetens buite sy konteks aanhaal om 'n omstrede standpunt te maak. Twee foute lei maklik tot die verdraaiing: selektiewe teksverwysings en (die absolute) afdwing van eietydse waardes, vertolkings en tydsgees.

Inlegkunde kan nie altyd vermy word nie: "Om tekste wat 2 000 jaar en ouer is te vertaal, is oneindig moeiliker as wat baie moderne lesers van die Bybel hulle kan voorstel. Dis beslis moeiliker om sommige dele van Job in Afrikaans te vertaal as wat dit vir 'n Amerikaner oor 200 jaar gaan wees om gedigte van N.P. van Wyk Louw in New York se Engels te vertaal. Die vertalers van die Bybel is soms genoop om te vertaal wat hulle dink 'n Griekse of Hebreeuse uitdrukking beteken, hoewel so 'n vorm van inlegkunde nie noodwendig doelbewus plaasvind nie."

W. Burger skryf ook dat die ontleder moet waak om nie 'n betekenis op 'n teks af te dwing of "voorbeelde" daarin uit te sonder nie. Daarby moet elke aspek van 'n teks ondersoek word, sodat 'n mens meer daarvan sal verstaan as slegs die idees wat 'n mens by voorbaat daarin verwag.

Aanhangers van die oerruimtevaart haal soms histories-letterlik dele uit die Bybel aan (maar ook ander heilige boeke en apokriewe (soos die Boek van Henog), asook kunsskatte soos muurskilderye, monumente uit die oudheid, ens.) om te bewys dat ruimtewesens in toeka se dae op die aarde kom land het en verantwoordelik was vir die totstandkoming en monitering van die mens en sy beskawing. Die voormense het werklik aanskou hoe die ruimtewesens al om die eeue heen met die mensdom kontak gemaak het, mee seksuele omgang gehad het (om ras- en intelligensieverbetering), en hoe die gepaste tegnologie aan die mensdom op die regte tyd verskaf is, soos die menslike verstand en gees mettertyd verbeter het. Daar word veronderstel dat die tekste historiese feite en ware gebeurtenisse weergee wat letterlik plaasgevind het, maar versluier is in primitiewe taal. Een bekende voorbeeld is Von Däniken se interpretasie van Esegiël 1: Esegiël het letterlik gesien hoe 'n ruimteskip land en was 'n getuie van die geskiedkundige gebeurtenis. Weens 'n woordeskatgebrek is die profeet daartoe gedwing om eenvoudige taal te gebruik om die onbekende te omskryf. Volgens Von Däniken het die ruimtewesens Esegiël wenke en aanwysings gegee vir 'n stigtelike samelewing en hom die opdrag gegee om sy land tot orde te roep.

De Bruin wys op Von Däniken se verouderde eksegetiese benadering wat as onwetenskaplik beskou kan word, omdat die resultate onkontroleerbaar en onbetroubaar is. Die veronderstelling dat die Bybelse tekste van historiese gebeurtenisse getuig is nie op sigself problematies nie, mits die spesifieke teks se histories-literêre konteks geanaliseer is en na die geheelbeeld van die teks se betekenis op alle vlakke gekyk word.

Oertekste word dikwels Jungiaans geïnterpreteer. Die probleem is net dat sielkunde nie op 'n "dooie" teks toegepas kan word soos op 'n pasiënt nie. Buiten die gestorwe outeur van die skryfwerk wat nie om helderheid geraadpleeg kan word nie, speel die Jungiaan met sy vooropgesteldheid bloot raai-raai speletjies met eietydse wenke en patrone en Westerse argetipes – waar "weereens" buite die konteks aangehaal word en ongevraagde verklarings aan die teks toegedig word, wat nie strook met die teks se oorspronklike bedoeling nie. Soos by die Oerruimtevaartteorie, is daar geen vuurvaste bewyse ter tafel nie – slegs opinies en bespiegelings. Volgens Richard Noll in "The Aryan Christ":


</doc>
<doc id="101426" url="https://af.wikipedia.org/wiki?curid=101426" title="Fjodor Koezmitsj">
Fjodor Koezmitsj

Fjodor Koezmitsj (Russies: Фёдор Кузьмич; oorl. 1 Februarie 1864 in Tomsk), ook Fjodor van Tomsk, was ’n Russies-Ortodokse "starets" (raadgewer). Hy is in 1984 deur dié kerk tot heilige verklaar.

Daar is ’n legende wat in sy tyd bestaan het en steeds die belangstelling wek dat hy Aleksander I van Rusland was wat in 1825 voorgegee het hy het gesterf sodat hy ’n hermiet kon word. Hy is in dié jaar deur sy broer Nikolaas I opgevolg.

Volgens een weergawe van die legende het hy in ’n nederige huis gewoon en is hy in 1837 deur Aleksander II besoek. Sy graf is in 1893 deur Nikolaas II besoek.



</doc>
<doc id="101430" url="https://af.wikipedia.org/wiki?curid=101430" title="John Catford">
John Catford

John "Ian" Catford (26 Maart 1917 – 6 Oktober 2009) was ’n wêreldbekende Skotse taalkundige en fonetikus.

John Cunnison Catford ("Ian" genoem deur sy studente), is in Edinburg, Skotland, gebore. Ná sy skoolloopbaan en universiteitsopleiding, het hy die fonetiek bestudeer. Hy het oorsee  (in Griekeland, in Palestina en in Egipte) Engels klasgegee, ook gedurende die Tweede Wêreldoorlog.

Hy het sy vrou, Lotte, ontmoet terwyl hy in Jerusalem gewoon het. Lotte het van Wene af gekom en het Duits gepraat. Sy het egter na Palestina getrek en het toe sy jonk was ander tale geleer, soos Hebreeus, Engels en Arabies. Dit was een bron van Catford se kennis van tale en hulle fonetiese samestelling.

Catford het die School of Applied Linguistics by die Universiteit van Edinburg gestig, sowel as ’n ander departement in dieselfde universiteit wat die kartering van verskillende Engelse dialekte deur die hele Skotland onderneem het. Catford kon, bloot deur mense se spraak, identifiseer waarvandaan hulle kom.

Sy kundigheid – wat formele fonetika, aërodinamiese en psigologiese spraakproduksie, fonetiese eienaardighede in spraak en ’n verstommende vermoë om woorde, en selfs toesprake, van agter na voor (of agterstevoorom) te herhaal – het daartoe gelei dat hy na die Universiteit van Michigan genooi is. Daar was hy die hoof van die Engelse Instituut en die Laboratorium van Kommunikasiewetenskap (tans die Fonetieklaboratorium). Hy het die meeste van die Taalkunde-vakke by dieselfde universiteit gedoseer.

Hy het in 1985 afgetree, maar het nie onaktief geword nie. Inteendeel, hy is na van die toonaangewendste universiteite in talle wêrelddelel genooi, insluitende dié in Istanboel, Jerusalem en Kalifornië. Hy het talle artikels gepubliseer, aan baie konferensies deelgeneem en aangehou om lesings en aanbiedings te hou, veral aan die Universiteit van Michigan. Baie van sy oorspronklike werke word daar bewaar. Hy was ’n studieleier vir baie universiteitstudente wat ’n loopbaan in Taalkunde wou volg.

Catford het twee kinders uit sy huwelik met Lotte gehad: Lorna en Julian. Hy het in Oktober 2009 van ouderdom gesterf in Shoreline, Washington, VSA.

Onder die baie artikels, gepubliseerde essays en ander werke, is die volgende veral verdienstelik:



</doc>
<doc id="101431" url="https://af.wikipedia.org/wiki?curid=101431" title="Triliton">
Triliton

'n Triliton (of "triliet") is 'n struktuur wat bestaan uit twee groot vertikale stene (pale) wat 'n derde steen horisontaal dwarsoor die bokant van die vertikale pale ondersteun (dwarsbalk). Dit word algemeen in die konteks van megalitiese monumente gebruik. Die beroemdste trilitonne is dié van Stonehenge in Engeland en die megalitiese tempels van Malta, wat beide  UNESCO Wêrelderfenisgebiede is.

Die woord "triliton" is afgelei van die Grieks "driestenig" ("τρι-/tri-" 'drie' + "λίθος/lithos" 'steen') en is vir die eerste keer deur William Stukeley gebruik.


</doc>
<doc id="101432" url="https://af.wikipedia.org/wiki?curid=101432" title="Pluto (mitologie)">
Pluto (mitologie)

Pluto of Plouton was in die mitologie die heerser van die onderwêreld. Hy was in die Griekse mitologie aanvanklik as Hades bekend, en het die heerser van die onderwêreld geword nadat die wêreld in drie verdeel is tussen hom en sy broers Zeus, wat oor die lug geheers het, en Poseidon, wat die god van die see geword het. Sy naam het vrees ingeboesem; sy sentrale mite gaan oor die ontvoering van Persefone, wat hy toe sy vrou en die koningin van sy ryk gemaak het.

Later is hy in Grieks dikwels Plouton genoem, wat ’n streng heerser was maar nie die donker, gewelddadige karakter gehad het wat met Hades verbind word nie. Die naam Hades het later bekender geraak as die naam van die onderwêreld self, terwyl Plouton beskou is as die god van die rykdomme van die aarde: van die gewasse bo die grond sowel as die onderaardse rykdomme soos goud en silwer. Onder dié naam het sy karakter verskil: hy was ’n streng heerser, maar ook Persefone se liefdevolle eggenoot. Hy verskyn ook as Plouton in ander mites in ’n sekondêre rol, veral mites oor die aankoms van Orfeus en ander helde in die onderwêreld.

In die Romeinse mitologie was Pluto (die verlatynsde vorm van die Griekse Plouton) aanvanklik nie die god van die onderwêreld nie. Hy was eerder die Romeinse eweknie van Plouton, die minsamer god van aardse rykdomme. Hy is ook "Dis Pater" genoem: "Ryk Vader". Later is hy geleidelik ook met die onderwêreld verbind en is hy gelykgestel aan die Griekse god Hades. So het die verband met Plouton verdwyn.

Hoewel Pluto en Hades se karaktertrekke dus verskil, bly hulle een god met dieselfde mites.



</doc>
<doc id="101434" url="https://af.wikipedia.org/wiki?curid=101434" title="2015-Rugbykampioenskapreeks">
2015-Rugbykampioenskapreeks

Die 2015-Rugbykampioenskap was die vierde jaarlikse rugbykompetisie tussen die nasionale spanne van Argentinië, Suid-Afrika, Australië en Nieu-Seeland. Die reeks is vanaf 17 Julie tot 8 Augustus 2015 gespeel; vroeër en korter as in 2014, omrede die Rugbywêreldbeker nog ingepas moes word. Die spanne is onderskeidelik die Pumas, Springbokke, Wallabies en die All Blacks.

Die formaat vir die 2015-toernooi was verkort weens die Rugbywêreldbeker wat later die jaar in Engeland plaasgevind het.


</doc>
<doc id="101435" url="https://af.wikipedia.org/wiki?curid=101435" title="Charon (mitologie)">
Charon (mitologie)

Charon of Kharon was die bootsman van Hades in die Griekse mitologie. Hy het met die siele van afgestorwenes oor die riviere Styx en Acheron, die skeiding tussen die onderwêreld en die land van die lewendes, gevaar. ’n Muntstuk om Charon mee te betaal, is dikwels in die mond van ’n dooie mens geplaas. Volgens sommige skrywers moes mense wat nie die fooi kon betaal nie en dié wie se lyke nie begrawe is nie, 100 jaar lank op die oewers van die riviere ronddwaal. Sommige helde soos Herakles, Orpheus, Dionysos en Odussee sou na die onderwêreld en terug reis, ook op die boot van Charon.

Charon was die seun van Nyx en Erebus, wat broer en suster was. Hy is ook die broer van Thanatos en Hypnos.

Die naam Charon word dikwels verduidelik as ’n eienaam wat afgelei is van χάρων ("charon"), ’n poëtiese vorm van χαρωπός ("charopós", “vurige blik”), wat verwys na wilde, intense of blougrys oë. Die woord kan ’n eufemisme vir die dood wees. Dit kan ook verwys na die woede of driftigheid van Charon soos hy dikwels uitgebeeld word, maar die herkoms van die naam is nie seker nie. Die antieke historikus Diodorus Siculus het gedink die bootsman en sy naam kom dalk uit Antieke Egipte.

Charon word dikwels in antieke Griekse kuns uitgebeeld. Potte en vase uit die 5de en 4de eeu v.C. is dikwels versier met tonele van dooies wat op Charon se boot klim. In die vroegste van dié vase word hy wild voorgestel, in rooibruin klere, met sy roeispaan in sy regterhand en sy linkerhand uitgestrek na die dooies. Op ander vase is hy meer verfynd.

Die Romeinse digter Vergilius beskryf Charon in die 1ste eeu v.C. as ’n ongure god, sy baard ongekam en vuil, sy oë soos hol vuuroonde, met ’n olierige gordel en ’n vuil gewaad.

Ander Latynse skrywers beskryf hom ook as ’n ou man in vuil klere en met ’n wilde baard, ’n vurige bootsman wat sy tuig met ’n lang paal beheer. Toe die bootsman vir Herakles wou keer, het die Griekse held hom met sy eie paal oorweldig.

Charon, die grootste maan van die dwergplaneet Pluto, is na die bootsman van die dooies genoem.




</doc>
<doc id="101437" url="https://af.wikipedia.org/wiki?curid=101437" title="Hidra (mitologie)">
Hidra (mitologie)

Hidra, of die Waterslang, was in die Griekse mitologie ’n slangagtige watermonster. Dit het meer koppe gehad as wat skilders kon uitbeeld (maar dit is ook bekend as ’n negekoppige slang). Vir elke kop wat afgekap is, het twee in die plek daarvan gegroei en daarom was die slang onsterflik, solank as wat hy een kop behou het. Sy asem was giftig en selfs die reuk van sy bloed kon iemand doodmaak.

Dié monster het by die Lernameer gehou en is dus ook bekend as die Waterslang van Lerna. Onder die water van Lerna was ’n ingang na die onderwêreld en die waterslang het dit bewaak.

Die Hidra is deur Herakles doodgemaak met die hulp van sy broerskind Iolaus as die tweede van sy twaalf take, deurdat Herakles sy neus met ’n doek toegehou het en Iolaus elke kop wat hy afgekap het, met ’n vlam geskroei het sodat nuwe kop nie kon teruggroei nie. Die Hidra se laaste kop is afgekap met ’n goue swaard wat Atena vir Herakles gegee het.

In een weergawe van die mite het Hera ’n krap na die vegtoneel gestuur om Heraklas se voete te byt in die hoop dat dit sy dood sou veroorsaak. Volgens miteskrywers is Hidra en die krap in die lug geplaas nadat Herakles hulle doodgemaak het. Wanneer die Son in die teken van die Krap is, is die Noordelike Waterslang se kop naby daaraan.

Hidra is ook die naam van ’n maan van die dwergplaneet Pluto.




</doc>
<doc id="101444" url="https://af.wikipedia.org/wiki?curid=101444" title="Kerberos (mitologie)">
Kerberos (mitologie)

Kerberos of Cerberus (Grieks: Κέρβερος) was in die Griekse en Romeinse mitologie ’n veelkoppige hond wat die ingang na die onderwêreld bewaak het om te voorkom dat die dooies ontsnap en die lewendes inkom. Hy word in baie Griekse en Romeinse letterkundige werke en kuns uitgebeeld, hoewel die uitbeeldings grootliks verskil. Die belangrikste verskil is sy getal koppe: die meeste bronne beskryf hom of beeld hom uit met drie koppe, maar daar is ook weergawes met twee, een of meer koppe, selfs tot 50 of 100.

Kerberos is die kind van Echidna, ’n halfvrou en halfslang, en Typhon, ’n groot monster vir wie selfs die Griekse gode bang was. Sy sibbes was die Hidra van Lerna, Orthrus, ’n tweekoppige hond, en die Chimera, ’n driekoppige monster. 

Kerneros word algemeen in die Griekse mitologie uitgebeeld as ’n hond met drie koppe: om die verlede, hede en toekoms te sien, of volgens ander bronne geboorte, jeug en ouderdom. Hy was Hades se getroue waghond en het die poorte van die onderwêreld bewaak. Sy koppe het glo net van vars vleis gehou en het dus die siele van afgestorwenes toegelaat om die onderwêreld te betree, maar niemand toegelaat om dit te verlaat nie. 

Om Kerberos te vang was een van die twaalf take van Herakles deur koning Eurystheus nadat Hera hom waansinnig gemaak het. Herakles het Kerberos oorrompel en na Eurystheus gebring. Daarna het Kerberos ontsnap en teruggekeer na die onderwêreld om dit te bewaak.

Kerberos, een van die mane van die dwergplaneet Pluto, is na Kerberos genoem.



</doc>
<doc id="101452" url="https://af.wikipedia.org/wiki?curid=101452" title="R4-aanvalsgeweer">
R4-aanvalsgeweer

Die R4 (amptelik Vektor R4) is 'n 5,56×45mm NAVO aanvalsgeweer wat in 1980 in diens van die Suid-Afrikaanse Weermag (SAW) gestel is. Dit vervang die vorige 7,62×51mm FN FAL geweer, wat in Suid-Afrika vervaardig was onder 'n lisensie-ooreenkoms met Fabrique Nationale as die R1. 

Die R4 word vervaardig deur Denel Land Systems (DLS), voorheen "Lyttleton Ingenieurswerke". Die wapen is 'n gelisensieerde variant van die Israeliese Galil-aanvalsgeweer met verskeie veranderinge; bv. die kolf en magasyn word nou albei van 'n hoësterkte polimeer gemaak. Die kolf is ook verleng om die wapen vir die gemiddelde Suid-Afrikaanse soldaat aan te pas.


Mynmaatskappye se sekuriteitsdienste gebruik, soos die Suid-Afrikaanse Polisiediens, die semi-outomatiese weergawes LM4 en LM5.



</doc>
<doc id="101453" url="https://af.wikipedia.org/wiki?curid=101453" title="Galil-aanvalsgeweer">
Galil-aanvalsgeweer

Die Galil is 'n familie van Israeliese kleinwapens ontwerp deur Yisrael Galil en Yaacov Lior in die laat 1960's en vervaardig deur "Israel Military Industries Ltd" (nou Israel Weapon Industries Ltd) van Ramat Hash Aron. Die geweer leen sy ontwerp swaar by die AK-47 en het 'n aangepaste gasafleidingstelsel soortgelyk aan die AK-47 wat die terugskop van die geweer verminder en dit makliker maak om te vuur in die outomatiese modus. 

Die wapenstelsel bestaan uit 'n lynkamer vir die intermediêre 5,56×45mm NAVO kaliber met óf die M193 of SS109 balpatroon en verskeie modelle ontwerp vir gebruik met die 7,62×51mm NAVO geweerronde. Dit is vernoem na een van sy uitvinders, Yisrael Galil. Die Galilreeks wapens is in gebruik by militêre magte en die polisie van meer as 25 lande.

Daar is vier basiese konfigurasies van die Galil: die standaardlengte geweer, 'n geweervariant bekend as die SAR, 'n kompakte weergawe MAR, en 'n ARM ligtemasjiengeweer.

'n Liggewigweergawe van die Galil is tans in produksie, die Galil ACE.


</doc>
<doc id="101455" url="https://af.wikipedia.org/wiki?curid=101455" title="NG gemeente Springs">
NG gemeente Springs

Die NG gemeente Springs was die moedergemeente van die Nederduitse Gereformeerde Kerk op die Oos-Randse dorp Springs, maar dié 93-jarige gemeente is in 2013 ingelyf by die dogtergemeente Springs-Noord.

So het Springs deel geword van 'n toenemende getal dorpe en stede in 'n min of meer reguit lyn tussen Randfontein en Springs wat hul NG moedergemeente verloor het. Teen 2015 het dié ingelyfde moedergemeentes die volgende ingesluit (van wes na oos): Randfontein, Krugersdorp, Alberton, Germiston, Boksburg, Benoni en Springs. Die enigste van die groot dorpe en stede aan die Rand wat nog 'n moedergemeente oorgehad het, was Johannesburg, Roodepoort, Brakpan en Kempton Park, maar hul voortbestaan was almal onseker met onderskeidelik die volgende getal belydende lidmate: 94, 244, 369 en 207. 

Springs kry sy naam van die regeringsplaas waarop die dorp aangelê is: De Springs, nr. 165. Dié naam staan in verband met die bodemgesteldheid, want die grond hier was moerassig en vol fonteine. Daar word beweer dat 'n Engelsman, landmeter Brookes, die plaas opgemeet en die naam Springs gegee het. In Springs ("a natural fountain") sou hy die verewiging van sy van, Brookes ("a rivulet") gesien het, volgens die "Kwarteeufees-Album Ned. Herv. of Geref. gemeente Springs, 1920-1945". 

In die Volksraadsnotule van 2 Augustus 1889 is in verband met die tremweg van Boksburg na De Springs verwys na die regeringsplaas De Springs. Op 11 November 1904 is die regeringsplaas De Springs nr. 165 as dorp geproklameer. Eers op 27 Maart 1907 is 'n gedeelte van De Springs nr. 165 tot openbare delwery verklaar.

Die gemeente Springs is op 19 Maart 1920 met 'n ledetal van 390 gestig. Die eerste leraar van hierdie gemeente was ds. D.F. Marais, wat op 28 Augustus 1920 bevestig is. Die gemeente was baie arm, sonder 'n pastorie, met net 'n kerksaaltjie wat die vorige jaar ingewy was, met 'n skuldelas van nagenoeg £2 000. 1n 1922 vind die jong gemeente sy eerste terugslag, met die bloedige staking aan die hele Rand. Nadat die gemeente vir meer as twee jaar vakant was, is ds. W.R. de Kock, later predikant van Odendaalsrus, in 1924 as leraar bevestig. In die jaar 1927 smaak die gemeente die voorreg om 'n eie pastorie te besit.

In Desember 1929 is die derde leraar binne minder as 10 jaar van sy bestaan bevestig, naamlik ds. D.J.S. Malan. Hy het die gemeente bearbei tot 1956, toe hy sy emeritaat aanvaar. Met die droogteramp van 1933 wat die hele land getref het, en die industriële ontwikkelinge van die daaropvolgende jare aan die Rand, het baie mense van die platteland 'n heenkome hier gevind, met die gevolg dat die gemeente geweldig gegroei het; dit blyk hieruit, dat binne drie jaar drie gemeentes afgestig is, naamlik Springs-Oos, Geduld-Uitbreiding (later Springs-Noord genoem) en Selection Park. 

Op 17 Junie 1939 kon die gemeente met vreugde sy lang gevoelde behoefte verwesenlik, toe die hoeksteen van hul kekrgebou deur ds. Malan gelê is. In Desember dieselfde jaar is die kerk ingewy. 

In 1952 het "Ons gemeentelike feesalbum" berig: "Dat die gemeente van Springs nog steeds 'n groeiende gemeente is en nog lank nie sy toppunt van stilstaan bereik het nie, blyk uit die feit dat op 11 Februarie 1949 'n medeleraar bevestig is, naamlik ds. T.P. Smith. Benewens 'n sierlike kerkgebou beskik die gemeente oor twee pastorieë, 'n kerksaal, en onlangs is 'n gebou aangekoop wat eersdaags omgeskep sal word in 'n saal waar dienste gehou sal word."

In 2010 het die moedergemeente 260 belydende lidmate en 15 dooplidmate gehad en was dit vakant. Ds. L.P. Steenkamp was pastorale hulp. In die laaste jaar van die gemeente se bestaan, 2013, was dit onderskeidelik 180 en 15. Ten spyte van die inlywing van die moedergemeente by Springs-Noord, het laasgenoemde se dooplidmate van 333 en belydende lidmate van 1 221 in 2010 afgeneem tot 253 en 1 088 in 2015.





</doc>
<doc id="101458" url="https://af.wikipedia.org/wiki?curid=101458" title="NG gemeente Springs-Noord">
NG gemeente Springs-Noord

Die NG gemeente Springs-Noord is die naas oudste gemeente van die Nederduitse Gereformeerde Kerk op die Oos-Randse dorp Springs. Van die steeds bestaande gemeentes is net Springs-Oos (gestig in 1940) ouer, nadat die moedergemeente in 2013 by die Noord-gemeente ingelyf is.

Op Maandagaand 9 November 1942 is hierdie gemeente deur die Ringskommissie van die Ring van Boksburg afgestig van die moedergemeente Springs met 'n ledetal van ongeveer 625. Die naam Geduld-uitbreiding is toe aan die nuwe gemeente gegee en ds. M.J. van Niekerk van Delmas is tot konsulent benoem. Die eerste kerkraad het uit agt ouderlinge en tien diakens bestaan. 

Die naam Geduld-uitbreiding is deur die Sinode van 1948 na Springs-Noord verander. Nadat die gemeente aanvanklik onder die Ring van Brakpan geressorteer het, het dit later deel geword van die Ring van Delmas. Reeds sowat 10 jaar ná sy stigting het die gemeente 1 125 lidmate getel, met 'n kerkraad van 54. Die eerste kerkraadsvergadering is in die huis van ouderling J.C.B. Duvenhage op Woensdagaand 18 November 1942 gehou. Die kerkraad moes dadelik planne beraam om geld vir die kas te kry, aangesien by die afstigting nie 'n duim grond en nie 'n pennie geld die gemeente toegekom het nie. "Ons gemeentelike feesalbum" skryf in 1952: "Die offervaardigheid was in daardie dae baie groot, en die kerkraad kon met vrymoedigheid besluit dat al die lede een dag se salaris vir 'n paar agtereenvolgende maande sou afstaan. In die begin kon die gemeente net aanddienste hou en dit in die klubsaal van die Oos-Geduldmyn. Later eers, toe die kerkraad die vergunning verkry het om die Hugenote-Hoërskoolsaal vir dienste te gebruik, kon daar ook gereelde kerkdienste in die oggend gehou word."

In September 1943 word ds. J.M. Benadé tot eerste herder en leraar van die gemeente bevestig. Die kerkraad het toe alreeds 'n woning aangekoop wat as pastorie sou dien. Met die koms van ds. Benadé is die bou van 'n kerk aangepak. Dié gebou, wat sitplek aan nagenoeg 750 mense bied, is in Maart 1945 ingewy, maar sonder 'n orrel. Toe ds. Benadé in September 1945 na Rustenburg vertrek, het daar ook nog 'n groot skuld op die gebou gerus. 

Ds. J.J. Struwig volg ds. Benadé in Februarie 1946 op, en tydens sy tweejarige bediening is die skuldelas aanmerklik verminder. Hy vertrek weer in Februarie 1948. In Mei 1948 word ds. R.J.N. van Tonder hier bevestig. Die skuld is drie jaar later, ná 'n paar groot pogings, geheel en al uitgedelg, en einde 1951 is 'n nuwe orrel geïnstalleer, terwyl 'n doeltreffende kerksaal ook toe in aanbou was en veral voorsiening sou maak vir doeltreffende en behoorlike jeugbearbeiding.





</doc>
<doc id="101467" url="https://af.wikipedia.org/wiki?curid=101467" title="NG gemeente Alberton">
NG gemeente Alberton

Die NG gemeente Alberton was die moedergemeente van die Nederduitse Gereformeerde Kerk op die Randse dorp Alberton, maar dis op 28 November 2010 ingelyf by Alberton-Wes. NG lidmate het wel op Sondag 21 Augustus 2016 in die ou moedergemeente se kerk byeengekom om dit wat die gemeente se 100-jarige bestaan sou gewees het, te vier.

Die gemeente is op versoek van die inwoners en lidmate van Alberton, wat 250 getel het, op Woensdag 16 Augustus 1916 deur die Ringskommissie van Potchefstroom van die moedergemeente Germiston afgestig. Die eerste jare van die gemeente se bestaan was jare van storm en drang. By afstigting het hulle geen bruidskat ontvang nie en moes self sien om 'n bymekaarkomplek daar te stel.

Op Germiston is 'n sinkvoerskuur deur 'n groepie aangekoop, vervoer hierheen en stuksgewyse opgerig, en dit moes as die eerste kerkgebou dien. Die gebou het teen 1952 nog gestaan, maar is later van die hand gesit.

Eers tien jaar ná die ontstaan van die gemeente is 'n doeltreffende kerksaal opgerig wat ruimte aan 400 mense bied. Hiervan is die hoeksteen op 9 April 1927 deur die indertydse leraar, ds. B.A. Muller, gelê. Die gemeente se sierlike kerkgebou, waarvan Gerard Moerdyk argitek was, is in 1938 opgerig en in 1939 ingewy. Dit bied sitplek aan 1 000. Die gebou het ongeveer £14 000 gekos. In 1950 is die kerksaal gesloop en 'n nuwe in die tyd van ds. L.W. Lehmkuhl gebou.

Op 1 Mei 1917 is prop. S.J. Stander beroep. Van hom word berig ontvang dat hy gerebelleer het en vir 10 jaar ingevolge Wet No. 11 van 1915 gediskwalifiseer is. Ná onderhandelinge met die minister (die bron sê nie watter een nie) is hy egter verlof verleen om te kom. Op 22 Junie 1917 is prop. Stander dan hier ontvang en bevestig. Hy het 'n baie harde stryd moes voer. Die gemeente was sonder pastorie en uitgestrek en hy het ook geen rytuig gehad nie. Later is voorgestel om 'n motorfiets met syspan aan te skaf, waarvoor die leraar bedank, "daar hy sy een hand nie kan gebruik nie en dit net tot ongelukke kan lei".

Ná die vertrek van ds. Stander is prop. B.A. Muller in Maart 1921 ontvang. Net soos sy voorganger moes ds. Muller baie swaar dae hier belewe. 'n Kerksaal is in Junie 1927 ingewy. In September 1928 is ds. R. Theron ontvang. Hierdie man maak swaar krisistye deur in die gemeente en lê in Mei 1936 sy bediening neer. Op 12 Desember 1936 is ds. W.C.O. du Toit ontvang en bevestig. Hy pak die bou van die huidige kerk aan. 'n Baie moeilike tyd maak hy deur, gevoelens loop hoog met die uitbreek van die oorlog, ens. Hy vertrek in Augustus 1941.

Ds. J. Jac. Struwig kom in April 1942 hier aan. Hy delg die skuld, ongeveer £10 000, in ietsie meer as twee jaar. Ná die vertrek van ds. G.H. Oosthuizen, 'n medeleraar, word dadelik aan die werk gespring om 'n deel van die gemeente af te stig. In 1947 word Alberton-Wes afgestig en in 1950 Alberton-Oos. Die volgende leraar, ds. H.A. Sandenbergh, het op 12 November 1950 hier aangekom.





</doc>
<doc id="101472" url="https://af.wikipedia.org/wiki?curid=101472" title="John van de Ruit">
John van de Ruit

John Howard van de Ruit (Durban, 20 April 1975) is 'n Suid-Afrikaanse akteur en skrywer.

Hy het aan die Universiteit van Natal gestudeer.




</doc>
<doc id="101475" url="https://af.wikipedia.org/wiki?curid=101475" title="Gaspard Musabyimana">
Gaspard Musabyimana

Gaspard Musabyimana (Nyamugali, Ruhengeri, 12 Maart 1955) is 'n Rwandese skrywer. Hy woon in België.




</doc>
<doc id="101476" url="https://af.wikipedia.org/wiki?curid=101476" title="NG gemeente Eloffsdal">
NG gemeente Eloffsdal

Die NG gemeente Eloffsdal, in 1908 gestig, was die tweede oudste gemeente van die Nederduitse Gereformeerde Kerk in Pretoria, maar dit het in 2011 saamgesmelt met die gemeentes Eloffsdal-Wes en Magaliesfort as Mootvallei.

Die gemeente Eloffsdal het met sy stigting op 13 November 1908 enige van die noordelike voorstede of buitewyke van die stad Pretoria beslaan. Die naam van die gemeente kom van die voorstad Eloffsdal, so genoem na pres. Paul Kruger se vermoënde skoonseun F.C. (Ryk Freek) Eloff, wat in 1896 die oostelike gedeelte van die plaas Daspoort gekoop het waarop die dorpsgebied toe uitgelê is. Volgens ds. C.A. Neethling se beriggie in "Ons Kerk Album" van 1917 het die gemeente "de meeste behoeftigen van de bewoners" ingesluit en "is nog maar steeds sukkelend zoover het geldelijke aangaat. Ook moet de gemeente elken Zondag op verschillende plaatsen bediend worden, hetgeen centralisatie zeer moeilijk, zoo niet onmogelijk maakt."

Die gemeente is gestig onder leiding van ds. H.S. Bosman, toentertyd predikant van die moedergemeente Pretoria. Indertyd het dit 'n gebied beslaan wat reeds in 1952 onder meer as 14 gemeentes verdeel is en was dit grootliks 'n plattelandse gemeente met 'n dun beboude dorpsgebied. In Februarie 1922 is Daspoort, Pretoria se vierde gemeente en die derde oudste wat steeds bestaan, van Eloffsdal afgestig.

In 1909 het die gemeente sy eerste predikant ontvang in die persoon van ds. C.A. Neethling (tot 1919) nadat 'n onsuksesvolle beroep op ds. H.D.van Broekhuizen, medeleraar van die moedergemeente, uitgebring is. Ds. Neethling is opgevolg deur ds. M.J. du Preez (1920 - '29). In 1930 het ds. B.H. Swart leraar van die gemeente geword. Hy is in dié tyd tot 29 Mei 1945, toe hy oorlede is, deur etlike hulppredikers bygestaan. In 1943 word ds. G.R. van Rooyen medeleraar (tot 1945). In dieselfde jaar kom ds. P.J. Conradie as herder en leraar in die gemeente, en ná byna vyf jaar word ds. W.J. Lubbe as medeleraar van die gemeente bevestig. 

Op 23 Februarie 1924 is die hoeksteen van die voorlaaste kerkgebou gelê en in Maart van die volgende jaar kon die nuwe kerk in gebruik geneem word. Geld was skaars en die gemeente glad nie ryk nie. Om so goedkoop moontlik te bou het die kerkraad dit goed gedink om die gemeente te adviseer om self te bou en so is dit dat bale van die gemeente in hul vrye tyd en veral op Saterdae kom “saambou" het. Die mans het gemessel ens. en die vroue het vir koffie gesorg. Ten spyte van hierdie metode van “besparing" was dit weens geldtekort tog nie moontlik om die toring te voltooi nie en eers op 1 Oktober 1949 kon die gemeente die voltooide toring inwy en terselfdertyd ook 'n sierlike pyporrel waarvoor die gemeente ook baie jare moes wag, in gebruik neem. 

In 1950 kon in doelmatige nuwe pastorie vir 'n medeleraar in gebruik geneem word en in Desember van dieselfde jaar is die lang gekoesterde ideaal van so baie verwesenlik toe die Eloffsdal-Gedenksaal net langs die kerkgebou voltooi en in gebruik geneem is.







</doc>
<doc id="101478" url="https://af.wikipedia.org/wiki?curid=101478" title="NG gemeente Daspoort">
NG gemeente Daspoort

Die NG gemeente Daspoort is ’n gemeente van die Nederduitse Gereformeerde Kerk in Pretoria. Met sy stigting was dit slegs die vierde gemeente van die NG Kerk in die stad, maar nadat Eloffsdal in September 2011 met Eloffsdal-Wes en Magaliesfort saamgesmelt het, het dit die derde oudste NG gemeente in Pretoria geword.

Die gemeente Daspoort is in Februarie 1922 van Eloffsdal afgestig. Dit was die eerste dogter wat laasgenoemde afgegee het. In Oktober van dieselfde jaar is ds. J.S. Krige beroep wat toe reisende sekretaris van die Strewersvereniging was. Hy is as eerste leraar van die gemeente in 1923 bevestig. Ds. H.S. Bosman, van die Pretoriase moedergemeente het die bevestigingsrede gehou. Die nuwe leraar en sy vrou het dadelik begin kennis maak met die gemeente, maar daar was nie 'n ryding nie en hulle moes loop. Later het hulle met 'n perdekarretjie gery, en eindelik is 'n Fordjie gekoop vir £87. 

Die finansiële toestand van die gemeente was van die begin af baie benard. Dit het baie jare lank maar 'n gedurige stryd gekos om die gemeente finansieel kop bo water te hou. Vanaf 1937 het dit egter baie beter gegaan. Later is daartoe oorgegaan om hulp vir die leraar te kry. As hulppredikers in die gemeente het tydelik diens gedoen prop. J.N. Botha, prop. A.J. Minnaar en ook oefenaar H. Senekal. 

Intussen is ook voortgegaan met die insameling van 'n boufonds vir 'n nuwe kerk, en is 'n tweede pastorie gebou. In die begin van 1948 is ds. F.L. Cloete bevestig as medeleraar. Nadat ds. Krige 26 jaar lank die gemeente getrou en met seën bearbei het, het hy 'n beroep na Germiston aanvaar. In Oktober van dieselfde jaar is dr. M.W. Retief as medeleraar bevestig, en in April 1949 is die nuwe kerk ingewy. 

Die gemeente wat afgestig is met 'n ledetal van ongeveer 450, het by hierdie tyd gegroei tot ongeveer 2 500. Gevolglik is oorgegaan tot die afstigting van twee dogter-gemeentes: Booysen en Wonderboompoort. Kort daarna het ds. Cloete 'n beroep aangeneem na Amsterdam. Die geestelike opbou van die gemeente en die afbetaal van die kerkskuld was destyds die lidmate en kerkraad se belangrikste take.






</doc>
<doc id="101479" url="https://af.wikipedia.org/wiki?curid=101479" title="NG gemeente Pretoria-Oos">
NG gemeente Pretoria-Oos

Die NG gemeente Pretoria-Oos is die tweede oudste gemeente van die Nederduitse Gereformeerde Kerk in Pretoria. Dit was in 1920 slegs die tweede afstigting van die ou moedergemeente nadat Eloffsdal in 1908 van dieselfde gemeente afgestig is. Laasgenoemde gemeente het egter in September 2011 met Eloffsdal-Wes en Magaliesfort saamgesmelt as Mootvallei sodat Pretoria-Oos, slegs twee jaar jonger as Daspoort (die eerste afstigting van Eloffsdal), nou die naas oudste NG gemeente in die Jakarandastad is.

Op 10 Mei 1919 besluit die kerkraad van die gemeente Pretoria om 'n kommissie aan te stel om die wenslikheid te ondersoek van die gemeente in drie sirkels te verdeel of aan die oostekant 'n nuwe gemeente af te stig. Op 20 Junie van dieselfde jaar besluit die kommissie, bestaande uit die ouderlinge van die gemeente, om by die kerkraad aan te beveel dat die oostelike gedeelte van die gemeente afgestig word. Op 4 Julie reeds besluit die kerkraad tot afstigting van 'n nuwe gemeente uit die gedeelte ten ooste van die Apiesrivier. 'n Vergadering van al die “mannelike lidmate" van die gemeente oos van die Apiesrivier, is op 22 September 1919 in die Sunnyside-saal gehou. Op voorstel van mnr. P. de V. Roos is besluit om die kerkraad te versoek om die Ring te nader met die oog op afstigting. Die broers J.P. Jooste, Vlok, Van Velden en L. Jacobsz neem onder andere die voortou in die afstigtingsplanne. Die offisiële afstigting het egter eers op 28 April 1920 in die Sunnyside-saal plaasgevind.

Op 3 Junie 1920 beroep die kerkraad, onder voorsitterskap van dr. Bosman van die moedergemeente, sy eerste leraar, naamlik dr. D.J. Keet van Bethlehem, wat op 2 Oktober 1920 bevestig is. Agttien jaar lank het dr. Keet 'n geseënde bediening hier voortgesit, tot hy in 1938 as professor in kerk- en sendinggeskiedenis aan die teologiese fakulteit van die Universiteit van Pretoria bevestig is.

Die kerkgebou is ontwerp deur Gerard Moerdijk en omstreeks 1928 ingewy.

In die tussentyd, in 1934, kom ds. P.F.D. Weiss as hulpprediker na die gemeente. In 1935 word hy tweede leraar en in 1938 medeleraar. Hy sit sy bediening hier met vrug en toewyding voort, tot hy in 1947 die eerste leraar van die pas gestigte gemeente Hartbeesspruit en in 1948 professor in Semitiese tale aan die Universiteit van Stellenbosch word.

Vanaf Junie 1938 tot 1948 is die gemeente deur dr. William Nicol bedien. Sy bediening het 'n nuwe bloeityd in die gemeente ingelui. Saam met hom is die gemeente vanaf 1940 benewens ds. Weiss deur ds. Ben Marais bedien, wat in daardie jaar, as studenteleraar, ook saam met dr. Nicol medeleraar van die gemeente geword het, en deur ds. H.D.A. du Toit en ná sy vertrek deur ds. J.F. du Toit.

'n Afstigtingsbeweging is gedurende hierdie jare begin en tussen Oktober 1942 en Augustus 1947 is vyf gemeentes van Pretoria-Oos afgestig, naamlik Riviera, Bronberg, Silverton, Hartbeesspruit en Suidoos-Pretoria. In 1951 het die gemeente uit ongeveer 1 700 lidmate bestaan, behalwe die studente.

Hierdie gemeente se lewe en werk is van die begin af gekenmerk deur die bearbeiding van die studente van die Universiteit Pretoria. Deur die instelling van jeugouderlinge en jeugkomitees reeds voor 1940, het dit pionierswerk vir ons Kerk op hierdie terrein verrig. Vanaf 1940 is die studenteleraar medeleraar van die gemeente. In 1948 is ds. J.R. Lückhoff as medeleraar bevestig en in 1949 ds. C.F.B. Naudé as studenteleraar. In 1952 is die gemeente bedien deur ds. J.R. Lückhoff, dr. Ben Marais en ds. C.F.B. Naudé (studenteleraar), bygestaan deur 'n kerkraad van 54 lede.





</doc>
<doc id="101481" url="https://af.wikipedia.org/wiki?curid=101481" title="Clive Rice">
Clive Rice

Clive Rice (*23 Julie 1949, Johannesburg, Transvaal – †28 Julie 2015, Kaapstad) was ’n Suid-Afrikaanse krieketspeler en voormalige kaptein van die nasionale span. Hy was ’n veelsydige speler en het sy eersterangse krieketloopbaan afgesluit met ’n kolfgemiddeld van 40,95 en ’n boulgemiddeld van 22,49. Hy was van 1979 tot 1987 kaptein van Nottinghamshire se krieketspan.

Sy loopbaan het parallel met Suid-Afrika se isolasie in internasionale sport saamgehang en sy internasionale ervaring is beperk tot die dae toe hy reeds verby sy beste was. Hy het in drie internasionale eendagwedstryde vir die Suid-Afrikaanse nasionale krieketspan gespeel na Suid-Afrika se terugkeer na internasionale sport. Hy is nie vir die eenmalige toets teen die Wes-Indiese Eilande en die 1992 Wêreldbeker gekies nie.

Rice is op 28 Julie 2015 oorlede nadat hy aan ’n kwaadaardige breingewas gely het.


</doc>
<doc id="101483" url="https://af.wikipedia.org/wiki?curid=101483" title="Japannese Grand Prix">
Japannese Grand Prix

Die Japannese Grand Prix is 'n motorwedren wat sedert 1925 in Japan plaasvind. Die wedren het in 1976 deel geword van die Formule Een-wêreldkampioenskap, en sedert 1963 (behalwe in 1976-1986 en 2007–2008) word dit jaarliks by Suzuka gehou.


</doc>
<doc id="101484" url="https://af.wikipedia.org/wiki?curid=101484" title="2015 Formule Een-seisoen">
2015 Formule Een-seisoen

Die Formule Een-seisoen van 2015 het uit 19 Grand Prix-wedrenne bestaan. Die bestuurderskampioen vir 2015, wat reeds na die 16de wedren gekroon is, is die Brit Lewis Hamilton.


</doc>
<doc id="101490" url="https://af.wikipedia.org/wiki?curid=101490" title="NG gemeente Pretoria">
NG gemeente Pretoria

Die NG gemeente Pretoria is die oudste gemeente van die Nederduitse Gereformeerde Kerk in Pretoria en die nagenoeg die 59ste oudste gemeente in die hele Kerk. Voor die verdeling van die Transvaalse Kerk in twee, drie en later vier Sinodes, was dit die vyfde oudste Transvaalse gemeente, net 12 jaar jonger as die oudste, Potchefstroom, gestig in 1842. Weens ingrypende demografiese veranderings in die sentrale dele van Pretoria sedert 1990, bestaan die gemeente sedert 2000 uit ses samestellende dele, naamlik die ou moedergemeente, Bronberg (1942), Burgerspark (1952), Arcadia (1951, waarby Meintjeskop [1964] vroeër ingelyf is) en Harmonie (1957). Teen 2017 het net ’n handjie vol Afrikaanssprekende NG lidmate in dié gebied oorgebly.

Die gemeente Pretoria dateer van die jaar 1854 of ‘55, toe daar maar nog 28 wonings gepryk het op die plek waar later een van die grootste stede van Suid-Afrika en daarby die administratiewe hoofstad sou verrys. Omdat die geskiedenis van die Hervormde gemeente en dié van die NG gemeente dieselfde is tot 1885 – toe die twee kerkverbande saamgesmelt het, maar 'n gedeelte van die Hervormde Kerk as sodanig bly voortbestaan het – en die Hervormde gemeente Pretoria sy stigtingsdatum aangegee as die naweek van 8 en 9 September 1855, maar die NG gemeente se juiste stigtingsdatum in geen van die beskikbare bronne vermeld word nie, is die huidige NG gemeente na alle waarskynlikheid dus wel 8 en 9 September gestig.

Die gemeente was byna agt jaar lank vakant terwyl ds. Dirk van der Hoff, die stigter van die Nederduitsch Hervormde Kerk, dié kerkverband se enigste leraar in Transvaal was. Omdat uit die Kaapkolonie geen predikant bekom kon word nie, het die lidmate hulle na Holland gewend waar prop. A.J. Begemann die beroep op sekere voorwaarde aanvaar het. Nadat hy die beroep aangeneem het, is hy op 7 Maart 1860 in die Grote Kerk van die Hervormde gemeente Den Haag as predikant van Transvaal georden. Nadat hy op 21 Junie daardie jaar in die Kaap aangekom het, het hy op Sondag 24 Junie die diens in die Groote Kerk namens ds. S.P. Heyns waargeneem. Op 30 Junie het hy per skip na Natal vertrek en van daar per ossewa na Potchefstroom gereis waar hy op 8 Desember aangekom het. Op Sondag 27 Januarie 1862 het ds. van der Hoff hom as Pretoria se eerste leraar bevestig.

In die eerste jare van Pretoria se bestaan was die Hervormde gemeente die enigste daar en van sy koms tot 1866 was ds. Begemann die enigste plaaslike predikant van enige kerkgenootskap. Die Gereformeerde gemeente is in 1859 gestig, maar kon sy eerste leraar in die persoon van ds. N.J.R. Swart eers in 1866 ontvang. Die Anglikaanse gemeente is in 1869 gestig en eerw. Joseph Wills is as eerste leraar bevestig. In 1867 het ds. Frans Lion Cachet 'n NG gemeente in die distrik gestig, wat streng gesproke die stigtingsdatum van die NG gemeente Pretoria is. Dié gemeente het klein en kwynend gebly en het nooit 'n eie predikant of kerkgebou op die dorp gehad nie, maar wel 'n klein geboutjie aan Elandsrivier. Dié ds. Cachet het van 1865 af eiehandig die NG Kerk in Transvaal lewend gehou deur verwarring by Hervormde lidmate te saai en hulle te probeer wysmaak dat die Staatskerk (die Hervormde) liberaal was en gevaarlik vir die rus, vrede en welvaart van die Republiek. Ds. Begemann en sy kerkraad het in die distrik talle vergaderings gehou om die mense teen ds. Cachet se veldtog te waarsku. In Pretoria het ds. Cachet se veldtog geen ingang gevind nie, maar hy het wel in 1867 die gemeentetjie aan Pienaarsrivier opgerig wat, toe dit in 1885 met Kerkvereniging opgehef word, net 80 lidmate getel het.

Ds. Begemann het meermale met sy gemeentelede in botsing geraak omdat hy streng en reguit en nie juis taktvol was nie. Omdat die Hervormde Kerk die Staatskerk was, het die Reglement van Orde bepaal die Hervormde leraar moes die Volksraadsittings met gebed open en afsluit wanneer hy in Pretoria was. In Februarie 1864 het ds. Begemann laat weet hy kan nie die sitting met gebed afsluit nie weens "bezigheid". Die Volksraad het sy verskoning aangeneem, maar toe hulle op 1 Junie 1865 weer byeenkom, het ds. Begemann op die skriftelike uitnodiging van die voorsitter net laat weet dat hy nie beskikbaar sou wees nie. Die Volksraad was hieroor baie ontstemd en het dit in 'n brief aan ds. Begemann te kenne gegee. Die Kommissie van die Algemene Kerkvergadering het in dieselfde maand op Rustenburg byeengekom en van die weiering van die Pretoriase predikant kennis geneem. Daarop het die vergadering besluit dat die leraar "deur sy handelswyse hom skuldig gemaak het aan minagting van die wettige landsbestuur en dus ontrou geword het aan sy roeping om die gemeente voor te gaan in behoorlike betoning van agting vir die wettige verteenwoordigers van die land".

Die vergadering het ook besluit dat die beskuldigde kans moes kry om sy optrede te verduidelik, maar toe hy dit op die Algemene Kerkvergadering van November 1868 doen, was hulle ontevrede met sy verklaring en het hulle sy handelswyse afgekeur. Die Volksraad was tevrede hiermee en daarna het ds. Begemann weer op gesette tye die sittings met gebed geopen en afgesluit.

In die gemeente het sommige lidmate ontevrede gebly met hul predikant, onder meer omdat hy net een maal per maand die doop wou bedien. Ds. Begemann het nie die nodige takt gehad om die gemoedere te bedaar nie. In Desember 1867 het 'n aantal lidmate onder leiding van komm. S.T. Prinsloo en J. Botha 'n versoek aan ds. G.W. Smits van Rustenburg gestuur waarin hulle versoek dat hy hulle as konsulent bedien. Die beswaardes het in die wyk Elandsrivier (die latere Witfontein en Rhenosterpoort in die omgewing van Bronkhorstspruit) gewoon en op 17 Februarie 1868 het ouderlinge H.S. Pretorius en J.H. de Beer en diaken P.C. Minnaar 'n byeenkoms met die mense daar gehou om hulle te probeer tevrede stel. Die beswaardes was wel vas aan die Kerk, maar het probleme met ds. Begemann gehad. Toe hulle hoor dat hulle persoonlik hul klagtes teen die predikant by die Kommissie van die Algemene Kerkvergadering sou moes gaan indien, het hulle blykbaar vereers daarvan afgesien.

'n Paar maande later het iets gebeur wat die herstel van die breuk onmoontlik gemaak het. Die Vrymesselaars van Pretoria het 'n nuwe losie gebou en in Augustus 1868 ds. Begemann gevra om 'n passende gebed tydens die inwyding te doen. Hy was nie 'n Vrymesselaar nie, anders as pres. M.W. Pretorius, maar het gemeen dat dit beter was om aan die uitnodiging gehoor te gee. Hierdeur is die beswaardes heeltemal van hul predikant vervreem. Twee lidmate van sy eie gemeente – wat nie behoort het tot die beswaardes van Elandsrivier nie – het hom by die Kommissie van die Algemene Kerkvergadering aangekla. Die kommissie het op 16 November 1868 op Pretoria vergader om die klagte te behandel, maar het bevind dat hy hom deur die doen van die gebed nie strafbaar gemaak het nie.

Voor die vergadering was ook 'n versoek van 69 lidmate wat wou hê dat die kommissie 'n konsulent benoem wat hulle kerklik kon bedien omdat hulle ds. Begemann nie meer as hul predikant wou hê nie. Nadat die kommissie met die kerkraad beraadslaag het, het die kerkraad ingestem dat die beswaardes vir hulle 'n konsulent kon kies. Hulle het ds. G.W. Smits gekies wat op 1 Februarie 1869 die eerste keer voor die beswaardes opgetree het en wel in die Hervormde kerkgebou in Pretoria. Die beswaardes het 'n ouderling en diaken gekies wat ds. Smits met kerktye kon help. Die Algemene Kerkvergadering wat op 29 November 1869 op Heidelberg byeengekom het, het die hele aangeleentheid uitvoerig behandel. Hier is die beswaardes as selfstandige gemeente erken met die naam “Nederduitsch Hervormde Gemeente van Pretoria onder Consulentschap van den Predikant G.W. Smits”, met stigtingsdatum 29 November 1869. Die vergadering het bepaal dat die nuwe gemeente geen aanspraak op die kerklike eiendom van Pretoria se gemeente kon maak nie; so het Pretoria dan twee Hervormde gemeentes gekry, naas die Gereformeerde en die NG gemeente.

Die toestand in Pretoria het nog gespanne gebly en begin 1872 het daar 'n nuwe moeilikheid met ds. Begemann gekom toe hy die akademiese vraagstuk van tekskritiek in die gemeente bring. Eers in 'n privaat gesprek en later in 'n kerkraadsvergadering het hy gesê Joh. 5:7 is later in die Bybel ingevoeg en hoort nie daarin nie, so ook die eerste verse van die agtste hoofstuk van die Evangelie van Johannes. Die kerkraad het hom by die Kommissie van die Algemene Kerkvergadering verkla. Daarna het hy by die kerkraad aansoek gedoen om sy ontslag te neem, want dié keer het hy besef dat die storm nie bedwing kon word nie, maar hy wou hê die kommissie moes eers die saak behandel voor hy sou aftree. Die kommissie het op 11 Maart 1872 op Potchefstroom vergader en onder meer beslis dat hy "elke daad wat daartoe kan strek om die gesag van die Bybel by die gemeente te verminder, afkeur as synde gevaarlik, ontydig en onnodig". Die kommissie het ook beslis dat die woorde van ds. Begemann "bedoel was om kwaad en geen goed te doen nie, terwyl 'n dienaar van die evangelie hom moet beywer om te vergader en nie om te verstrooi nie". Gevolglik gee die kommissie sy afkeuring oor die woorde van die predikant te kenne en skors hom vir drie maande met 'n verlies van traktement (besoldiging).

Ná ds. Begemann se aftrede het 'n vier jaar lange vakature ontstaan. Die kerkraad het op 28 November 1872 byeengekom onder voorsitterskap van ds. N.J. van Warmelo om 'n predikant te beroep. Dr. J.J. Kotzé van die NG gemeente Richmond is beroep. Op 'n rondreis 'n paar maande vantevore het hy sy vooroordeel teen die Hervormde Kerk laat staan en 'n gunstige indruk op lidmate gemaak. Ongelukkig het hulle nie besef dat sy houdings jeens die Republiek se onafhanklikheid dieselfde was as die deursnee- koloniale predikant s'n nie. Van die houding dat hy geen staatkundige heil vir Transvaal kon sien sonder die Britse vlag nie, het hy egter niks laat blyk nie. Ná die beroep het dr. Kotzé gevra dat hulle die besoldiging tot £400 per jaar moes verhoog. Die kerkraad wou hom nie vir so 'n bedrag verantwoordelik stel nie; daarom het dr. Kotzé die beroep bedank.

Intussen het die kerkraad aan die Konsulentsgemeente geskryf en gevra dat hulle met die moedergemeente saamsmelt. Dié gemeente wou egter eers sien wie Pretoria sou beroep voor hulle so 'n stap doen. In April 1873 het die kerkraad aan ds. Van Warmelo opdrag gegee om op besoek aan Holland van daar 'n predikant vir die gemeente saam te bring. Nadat dr. William Robertson 'n ope brief laat publiseer het aan die Transvaalse lidmate wat uit sy ou gemeente, Swellendam, getrek het, waarin hy hulle gewaarsku het teen predikante uit Holland en hulle aangeraai het om kwekelinge uit Stellenbosch te beroep, het 'n paar proponente na Transvaal gegaan en een, prop. S.J. du Toit, het 'n paar keer in Pretoria gepreek waarna sommige lede van die kerkraad hom wou beroep.

Prop. Du Toit het sy reisjoernaal aan dr. Robertson gestuur wat dit sonder Du Toit se voorkennis laat publiseer het. In dié reisjoernaal het Du Toit onder meer geskryf dat die NG gemeente van ds. Cachet die "heilzame zout" wat daar nog in die Hervormde kerk was, grotendeels daar uitgehaal het. Sommige mense wou hom toe glad nie meer as predikant hê nie, terwyl twee kerkraadslede so onder sy bekoring geraak het dat hulle hom beslis wou beroep. Met sy terugkoms uit Holland het ds. Van Warmelo 'n groot gemeentelike byeenkoms toegespreek en die NG kerk van ds. Cachet "'n groot sonde en groot ramp vir Transvaal" genoem. Hy het die Kaapse Kerk daarvan beskuldig dat hy die Hervormde Kerk in die hande probeer kry het deur iemand soos prop. Du Toit. Die meeste kerkraadslede was ten gunste van ds. Du Toit se beroep; daarom het ds. Van Warmelo as konsulent bedank. So was Pretoria nou sonder predikant én konsulent.

Ds. Smits het geweier om konsulent te wees en so het ds. Van der Hoff dié amp aanvaar. Met die kerkviering van September 1874 was daar 'n groot storm. Daar sou beroep word en drie kerkraadslede wat bedank het, is volgens Kerkwet opgeroep om as oudlede aan die stemming deel te neem. Hulle wou egter volle sitting hê, maar die kerkraad het dit geweier. Ds. Du Toit is toe beroep. Beswaarde kerkraadslede het 'n klag teen die kerkraad ingedien wat eindelik voor die Algemene Kerkvergadering gedien het. Dié liggaam het ds. Du Toit se beroep gehandhaaf, waarna van die beswaardes hulle by die Konsulentsgemeente aangesluit het. Nadat die storm tot bedaring gekom het, het prop. Du Toit die beroep in elk geval bedank. Nou het die kerkraad daartoe oorgegaan om prop. H.S. Bosman met algemene stemme te beroep. Hy het die beroep aangeneem en is op 15 Julie 1876 deur ds. Dirk van der Hoff georden en bevestig na aanleiding van Titus 2:15. Aan die handeoplegging het ook nog di. D.P. Ackermann van Wakkerstroom en J.C. de Vries van Zeerust deelgeneem.

Van die Hervormde Kerk waarin ds. Bosman bevestig is, was hy nie 'n alte goeie vriend nie. Die NG Kerk van Transvaal was vir hom die ideaal en hoewel die Hervormde Kerk drie maal groter as die NG Kerk in Transvaal was, het ds. Bosman in 1877 aan "De Gereformeerde Kerkbode" geskryf dat daar in die NGK meer gelowiges was as in die NHK. Hy was ook ten gunste van nouer aansluiting by Engeland en het dadelik ná sy bevestiging verlof gekry om een maal per maand die erediens in Engels waar te neem. Twee maande voor sy koms na Transvaal het die regering van pres. T.F. Burgers 'n middelbare skool geopen waarin leerlinge op universitêre opleiding voorberei sou word. Ds. Bosman het dadelik 'n opposisieskool met Engels as onderrigmedium in die lewe geroep en terwyl daar nie 'n skoolgebou beskikbaar was nie, die Hervormde kerkgebou vir dié doel afgestaan. In die Eerste Vryheidsoorlog wat in Desember 1880 begin het, het ds. Bosman dan ook sy gewig aan die Engelse kant ingegooi.

In September 1882 was dit baie droog en warm. Vrydagaand 8 September het swaar reënbuie losgebars en in die nag het 'n kwaai wind gewaai. Die kerkgebou het swaar gely. Die dak van die suidelike vleuel het inmekaargestort en op 17 September voor dagbreek het daar boonop 'n brand in die gebou ontstaan, waarskynlik weens brandstigting. Net die trap van die preekstoel en een nagmaaltafel kon gered word. Talle mense het in die brand 'n oordeel van die Here gesien omdat sir Theophilus Shepstone in 1877 in die kerkgebou ingesweer is as goewerneur van die geannekseerde Transvaal.

'n Noodkerk is in aller yl opgerig op 'n leë erf wat aan Kerkplein gegrens het. Dadelik is planne beraam vir 'n nuwe kerkgebou en op 6 Oktober 1883 het genl. Piet Joubert die hoeksteen daarvan gelê terwyl hy as waarnemende staatspresident opgetree het in die plek van pres. Paul Kruger, wat op besoek aan Holland was. Dié kerkgebou is op 23 Januarie 1885 deur ds. Charles Morgan van die NG Kerk ingewy, pleks van deur 'n Hervormde predikant. Net ds. N.J. van Warmelo van die NH Kerk het 'n beurt gekry om aan die verrigtinge deel te neem toe hy 'n dankgebed gedoen het. Dit was tekenend van ds. Bosman se houding jeens die Hervormde Kerk.

In die 1880's is pogings aangewend om die NH en NG Kerk in Transvaal te verenig in die gees van samewerking wat geheers het ná die oorwinning in die Eerste Vryheidsoorlog. Die Hervormde Kerk het drie keer meer lidmate as die NG Kerk gehad en was die Staatskerk wie se wapen ook die land s'n was. In Pretoria het die moedergemeente en die Konsulentsgemeente saam 1 920 lidmate gehad, vergeleke met die NG gemeente se skaars 100. Die stigting deur ds. Frans Lion Cachet van die NG gemeente het in 1866 met groot bitterheid gepaard gegaan. Maar in 1879 het ds. H.S. Bosman 'n beskrywingspunt na die Algemene Kerkvergadering ingedien om te verneem wat gedoen kon word om 'n vereniging tussen die twee Kerke tot stand te bring. 'n Kommissie is benoem wat met 'n soortgelyke kommissie van die NG Kerk in Transvaal moes onderhandel. Die Gereformeerde Kerk het heel gou aan die verenigingsproses onttrek omdat die te stigte kerk Evangeliese Gesange tydens eredienste sou sing. Ds. Bosman het drie voorstelle gedoen wat as basis moes dien van die voorwaardes waarop die Hervormde Kerk sou verenig. 1. Die naam van die kerk sou onveranderd bly. 2. Die Verenigde Kerk sou los van alle gesag van die Kaapse Kerk wees. 3. Daar sou geen gelykstelling tussen wit en swart wees nie en 'n sendeling sou nie ook predikant van 'n blanke gemeente kon wees nie. Toe die twee kommissies op 31 Oktober 1882 saamkom, is dié drie punte deur die Hervormde Kerk aanvaar.

Die kommissie van die NG Kerk onder voorsitterskap van ds. H.L. Neethling van Utrecht, wat ook voorsitter van die gesamentlike kommissie was, wou die kommissie van die Hervormde Kerk uitoorlê om die Verenigde Kerk 'n vergrote NG Kerk te maak waarin die NH Kerk opgeneem sou word, ondanks sy getalsterkte. Nog voor die naam van die toekomstige kerk aan die orde was, het lede van die NG Kerk se kommissie probeer om die NG Kerk se naam ongesiens in die konsepkerkwet te plaas, maar dié poging het misluk. Wel is bepaal dat geen predikant in die Verenigde Kerk toegelaat sou word as hy nie eers aan die Kaap gelegitimeer is nie. Hiermee is die nuwe kerk se selfstandigheid gedeeltelik prysgegee. So moes 'n toekomstige predikant van die Verenigde Kerk eers in Kaapstad gaan beloof om hom te onderwerp aan die verordeninge van die Kaapse Sinode.

Die sittings waarin oor die naam van die Verenigde Kerk onderhandel is, was baie stormagtig. Ná vele onderhandelinge waartydens die gemoedere dikwels hoog geloop het, het ds. Van Warmelo voorgestel dat dit aan die Sinode van die Verenigde Kerk oorgelaat word om oor drie, vyf of 10 jaar die naam vas te stel en dat intussen die voorlopige benaming “Ned. Herv. of Geref. Kerk in de ZA Republiek” gebruik sou word. Al die afgevaardigdes was dit met dié voorstel eens, behalwe dat die NG afgevaardigdes die naam wou omdraai, met ander woorde Ned. Geref. of Hervormd. Die stemming hieroor het gestaak en die lot het beslis vir die eerste voorstel. Met dié besluit is ook van die eerste punt van die Hervormde Kerk afgewyk, soos die geval was met die tweede ná die besluit dat predikante in die Kaap gelegitimeer moes word.

Die 22ste Algemene Vergadering van die Hervormde Kerk op 27 November 1882 het 19 dae ná die sluiting van die verenigingskommissie se vergadering byeengekom. Die notule van die kommissie is gedruk en al 62 bladsye aan die vergadering voorgelees. Die kommissie se besluite is aanvaar, maar daar het wel twee teenstemme opgegaan: die Konsulentsgemeente se afgevaardigdes het gesê dat hulle nie alles kon goedkeur nie omdat hulle moes waak vir hul gemeente. Ds. Bosman was gekant teen besware en die kommissiewerk is daarna met net twee teenstemme aanvaar sonder verdere bespreking. Toe daar later moeilikhede kom en die Hervormde Algemene Kerkvergadering beswaar wou maak teen sommige punte, het die NG Kerk se Algemene Vergadering hulle daarop gewys dat hulle (die Hervormdes) alles reeds goedgekeur het.

Die 11de Algemene Kerkvergadering van die NG Kerk het in Maart 1883 byeengekom en hoewel hulle net drie predikante gehad het, het hulle vier dae aan die bespreking van die notule van die verenigingskommissie afgestaan. Die Hervormde Kerk het destyds ses predikante gehad: drie uit Holland en drie van Stellenbosch, van wie twee se simpatie meer by die NG Kerk was as by hul eie. Die NG Kerk se Algemene Vergadering het ook die notule goedgekeur, maar eers vasgestel hoe sommige punte uitgelê en toegepas moes word. Die belangrikste was oor die legitimasie van predikante in die Verenigde Kerk. Die vergadering van die verenigingskommissie het bepaal die reël dat predikante aan die Kaap gelegitimeer moes word, het net vir nuwe predikante gegeld, maar die NG Kerk se vergadering het bepaal dat dit ook vir diensdoende predikante van die NH en NG Kerk moes geld. Ds. Smits se legitimasie is reeds in 1863 deur die Kaapse Kerk ingetrek en ds. Van Warmelo is nooit daar gelegitimeer nie. Al drie NG predikante is wel aan die Kaap gelegitimeer, maar van die Hervormde predikante is net vier daar gelegitimeer. Dit was, volgens prof. dr. S.P. Engelbrecht (sien Bronne), 'n slinkse draai van ds. Neethling om di. Van Warmelo en Smits uit die Verenigde Kerk te hou.

Op 26 Januarie 1885 is die verdaagde 23ste Algemene Vergadering van die Ned. Hervormde Kerk en die 13de Algemene Vergadering van die NG Kerk op Potchefstroom geopen. In die Hervormde vergadering het gou geblyk dat onder die gemeentes daar nie alte veel instemming was met die Kerkvereniging nie. Dis veroorsaak deur die vyandige houding van ds. H.L. Neethling wat die Hervormde Kerk “gedurig op haatlike wyse aangeval het”, aldus prof. dr. Engelbrecht. Talle memories het voor die vergadering gekom, maar ds. Bosman het aangevoer dat hulle te laat was daarmee. Ouderling Christiaan Joubert van Witfontein (die Konsulentsgemeente) het die reg van gemeentelede om hulle uit te spreek teenoor ds. Bosman verdedig en onder meer gesê "die gemeentes het nie eens veel van die vereniging geweet nie; maar later het hulle daarmee bekend geword". Nadat ds. Van Warmelo te kenne gegee het hoe dié memories 'n werklike indruk gegee het van die kerklike toestand in Transvaal, is met 35 stemme teenoor 14 'n voorstel van ds. Bosman aangeneem dat die vergadering "sy spyt te kenne gee dat die memorie(s) onder bestaande omstandighede ingedien is en beloof om die saak van sy kant ter sprake te bring sodra dit vereis word". Ouderling M.J. Prinsloo van Witfontein het sy teenstem laat aanteken omdat hy ontevrede was met die belofte. Later het dit geblyk dat sy beswaar gegrond was, want daar is nooit aan dié belofte voldoen nie.

Daar was nog 'n groot verskil tussen die standpunt van die twee kerke in verband met die legitimasie-akte. Die NH Kerk wou alleen van die predikante wat later sou inkom, eis dat hulle aan die Kaap gelegitimeer moes wees, terwyl die NG Kerk dit ook van diensdoende predikante wou eis. Ds. Neethling van Utrecht het verlang dat predikante wat nie in besit van 'n geldige Kaapse legitimasie-akte was nie, nie in die Verenigde Kerk toegelaat word nie; dus dat vir di. Van Warmelo, skriba, en G.W. Smits, voorsitter van die NH Kerk se Algemene Kerkvergadering, geen plek in die Verenigde Kerk was nie. Die bespreking was soms oor en weer nogal skerp. Eindelik het ds. Van Warmelo 'n voorstel ingedien om die NG Kerk reguit te vra of hulle die vereiste van 'n Kaapse legitimasie-akte ook vir die diensdoende predikante verpligtend stel. Die NG Kerk se antwoord sou bepaal of die NH Kerk langer aan die samesprekings oor vereniging sou deelneem. Ds. Bosman, wie se hart by die NG Kerk was, het dit ingesien en teen die voorstel gepraat, maar dit is met 38 teen 10 stemme aangeneem. Die NG Kerk moes toe die antwoord gaan haal.

Ds. Neethling het in die vergadering van die NG Kerk die NH Kerk kwalik geneem dat hy so 'n reguit vraag gestel het. Hy het wel gepleit dat Kaapse legitimasie verpligtend gemaak word, maar die NG Kerk het besef dié vereiste sou die vereniging skipbreuk laat ly; daarom besluit die vergadering van die NG Kerk om "ter wille van die vereniging" af te sien van die eis dat diensdoende predikante voldoen aan Kaapse legitimasie, maar die nuwe ondertekeningsformulier van die Verenigde Kerk moes al die predikante onderteken. Die NH Kerk se vergadering het die voorstel aanvaar. Dié kerk wou dat die Verenigde Kerk 'n voortsetting van die bestaande twee kerke sou wees, maar die NG Kerk se standpunt was dat die twee kerke met vereniging sou ontbind en 'n nuwe kerk gestig word; daarom dat predikante opnuut die ondertekeningsformulier moes onderteken. Talle lede van die Hervormde Kerk was hierteen gekant; hulle wou die ou kerk wat die Voortrekkers in Transvaal geplant het, nie prysgee nie. Weer was dit die Witfonteinse (Konsulentsgemeente se) afgevaardigdes, ouderlinge Christiaan Joubert en M.J. Prinsloo, wat sterk beswaargemaak het.

Ds. Bosman het op die onbillikheid daarvan gewys om nie toe te gee aan die NG Kerk se eis van die ondertekening van die ondertekeningsformulier nie. Die vergadering het ná sy uitvoerige en ernstige aanspraak vir 'n paar minute verdaag, waarna "iets onbegrypliks" gebeur het, aldus prof. dr. S.P. Engelbrecht. In dié tydjie het ouderling Joubert hom laat oorhaal om saam met diaken Van Alphen 'n nuwe voorstel in te dien wat as 'n soort kompromis moes dien. 'n Ondertekening van die nuwe ondertekeningsformulier sou nie verpligtend wees vir diensdoende predikante nie, maar die Vergadering het daarteen geen beswaar nie. Die voorstel is so vaag gestel, volgens prof. dr. Engelbrecht, dat die mense "ongetwyfeld nie verstaan het nie dat dit ook so uitgelê kon word en later ook so uitgelê is, dat die Ned. Hervormde Kerk, net soos die Ned. Gereformeerde Kerk, met die Kerkvereniging ontbind is en dat die Verenigde Kerk 'n nuwe Kerk sou wees”.

Die Algemene Kerkvergaderings was dit nou met mekaar eens en sonder veel moeite is ooreengekom om die vereniging in werking te stel. Die ineensmelting het in die loop van 1885 gebeur, maar in die meeste gevalle is die gemeentes se mening nooit ingewin nie – ook nie van Pretoria se lidmate nie – sodat dit eintlik 'n ineensmelting van kerkrade was. Die saamgestelde kerkrade het hierna afgevaardigdes gestuur na die eerste Algemene Kerkvergadering van die Verenigde Kerkvergadering op 7 Desember 1885. Die kerkraad van die Konsulentsgemeente het geweier om afgevaardigdes te stuur, wat die gevoelens van dié gemeente was beslis teen kerkvereniging. Die Verenigde Kerk se geboortedatum is 7 Desember 1885, soos bepaal op sy Algemene Kerkvergadering in Mei 1888.

Op 23 April 1886 het die Kerkraad van die Hervormde gemeente onder konsulentskap van ds. G.W. Smits op Witfontein weer eens én finaal besluit om nie deel te neem nie aan die kerkvereniging waartoe die Algemene Kerkvergaderings van die Ned. Hervormde en NG Kerke besluit het nie. Met hierdie besluit het die gemeente 'n voorbeeld en toevlugsoord geword vir alle Hervormde lidmate wat nie die kerk van hulle vaders wou verlaat om 'n nuwe, verenigde kerk te vorm nie. As wettige voortsetting van die Ned. Hervormde Kerk is die gemeente in daardie dae dikwels "die ark van die kerk" genoem. In die bekende Kerksaak van Trichardtsfontein het die Hooggeregshof in 1893 bevind dat die kerkvereniging van 1885 "ultra vires" en dus nietig was. So is die standpunt van die Konsulentsgemeente, by implikasie, volkome geregverdig.

In die jaar ná die gemeente se stigting is die eerste kerkgebou – 'n baie eenvoudige, langwerpige gebou met grasdak en grondvloer – en wel op die huidige Kerkplein in gebruik geneem. Hierdie eerste ou kerkgeboutjie is in 1873 in 'n kruiskerk verander. Daarin sou die gemeente aanbid totdat dit in 1883 afgebrand het – "deur 'n vernielende hand", soos die voorvaders dit uitgedruk het. In dieselfde jaar begin egter op dieselfde plek 'n nuwe, statige kerkgebou verrys, waarvan genl. Piet Joubert die hoeksteen gelê het. In 1885 is hierdie godshuis plegtig ingewy. Hierdie gebou, wat £18 000 gekos het, was 'n sierlike met 'n hoë toring en wat formaat en grootte betref, die eerste werklik besonderse gebou in Transvaal. "Die argitek van die tweede kerk op Kerkplein was Tom Claridge en die boukontrakteurs Marinus Franken en W. van der Veen. Hierdie kerkgebou wat die Victoriaans-Gotiese boustyl verteenwoordig het, was die eerste kerkgebou noord van die Vaal met 'n toring. Die lengte en breedte van die kerkgebou was onderskeidelik 140 voet en 80 voet terwyl die toring by die hoofingang, wat in die rigting van Kerkstraat-Oos gefront het, 150 voet hoog was. Die kerkgebou sou aan 'n duisend persone sitplek bied. In die toring was ook 'n pragtige orrel geïnstalleer. Die kerk is op 23 Januarie 1885 in gebruik geneem."

Van die begin af het die toring egter 'n kraak gehad, wat dan ook oorsaak van sy latere sloping was, volgens sommige bronne, hoewel ander dit ontken. Dit is in hierdie gebou waar, ná jare van stryd, die plegtige Kerkvereniging plaasgevind het. In 1896 is hierdie gebou met Kerkplein en al aan die regering van die ZAR vir die bedrag van £50 000 verkoop, op voorwaarde dat dit óf gesloop óf in 'n biblioteek omskep word.

Eers in Julie 1903 sou die hoeksteen van die nuwe kerk – die Grootkerk, soos dit algemeen bekendstaan – op die hoek van Bosman- en Vermeulenstraat deur genl. Louis Botha gelê en in die daaropvolgende jaar ingewy word. Hierdie gebou het toe £25 000 gekos, insluitende orrel, banke ens. Ná 46 jaar van ononderbroke en getroue gebruik het die ou Grootkerk egter al ernstige tekens van verwering getoon, veral aan die steenwerk (buite) en die dak, sodat die kerkraad verplig was om hierdie geskiedkundige gebou geheel en al te hernu. Op 10 Junie 1950 is die hernude gebou – 'n werk wat nie onder £16 000 gekos het nie – vir die tweede keer plegtig ingewy.

Die gemeente Pretoria, wat aanvanklik groot en uitgestrekte gebiede uitgemaak het, het met die toenemende volksvermeerdering 'n ál kleiner gebied beklee sodat dit reeds op die vooraand van sy eeufees 'n suiwer stadsgemeente – in die hart van Pretoria – was. Die dogters, kleindogters en agterkleindogters het toe reeds diep in die 30 getel.

Ds. A.J. Begemann is in 1860 of '61, toe hy pas uit Nederland aangekom het, as Pretoria se eerste predikant bevestig. Hy het sy emeritaat in 1872 aanvaar, maar is eers in 1925 oorlede toe hy nagenoeg 95 jaar oud was. Intussen was hy van 1887 tot 1893 die ZAR se eerste staatsbibliotekaris. Blykbaar word hy as predikant van die Hervormde Kerk erken en nie van die NG Kerk nie, want hy word in die NHK se "Almanak" vermeld onder "vroeëre predikante", maar nie in die NGK se "Jaarboek" toe 'n lys van oorlede predikante nog jaarliks gepubliseer is nie. Sedert 1876 was die alombekende, beminde en onvergeetlike dr. H.S. Bosman (vroeër ds.) leraar van die gemeente – ’n amp wat hy 50 jaar lank beklee het. Ná hom het ds. C.D. Murray gekom. In 1951 is die gemeente met sy bykans 5 000 siele, 4 000 lidmate, deur drie medeleraars bedien. Van hierdie ledetal was ongeveer 2 000 jongmense wat die besonderse belangstelling en aandag van sowel leraars as kerkraad geverg het.

In 1886 is goud aan die Witwatersrand ontdek. Dié gebeurtenis het ook 'n ingrypende uitwerking gehad op Transvaal se hoofstad, wat tot in daardie stadium 'n klein en rustige dorp was met 'n Hervormde gemeente wat in 1876 nog net 800 lidmate getel het wat verspreid in die hele distrik gewoon het. Net die jaar vantevore (1885) het ds. Charles Morgan van Bloemfontein Pretoria se nuwe Hervormde kerk op Kerkplein ingewy. Dié kerk, wat £16 000 gekos het en waarvan genl. Piet Joubert die hoeksteen 18 maande vantevore gelê het, het die primitiewe kerkie van 1857 vervang, wat ook op Kerkplein gestaan het. Op dié tydstip was die gemeente 1 200 lidmate sterk. Hul nuwe kerkgeboue het hoog uitgetroon bo die huise en kantore om kerkplein. Ná die ontdekking van goud het Kerkplein die middelpunt van bedrywighede in die Transvaalse hoofstad geword, té bedrywig na die gemeente se sin, want in dié tyd verkoop hulle die pastorie-erf waarop die Paleis van Justisie opgerig sou word.

Terwyl Engeland omstreeks 1890 op staatkundige gebied op 'n susereiniteit oor die Transvaalse Republiek aanspraak gemaak het, het die Sinode van die Verenigde Kerk 'n artikel in sy Kerkwet gemaak waarin bepaal is dat iemand slegs as predikant in die Verenigde Kerk toegelaat kon word as hy vooraf aan die Kaap as sodanig gelegitimeer was. By so 'n legitimasie aan die Kaap moes elkeen met sy handtekening hom verbind om hom “aan de verordeningen der Nederduitsche Gereformeerde Kerk in Zuid-Afrika" (Kaapse Kerk) te hou, en as hy dit oortree hom “aan de uitspraken der bevoegde kerkelijke vergaderingen te onderwerp, wat weer niks anders kan beteken as die Kaapse Kerklike vergaderings nie. Hiermee het die Verenigde Kerk van Transvaal wat 'n onafhanklike Republiek was, hom onder die susereiniteit van die Kerk in die Kaapkolonie geplaas wat 'n Britse kolonie was, en hierteen was baie Transvalers heftig gekant.

Ds. H.S. Bosman en sy kerkraad het geweier om saam te werk om hierin 'n verandering te bring. A.D.W. Wolmarans het uit die kerkraad getree en die leiding geneem van die persone wat besware teen hierdie gang van sake gehad het. Hulle het op die Algemene Kerkvergadering van die Ned. Herv. of Geref. Kerk van Mei 1890 proteste ingedien, maar dit is van die hand gewys, terwyl daar besluit is om toe te sien dat die eiendomme van die Ned. Hervormde Kerk op naam van die Ned. Herv. of Geref. Kerk getransporteer word.

Op Vrydag 30 Mei 1890 het Wolmarans van die Registrateur van Akte verneem dat die eiendomme van die Ned. Hervormde gemeente Pretoria op Maandag 2 Junie op naam van die Ned. Herv. of Geref. gemeente oorgetransporteer sou word. Hy het dadelik ingegryp en op Saterdagmôre met behulp van adv. Hollard by die hooggeregshof 'n hofbevel gevra om hierdie oortransportering te belet. Die hof het 'n voorlopige interdik toegestaan. Op 24 Junie het ds. Bosman in die hooggeregshof 'n beëdigde verklaring gemaak waarin hy onder meer gesê het dat deur die vereniging “hebben beiden de ‘Nederduitsch Hervormde Kerk' en de ‘Nederduitsch Gereformeerde Kerk' als aparte lichamen of rechtspersonen opgehouden te bestaan”. Op 5 Augustus het die hof egter uitspraak gelewer dat die eiendomme net op 'n ander naam oorgetransporteer kon word as die Ned. Hervormde gemeente daartoe opdrag sou gee. Die hof het dus aangeneem dat die Hervormde gemeente nog bestaan.

Intussen is in Julie maand van dieselfde jaar 'n kommissie van 10 gevorm waarvan Wolmarans die sekretaris was, wat prokurasies laat teken het om gemagtig te word om die regte van die Hervormdes landwyd te behartig wat aan die kerkvereniging meegewerk het maar besware gehad het om verder saam te werk. Hierdie prokurasies is deur meer as duisend manslidmate geteken, waarop die kommissie as 'n Prokurasie-kommissie gekonstitueer is, en dadelik besware gemaak het teen die oortransportering van die eiendomme van die Ned. Hervormde Kerk op die naam van die Ned. Herv. of Geref. Kerk. Die Prokurasie-kommissie het ds. Bosman en die kerkraad uitgenooi “om de vereeniging vaarwel te zeggen en op de Hervormde grondslagen voort te bouwen”, maar hulle het geweier, waarop ds. C.W. du Toit van Potchefstroom gevra is om na Pretoria te kom en 'n vergadering van die Hervormde manslidmate te lei.

Hierdie gemeentevergadering het op 24 Januarie 1891 op Derdepoort plaasgevind waar onder leiding van ds. Du Toit 'n nuwe kerkraad gekies is wat bestaan het uit ouderlinge Wolmarans, B.D. Esterhuizen, A.J.J. Botes, H.P. Geldenhuis, en diakens J.P.H. Dreyer, F.A. Smit, J.J.F. Brits, J.A. Duvenage en J.P. Prinsloo. Hulle is op Sondag 25 Januarie bevestig en Maandag is ds. Du Toit as konsulent benoem. Hierdie Kerkraad het dadelik op die eiendomme van die Hervormde gemeente Pretoria aanspraak gemaak, en dit was duidelik dat dit op 'n hofsaak sou uitloop. Ook in verskillende ander gemeentes in die land het hofsake gedreig en dit het gelyk asof dit op staatkundige gebied gevare kon meebring, en daarom het pres. Paul Kruger dit nodig geag om op 25 Maart 1891 “als Christen en als Hoofd van den Staat” 'n rondskrywe aan die Hervormde Kerk, die Verenigde Kerk en die gemeentes onder die Prokurasie-kommissie te rig en die kerklike voormanne tot 'n gemeenskaplike samespreking uitgenooi om langs vreedsame weg tot 'n oplossing te probeer kom. Hierdie konferensie het van 24 Augustus tot 4 September in Pretoria onder voorsitterskap van die president plaasgevind. Wat die beoogde doel betref, was dit 'n mislukking. Daar is wel 'n konsep opgestel vir 'n vreedsame skikking tussen die gemeentes waar eiendomskwessies was en die Hervormde Kerk het dit aangeneem, maar die Verenigde Kerk het dit verwerp sodat daar maar net een pad oopgebly het om tot 'n oplossing te kom, en dit was om na die hooggeregshof te gaan.

Die Kerkraad van die Hervormde gemeente Standerton (Trichardtsfontein) het dan ook in 1892 die Verenigde gemeente Standerton gedagvaar en geëis om hul eiendomme terug te gee. Dit was 'n toetssaak waaruit die goeie reg van die Hervormde Kerk moes blyk. Die uitspraak het op 5 Junie 1895 geval en was ten gunste van die Hervormde Kerk. Die hof het beslis dat die kerkvereniging "ultra vires" was; dus onwettig en die kerklike eiendomme dus nie van die Hervormde Kerk ontneem kon word nie. In 1895 het die Hervormde kerkraad van Rustenburg ook die kerkraad van die Verenigde Kerk gedagvaar, en daar is dieselfde uitspraak deur die hof gegee. Dit het dus bevestig dat ook in Pretoria die Hervormde Kerk die regmatige eienaar van Kerkplein met kerkgebou, die pastorie en al die ander eiendomme was. Maar tot 'n hofsaak het dit nie gekom nie, vermoedelik deur politieke oorwegings. Ds. Bosman en sy kerkraad was nou gewillig om te skik. Die Regering het Kerkplein vir £50 000 gekoop waarvan £12 500 aan die Hervormde Gemeente uitbetaal is en £37 500 aan die Ned. Herv. of Geref. gemeente, terwyl laasgenoemde nog 'n blok van vier erwe aan die Hervormde gemeente moes gee. Hierdie vier erwe is deur die kerkraad van die Hervormde gemeente vir 'n blok van vier ander erwe verruil, geleë op die hoek van Kerk- en Du Toitstraat waarop die Hervormde kerkgebou nou nog staan. Hoewel die Ned. Herv. of Geref. gemeente met hierdie transaksie meer as die Hervormde gemeente ontvang het, is dit vir laasgenoemde tog van baie groot betekenis, want dit het bewys dat die Hervormde gemeente die historiese reghebbende regspersoonlikheid was; dus die historiese gemeente wat in 1855 deur ds. Dirk van der Hoff gestig is, want dit was die Hervormde gemeente wat aan die regering transport van die Kerkplein moes gee. Die Kerkraad het op sy vergadering van 24 Mei 1899 'n kommissie benoem om namens die gemeente die transport aan die regering te verleen. Hierdie kommissie het bestaan uit die kerkraadslede Wolmarans, L.A.F.H. van Wouw, B.C. Lottering en diakens F.A. Smit en L.L. Steen. Die Registrateur van Akte het in verband hiermee alleen die Hervormde gemeente erken.

Indertyd is deur sommige mense aangevoer die kerk se toring was bouvallig en het gevaar vir die lidmate ingehou. Sowat 60 jaar later het 'n lidmaat van Bronberg, dr. D.J. de Kock, dié volgende stukkie geskiedenis opgeteken uit gesprekke met mense wat geleef het tydens die kerk se sloping (maar wat volgens alle aanduidings die kat aan die stert beetgehad het): "Ná bykans 20 jaar is die laaste diens in hierdie kerk gehou op 25 September 1904, waarna die Britse besettingsowerheid die gebou gesloop het omdat dit kwansuis gevaarlik sou wees (daar was 'n kraak in die toring). Hierdie sentraal geplaaste ankerpunt van 'n verowerde volk was egter nie so maklik te verwyder nie en, ten aanskoue van teruggekeerde krygsgevangenes en geïnterneerdes is daar uiteindelik geslaag om die toring plat te trek met stoomtrekkers. Aan my is meegedeel dat daar met leedwese, maar nie sonder 'n tikkie vermaak nie, gesien is hoedat die voorwiele van die trekkers telkens oplig sodra die kabel om die toring styftrek – maar die bouvallige toring nog rotsvas bly staan! Die destydse orrelis het my verder meegedeel dat in die slopingsproses die orrel (wat in die toring ingebou was) geheel en al vernietig (is). Die luiklok (is) ook in die proses beskadig. Albei dié items (die orrel en die klok) was bestem om mettertyd aan die gemeente Pretoria-Oos geskenk te word sodra die oostelike gedeelte afgestig sou word."

Vir die oprigting van die nuwe NG kerk is vier erwe op die hoek van Vermeulen- en Kochstraat (nou Bosmanstraat) van dr. F. Rothman vir £10 250 aangekoop. Op 11 Mei 1903 het genl. Louis Botha die hoeksteen gelê en die sierlike gebou is twee jaar later deur dr. Andrew Murray ingewy. Die totale boukoste het £23 000 beloop.

Vanaf die laat tagtigerjare het lidmate van die NG Kerk begin wegtrek uit die sentrale dele van Pretoria. Dié demografiese veranderinge het daartoe gelei dat die gemeentes naby aan die middestad eindelik in 2000 verenig het onder die naam van die ou moedergemeente, maar met vier kampusse: Bosmanstraat, Harmonie, Arcadia en Bronberg. Meintjeskop is vroeër reeds by Arcadia ingelyf, wat daarna by Pretoria ingelyf is, en Burgerspark het weggeval.

In 2006 het die gemeente ’n poging tot transformasie begin aanwend. Hy wou nie meer net gerig wees op sy eie gemeentelede nie, maar ook op die gemeenskap. Met baie min hulpbronne en arbeidskrag het die gemeente samesprekings aangeknoop met die PEN Bediening, wat ten nouste betrokke was by gemeenskapswerk in die middestad. Dié bediening was die enigste oorblyfsel van die werk van die NG kerk in Bosmanstraat nadat die Afrikaanse dienste daar in 2007 afgelas is.

In 2011 is PEN gevra om die bestuur van die gemeente oor te neem. In ruil het die gemeente sy bedrywighede herstruktureer om ook die uitreikings- en jeugbediening van PEN in te sluit. Dié projekte het ’n tuiste gevind op die gemeente se Bronberg-kampus. Die eerste geïntegreerde kerkraadsvergadering is in Mei 2011 gehou.

Die kerkgebou in Bosmanstraat is nou ’n nasionale erfenisterrein, waarvan die helfte besit word deur die Verenigende Gereformeerde gemeente Mamelodi ya Tshwane. Intussen word die kerkgeboue in Harmonie en Arcadia ook steeds gebruik.

Die gemeente wat nou bekendstaan as NG gemeente Pretoria is 'n samestelling van wat eens op 'n tyd ses afsonderlike gemeentes was. Die syfers onder die jaartalle dui telkens op die getal belydende lidmate, so ook die totaal.
By leraars van wie die presiese datums nie bekend is nie, verskyn 'n ellips en 'n jaartal daarna waarin hy onder meer in die gemeente gestaan het.









</doc>
<doc id="101491" url="https://af.wikipedia.org/wiki?curid=101491" title="Chinese Grand Prix">
Chinese Grand Prix

Die Chinese Grand Prix is 'n motorwedren wat sedert 2004 in China plaasvind en 'n rondte van die Formule Een Wêreldkampioenskap vorm. Dit vind plaas op die Shanghai Internasionale Renbaan in Jiading, Shanghai, 'n baan wat deur Hermann Tilke ontwerp is.

Die baan was die duurste Formule Eenrenbaan toe dit in 2004 voltooi is, teen 'n koste van VS$240 miljoen. Die baan is 5.451 km lank met een van die moeilikste draaikombinasies op die Formule Eenkalender. Draaie 1 en 2 is saam 'n veeleisende 270 grade, 'n regshandige kombinasie wat hoë spoed by die ingang vereis maar dan verder verskerp teen die uitgang.


</doc>
<doc id="101493" url="https://af.wikipedia.org/wiki?curid=101493" title="Kanadese Grand Prix">
Kanadese Grand Prix

Die Kanadese Grand Prix (in Frans bekend as die "Grand Prix du Canada") is 'n motorwedren wat sedert 1961 jaarliks in Kanada gehou word. Dit vorm deel van die Formule Een Wêreldkampioenskapsreeks sedert 1967.


</doc>
<doc id="101494" url="https://af.wikipedia.org/wiki?curid=101494" title="Franse Grand Prix">
Franse Grand Prix

Die Franse Grand Prix is die oudste Formule Een motorwedren wat sedert 1906 tot en met 2008 by 17 verskillende renbane in Frankryk gehou is. Die ren is weereens ingesluit op die 2018-kalender, en het op 24 Junie op die Paul Ricard-renbaan plaasgevind.


</doc>
<doc id="101495" url="https://af.wikipedia.org/wiki?curid=101495" title="Duitse Grand Prix">
Duitse Grand Prix

Die Duitse Grand Prix is 'n Formule Een motorwedren wat afwisselend by die Nürburgring en Hockenheimring in Duitsland gehou word.


</doc>
<doc id="101496" url="https://af.wikipedia.org/wiki?curid=101496" title="Russiese Grand Prix">
Russiese Grand Prix

Die Russiese Grand Prix (Russies: Гран-при России) is 'n motorwedren wat reeds in die 1910s in St. Petersburg plaasgevind het.

Die wedren word sedert 2014 by die Sochi Autodrom, 'n straatbaan rondom die Olimpiese Park in Sotsji, Rusland, gehou en vorm ook sedert 2014 deel van die Formule Een Wêreldkampioenskap.


</doc>
<doc id="101502" url="https://af.wikipedia.org/wiki?curid=101502" title="Johan le Roux">
Johan le Roux

Johan le Roux was 'n matriekleerling van Hoërskool Dr. Malan in Meyerton. Hy is bekend vir sy heldedade gedurende die Henley on Klip-busramp. Hy was ook 'n knap Voortrekker en sou 'n Presidente-erkenning ontvang.

In die namiddag van die 28 Januarie 1970 het 'n skoolbus vol kinders op die spoorlyn tussen Vereeniging en Johannesburg gaan staan. 'n Trein het die bus getref waartydens 23 kinders dood en 'n verdere 16 beseer is. Le Roux het ten minste twee kinders se lewes gered deur hulle by die busvenster uit te stoot voordat die trein die bus getref het. Hy het self in die ongeluk omgekom.

Die Johan le Roux-straat in Meyerton wat verby Hoërskool Dr. Malan loop is na hom genoem.

Die is in 1973 aan Johan le Roux vir dapperheid toegeken.



</doc>
<doc id="101503" url="https://af.wikipedia.org/wiki?curid=101503" title="Rubens Barrichello">
Rubens Barrichello

Rubens Barrichello (gebore 23 Mei 1972 in São Paulo) is 'n Brasiliaanse renjaer wat van 1993 tot 2011 aan Formule Een Grand Prix-wedrenne deelgeneem het.

Barrichello hou die rekord vir die meeste wedrenne in Formule Een (322) en het die elfde hoogste puntetotaal in Formule Een-geskiedenis behaal. Barrichello het vir Scuderia Ferrari gejaag van 2000-2005, met Michael Schumacher as sy spanmaat, en het groot sukses behaal insluitende kampioenskapsnaaswenner in 2002 en 2004. Hy was ook derde in 2001 en 2009. Gedurende sy ses jaar by Ferrari het Barrichello vyf vervaardigerskampioenskaptitels saam met Schumacher verower, wat op sy beurt vyf bestuurderskampioenskaptitels namekaar gewen het tussen 2000 en 2004. 

Aan die einde van 2005 verlaat Barrichello Ferrari om 'n kontrak met Honda te teken. Ná Schumacher se aftrede aan die einde van 2006 was Barrichello die mees ervare bestuurder op die rooster, en by die Turkse Grand Prix van 2008 het hy die mees ervare bestuurder in F1-geskiedenis geword.

Hy was die eerste bestuurder om 300 Grand Prix-inskrywings met 300 wegspronge te bereik, in 2010. Hy was ook die voorsitter van die Vereniging van Grand Prix-renjaers in 2010. Barrichello het elf Formule Een Grands Prix gewen.


</doc>
<doc id="101505" url="https://af.wikipedia.org/wiki?curid=101505" title="Damon Galgut">
Damon Galgut

Damon Galgut (Pretoria, 12 November 1963) is 'n Suid-Afrikaanse skrywer.



</doc>
<doc id="101506" url="https://af.wikipedia.org/wiki?curid=101506" title="Rie Yasumi">
Rie Yasumi

Rie Yasumi (Japannees: やすみ りえ; Rieko Yasumi, 休 理英子; Kobe, 1 Maart 1972) is 'n Japannese "senryū"-digteres. Sy het aan die Universiteit van Otemae studeer.




</doc>
<doc id="101507" url="https://af.wikipedia.org/wiki?curid=101507" title="Hoërskool Vorentoe">
Hoërskool Vorentoe

Hoërskool Vorentoe is 'n hoërskool in Rossmore, Johannesburg. Die skool is in Studentelaan, naby die Universiteit van Johannesburg se Kingsway-kampus geleë. Die skool is veral bekend vir die Westdenedam-ramp, wat 42 leerders se lewe op 27 Maart 1985 geëis het.

Die skool is op 17 Januarie 1938 as die Rossmore Junior Hoërskool geopen. Die idee vir 'n junior hoërskool was nuut in Suid-Afrika, 'n formaat wat van die V.S.A. oorgeneem is.

Oorspronklik is slegs 'n hoofgebou opgerig. Sommige klaskamers het nie eens lessenaars gehad nie en leerlinge moes op die vloer sit. Die invloei van leerders van ander skole was só groot, dat sommige kinders na hulle oorspronklike skole teruggestuur moes word.

Die pad, Brooklands Laan (tans Akademieweg) het destyds reg voor die skool verbygeloop. Die geraas van die voertuie het egter onderrig bemoeilik. Die terrein was steil, klipperig en nie vir georganiseerde sport geskik nie. Die terrein is geleidelik opgevul en later kon bogrond ingery word. Die skool se seuns het ingespring en self die kikoejoegras geplant. Daarna kon sportvelde ontwikkel word. Dit was egter 'n paar keer van hulle ontneem, totdat RAU en die skool grond uitgeruil het, wat die skool met die huidige sportvelde gelaat het.

Op 16 Januarie 1951 het die skool amptelik 'n hoërskool geword en die leerders het tot 600 toegeneem. Nuwe klaskamers moes vinnig gebou word. Die nuwe skoolwapen is ook gedurende dié tyd ontwerp. Die skool se eerste matrieks het hulle eindeksamen in 1953 afgelê.

Die naam, "Hoërskool Vorentoe", is later na 'n voorgestel van die adjunkhoof, mnr C.A. van der Walt, aangeneem. In 1994 is dit na 'n parallel-medium skool verander, waarna die naam na "Hoërskool Vorentoe High School" gewysig is.



</doc>
<doc id="101509" url="https://af.wikipedia.org/wiki?curid=101509" title="Suzuka Internasionale Renbaan">
Suzuka Internasionale Renbaan

Die Suzuka Internasionale Renbaan of Suzuka Circuit (鈴鹿 サ ー キ ッ ト Suzuka Sākitto) is 'n Formule Een motorsport- en motorfietsrenbaan geleë in Ino, Suzuka, Mie Prefektuur, in Japan.

Dit word bedryf deur Mobilityland Corporation, 'n filiaal van die Honda Motor Co, Ltd. Dit is die tuiste van onder andere die jaarlikse Japannese Grand Prix en het 'n kapasiteit van 155,000.

Suzuka is in 1962 ontwerp as 'n Honda-toetsbaan deur die Nederlander John "Hans" Hugenholtz. Dit is een van die min bane ter wêreld om 'n "figuur-8" uitleg te hê, met die 1,2 km agterste pylvak wat die voorste gedeelte kruis deur middel van 'n oorbrug.


</doc>
<doc id="101510" url="https://af.wikipedia.org/wiki?curid=101510" title="Kikoejoegras">
Kikoejoegras

Kikoejoegras ("Pennisetum clandestinum") is 'n robuuste, kruipende, meerjarige gras met dik, kort, gelitte wortelstokke (risome) en bogrondse ranke. Dit het heldergroen blare wat 'n digte grasmat vorm. Naas grasperke word dit ook vir landboudoeleindes gebruik, omdat dit 'n hoë voedingswaarde het. Kikoejoegras kom oorspronklik uit die tropiese, oostelike deel van Afrika en is na die Kikoejoe-bevolking van Kenia vernoem.

Kikoejoe is 'n aggressiewe indringer in weivelde, oeslande en natuurgebiede, veral nat kusgebiede, strome en vleilande. Dit versprei vinnig deur lang wortelstamme wat uitlopers produseer. Die gras skei chemikalieë af wat ander plante in die nabyheid vernietig. Dit bedreig ook die natuurlike plantegroei deur versmoring.

Dit is moeilik om kikoejoe uit te roei, omdat die uitlopers wat agterbly weer begin groei. Vir die rede moet dit verkieslik met 'n onkruiddoder vergiftig word alvorens dit uitgegrawe word. Om die verspreiding daarvan te bekamp, moet tuinvullis met grasuitlopers nie in oop spasies (soos leë erwe, sypaadjies, afvoerpype en natuurgebiede) gegooi word nie.

Kikoejoegras is vir grasperke en weiding na Suid-Afrika gebring. Dit is volgens legende deur genl. Jan Smuts laat invoer nadat hy diens in Oos-Afrika gedoen het. Die vroegste artikel oor dié gras verskyn in die "Farmers Weekly" van 23 Mei 1917. Volgens 'n brief van prof. J.D. Scott (landboudepartement van die Universiteit van Natal), wat op 5 Desember 1979 in die "Farmers Weekly" verskyn het, het 'n ene mnr. David Forbes die gras in 1908 in die land ingebring. Teen 1917 is 2000 sakke gras oor Suid-Afrika versprei. Dit is vandag een van die gewildste grassoorte in die land.
Daar is hoofsaaklik twee kultivars in Suid-Afrika. Die algemene een is 'n nie-saaddraende gras en staan as die plaaslike of gewone kultivar bekend. Die Whittet-kultivar produseer wel saad wat vryelik in die saadhandel beskikbaar is.

Kikoejoe groei op sy beste in die somer. In die Wes-Kaap is dit egter nie 'n goeie keuse vir grasperke nie, omdat dit gereeld tydens die somermaande natgelei moet word wanneer daar dikwels waterbeperkings is.


</doc>
<doc id="101511" url="https://af.wikipedia.org/wiki?curid=101511" title="Oostenrykse Grand Prix">
Oostenrykse Grand Prix

Die Oostenrykse Grand Prix (Duits: Großer Preis von Österreich) is 'n FIA-goedgekeurde Formule Een motorwedren wat in Oostenryk plaasvind. Die Grand Prix is in 1964 en 1970–1987 by die Österreichring, 1997–2003 by die A1 Ring en weer sedert 2014 by die Red Bull Ring gehou.


</doc>
<doc id="101512" url="https://af.wikipedia.org/wiki?curid=101512" title="Samuel Taylor Coleridge">
Samuel Taylor Coleridge

Samuel Taylor Coleridge ([ˈkoʊləˌrɪdʒ]; * 21 Oktober 1772; † 25 Julie 1834) was 'n Engelse digter, literatuurkritikus en filosoof wat saam met sy vriend William Wordsworth as die grondlegger van die Romantiese Beweging in die Engelse literatuur beskou word.

Coleridge, 'n lid van die groep digters na wie na aanleiding van hul woonplekke in die Lake District-streek van Engeland as die "Lake Poets" verwys is, het bekendheid verwerf met gedigte soos "The Rime of the Ancient Mariner" en "Kubla Khan" en sy outobiografiese werk "Biographia Literaria". Ewe belangrik was sy literêr-kritiese bydraes, onder meer oor die werk van Shakespeare, en sy rol by die bekendstelling van die idealistiese stroming in die Duitse filosofie aan die Engelssprekende wêreld. Baie van Coleridge se neologismes – vakterme en uitdrukkings – het ingang gevind tot die Engelse woordeskat, waaronder "suspension of disbelief". Sy filosofiese gedagtes het beslissende invloed op Ralph Waldo Emerson en Amerikaanse Transendentalisme uitgeoefen.

Coleridge het sy hele volwasse lewe lank simptome van ongegronde angs en depressie ervaar wat deur moderne wetenskaplikes as 'n moontlike geval van 'n bipolêre steuring gediagnoseer is – 'n gemoedstoestand wat in Coleridge se tyd nog onbekend was. Daarnaas is ook sy algemene gesondheidstoestand as swak beskryf, moontlik weens 'n reeks siektes waaraan hy in sy kinderjare gely het, soos rumatiese koors. Die simptome daarvan is deur sy geneeshere met laudanum behandel, 'n destyds gewilde opiumpreparaat waaruit sy lewenslange opiumverslawing voortgespruit het.

Literêre toerisme


</doc>
<doc id="101513" url="https://af.wikipedia.org/wiki?curid=101513" title="Singapoerse Grand Prix">
Singapoerse Grand Prix

Die Singapoerse Grand Prix is 'n Formule Een motorwedren wat jaarliks op die Marinabaai Straatrenbaan in Singapoer gehou word.

Die Grand Prix is 'n ren op die FIA Formule Een Wêreldkampioenskapskalender en was die eerste F1 nagren en die eerste straatren in Asië. Die Spanjaard Fernando Alonso van die Renault-span het die eerste Formule Eenren gewen. 

Die Singapoerse Grand Prix sal tot ten minste 2017 op die F1-kalender bly, nadat die organiseerders van die wedren 'n kontrakverlenging met "Formula One Management" onderteken het op die vooraand van die 2012-byeenkoms.


</doc>
<doc id="101515" url="https://af.wikipedia.org/wiki?curid=101515" title="San Marino Grand Prix">
San Marino Grand Prix

Die San Marino Grand Prix (Italiaans: "GP di San Marino") was 'n Formule Een motorwedren wat van 1981 tot 2006 in Italië plaasgevind het. Die Grand Prix is by die "Autodromo Enzo e Dino Ferrari" gehou naby die dorp Imola en die Apennineberge in Italië. Dit is na die nabygeleë staat San Marino genoem omrede daar reeds 'n Italiaanse Grand Prix by Monza gehou word. In 1980, toe Monza opgeknap is, is die Imolabaan gebruik vir die 51ste Italiaanse Grand Prix.


</doc>
<doc id="101516" url="https://af.wikipedia.org/wiki?curid=101516" title="Aboe Dhabi Grand Prix">
Aboe Dhabi Grand Prix

Die Aboe Dhabi Grand Prix is 'n Formule Een motorwedren wat sedert 2009 jaarliks in Aboe Dhabi in die Verenigde Arabiese Emirate plaasvind. Die Grand Prix word by die Yas Marina-renbaan, wat deur Hermann Tilke ontwerp is, gehou.


</doc>
<doc id="101517" url="https://af.wikipedia.org/wiki?curid=101517" title="Yas Marina-renbaan">
Yas Marina-renbaan

Die Yas Marina-renbaan (حلبة مرسى ياس) is die tuiste van die jaarlikse Aboe Dhabi Grand Prix. Die baan is ontwerp deur Hermann Tilke, en is geleë op die Yas-eiland, ongeveer 30 minute se reis van die hoofstad van die Verenigde Arabiese Emirate, Aboe Dhabi. Yas Marina is slegs die tweede Formule Eenbaan in die Midde-Ooste, die ander een is in Bahrein.

Die baan beskik oor kragtige spreibeligting, en al die Aboe Dhabi Grands Prix word as 'n dag-aandwedren gehou, wat baie aanskoulik blyk te wees.


</doc>
<doc id="101518" url="https://af.wikipedia.org/wiki?curid=101518" title="Sochi Autodrom">
Sochi Autodrom

Die Sochi Autodrom (Russies: Сочи Автодром), ook bekend as die Sochi Internasionale Straatbaan en die Sochi Olimpiese Parkbaan, is 'n 5,848 km lange Formule Een motorrenbaan in die ontspanningsdorp Sotsji langs die Swartsee in Rusland.

Die baan is soortgelyk aan die "Circuit Gilles Villeneuve" en die "Sydney Olimpiese Parkbaan", omrede dit rondom 'n Olimpiese stadion gebou is; in hierdie geval, die "Sochi Olimpiese Park", plek van die Olimpiese Winterspele 2014. 

Dit huisves die Russiese Grand Prix, 'n wêreldkampioenskapsren, sedert 2014, aanvanklik vir 'n sewe-jaar kontrak.


</doc>
<doc id="101519" url="https://af.wikipedia.org/wiki?curid=101519" title="Shanghai Internasionale Renbaan">
Shanghai Internasionale Renbaan

Die Shanghai Internasionale Renbaan is 'n motorrenbaan in Jiading, Shanghai, China, wat deur Hermann Tilke ontwerp is. Dit huisves sedert 2014 die Chinese Grand Prix wat 'n rondte van die Formule Een Wêreldkampioenskap vorm.

Die baan was die duurste Formule Eenrenbaan toe dit in 2004 voltooi is, teen 'n koste van VS$240 miljoen. Die baan is 5.451 km lank met een van die moeilikste draaikombinasies op die Formule Eenkalender. Draaie 1 en 2 is saam 'n veeleisende 270 grade, 'n regshandige kombinasie wat hoë spoed by die ingang vereis, maar dan verder verskerp teen die uitgang.


</doc>
<doc id="101520" url="https://af.wikipedia.org/wiki?curid=101520" title="Red Bull Ring">
Red Bull Ring

Die Red Bull Ring is 'n motorrenbaan in Spielberg, Styria, Oostenryk wat die Oostenrykse Grand Prix (Duits: "Großer Preis von Österreich"), 'n Formule Een motorwedren, aanbied.

Die Grand Prix is sedert 1964 en 1970–1987 by die Österreichring aangebied, en in 1997–2003 is die baan opgeknap en verkort as die A1 Ring. Verskeie dele van die baankompleks, insluitend die kuipe en hoofpawiljoen is afgebreek en oorgebou, maar konstruksiewerk is gestaak en die baan was in onbruik vir etlike jare voor dit deur Red Bull se Dietrich Mateschitz gekoop en oorgebou is. Die baan is herdoop na Red Bull Ring, heropen op 15 Mei 2011 en sedert 2014 word die Grand Prix weer by die Red Bull Ring gehou.


</doc>
<doc id="101521" url="https://af.wikipedia.org/wiki?curid=101521" title="Marinabaai Straatrenbaan">
Marinabaai Straatrenbaan

Die Marinabaai Straatrenbaan is 'n motorrenbaan in Marinabaai, Singapoer waar die Singapoerse Grand Prix, 'n Formule Een nagmotorwedren, jaarliks aangebied word.

Die baan is 5,065 km (3,147 myl) lank en lê in 'n haweligging soortgelyk aan die Monaco Grand Prix-baan en die Valencia Straatbaan in Valencia.

Die baan is ontwerp deur KBR, Inc., 'n wysiging van die oorspronklike een wat eerste deur Hermann Tilke voorgestel is. Die baan beskik oor 'n FIA Graad 1-lisensie.


</doc>
<doc id="101522" url="https://af.wikipedia.org/wiki?curid=101522" title="Singapoerse Standaardtyd">
Singapoerse Standaardtyd

Singapoerse Standaardtyd (SST) is 'n tydsone wat gelykstaande aan is.



</doc>
<doc id="101524" url="https://af.wikipedia.org/wiki?curid=101524" title="Monaco-renbaan">
Monaco-renbaan

Die Monaco-renbaan is 'n motorrenbaan in Monte Carlo, Monaco waar die Monaco Grand Prix, 'n Formule Een straatwedren, jaarliks in Mei aangebied word.

Die wedren vind op die smal strate van Monte Carlo plaas, met baie hoogteverskille en skerp draaie sowel as 'n lang tonnel, wat dit een van die veeleisendste bane in Formule Een maak. Ten spyte van 'n relatief lae gemiddelde spoed, is dit 'n gevaarlike plek om te jaag. Dit is die enigste Grand Prix wat nie aan die FIA se vereiste minimumafstand van 305 kilometer (190 myl) voldoen nie. Die ren word jaarliks slegs op die kalender gehou weens "die baan se buitengewone ligging van glans en prestige".

Monaco se straatbaan plaas baie meer eise aan die motors in vergelyking met die meeste ander renbane wat tydens 'n kampioenskapseisoen gebruik word. Die motors word opgestel met hoë afwaartse drukking; nie soos dit in die algemeen geglo word om topspoed te verhoog nie, aangesien baie van die draaie teen so 'n lae spoed geneem word dat enige aerodinamiese effek uitgeskakel word, maar eerder om die remtye te verkort en die motors stabiel te hou onder versnelling. Baie spanne gebruik spesiale vlerksamestellings wat ekstra aktiewe vlerkies bevat, bo en behalwe dié wat op ander bane gebruik word. Die Jordan- en Arrows-spanne het in 2001 hul nuwe middelvlerke probeer gebruik. Die Arrows-vlerk was soortgelyk aan die normale agtervlerk, maar kleiner en het bo die neuskegel gehang. Jordan het 'n klein vlerk op 'n kort paaltjie net voor die bestuurder gemonteer. Albei is ontwerp om afwaartse drukking te verbeter, maar nadat hulle dit tydens die Donderdag-oefening getoets het, het die FIA albei verbied.

Remslytasie verskaf nie 'n probleem tydens 'n ren in Monaco nie. In teenstelling beteken die lae snelhede dat dit moeilik is om die remme op hul werkstemperatuur te hou. Die enigste swaar rempunte is die oorkruising na die tonnel, en in mindere mate in die Sainte-Demote- en Mirabeau-draaie. Met 'n gebrek aan temperatuur word rembyt 'n probleem, aangesien die oppervlak van die koolstofremskyf so glad soos glas word, wat die wrywing tussen die kussings en die skyf verminder, en sodoende die remkrag verminder. Om dit te bekamp, het Juan Pablo Montoya in 2006 skywe met radiale groewe gebruik, wat die byttempo tussen die skywe en kussings verhoog het, en dus die gemiddelde temperatuur van die remme verhoog het.

Andersyds is die verkoeling van die motors se enjins 'n groot besorgdheid. Formule Een-motors besit geen vorm van gedwonge verkoeling nie, en maak slegs staat op lug wat oor die motor beweeg om hitte van die verkoelerelemente te verwyder. In die verlede het baie spanne die verkoelerinlate aangepas om ekstra lugvloei te skep, wat die eens algemene Monaco-neus geskep het. Spanne gebruik ook nouer ratverhoudings, aangesien daar amper geen lang reguitstukke in Monaco is nie en versnelling teen 'n premie is. 'n Spesiale stuurstang met 'n groter ratketting word ook toegerus om die motors om die skerp draaie te kry. Sommige Formule Een-spanne gebruik ook ander spesifiekontwerpte komponente vir hierdie baan.


</doc>
<doc id="101525" url="https://af.wikipedia.org/wiki?curid=101525" title="Nafissatou Dia Diouf">
Nafissatou Dia Diouf

Nafissatou Dia Diouf (Dakar, 11 September 1973) is 'n Senegalese skrywer. Sy het aan die Université Bordeaux-Montaigne studeer.





</doc>
<doc id="101528" url="https://af.wikipedia.org/wiki?curid=101528" title="Malaysia Airlines-vlug 370">
Malaysia Airlines-vlug 370

Malaysia Airlines-vlug 370 (MH370/MAS370) was 'n geskeduleerde internasionale vlug van Kuala Lumpur, Maleisië na Beijing, China. Op 8 Maart 2014 het die vliegtuig spoorloos verdwyn. Die vliegtuig het 227 passasiers en twaalf bemanningslede aan boord gehad.

Vlug 370 het op 8 Maart 2014 om 00:41 (Maleisiese Standaardtyd; UTC+8) van die Kuala Lumpur Internasionale Lughawe opgestyg en moes na 'n vlug van 6 ure op die Beijing Capital Internasionale Lughawe land. Vlugbeheer het egter omstreeks 01:22, terwyl die vliegtuig oor die Golf van Thailand was, kontak daarmee verloor. Die vliegtuig is om 02:40 as vermis aangemeld.

'n Grootskaalse soektog is van stapel gestuur, maar het niks opgelewer nie. In Julie 2015 is 'n wrakstuk van 'n Boeing 777 naby die Réunion-eiland, oos van Afrika opgespoor. Die wrakstuk, 'n deel van die vlerk, is van dié vliegtuig afkomstig.

Kaptein Zaharie Ahmad Shah (53) was 'n ervare vlieënier met 18 365 vlugure agter sy naam. Die onderkaptein, Fariq Ab Hamid (27), het reeds 2 763 vlugure gehad. Die passasierslys is deur Malaysia Airlines bekend gemaak:


</doc>
<doc id="101530" url="https://af.wikipedia.org/wiki?curid=101530" title="Khady Hane">
Khady Hane

Khadidjatou Hane of Khady Hane (Dakar, 6 Desember 1962) is 'n Senegalese skrywer.




</doc>
<doc id="101533" url="https://af.wikipedia.org/wiki?curid=101533" title="José Carlos Pace-renbaan">
José Carlos Pace-renbaan

Die Interlagos-renbaan (amptelik "Autódromo José Carlos Pace") is 'n motorsportrenbaan in São Paulo, Brasilië.

Die renbaan is algemeen bekend om die jaarlikse Formule Een Brasiliaanse Grand Prix te huisves.


</doc>
<doc id="101534" url="https://af.wikipedia.org/wiki?curid=101534" title="Autódromo Hermanos Rodríguez">
Autódromo Hermanos Rodríguez

Die Autódromo Hermanos Rodríguez (letterlik "Rodríguezbroers-renbaan") is 'n motorsportrenbaan in Meksikostad, Meksiko, vernoem na die beroemde renjaerbroers Ricardo en Pedro Rodríguez. Die baan het kort na sy opening sy naam gekry toe Ricardo Rodríguez tydens 'n oefening vir die 1962 Meksikaanse Grand Prix verongeluk het. Ricardo se broer Pedro het nege jaar later ook met sy lewe hier geboet.

Die renbaan is in 'n openbare park van die Magdalena Mixhuca Sportstad in die suidooste van Meksikostad geleë.

Die "NASCAR Nationwide-reeks" het by Autódromo Hermanos Rodríguez plaasgevind van die 2005-seisoen tot die 2008-seisoen. Martin Truex Jr. wen die ren in 2005 en Denny Hamlin in 2006. Vir die 2007-ren is die oorkruiseiland verwyder om verbysteekgeleenthede in die pylvak en in draai 1 te verbeter, en Juan Pablo Montoya van Bogotá, Colombia het die ren gewen.

Die volle F1-baanuitleg by die Autódromo Hermanos Rodríguez is deur die A1 Grand Prix-reeks gebruik vanaf die 06–07 seisoen.

Die baan is in 1962 in 'n openbare park gebou en het sy eerste Formule Een Grand Prix in dieselfde jaar aangebied, as 'n nie-kampioenskapswedren. Die volgende jaar het die Meksikaanse Grand Prix 'n volle wêreldkampioenskapsren geword. Die baan het deel van die F1-kalender gebly tot in 1970, toe toeskoueroorbesetting onveilige toestande veroorsaak het.

Toe dit in 1986 heropen is, het die baan met 'n nuwe kuipekompleks gespog, sowel as verbeterde veiligheid oralom. Sedert 2015 is die Autodromo Hermanos Rodríguez die enigste gasheer vir die F1 Meksikaanse Grand Prix.


</doc>
<doc id="101535" url="https://af.wikipedia.org/wiki?curid=101535" title="NG gemeente Pretoria-Noord">
NG gemeente Pretoria-Noord

Die NG gemeente Pretoria-Noord was ’n gemeente van die Nederduitse Gereformeerde Kerk in, soos die naam aandui, die noorde van Pretoria. Die gemeente is ingelyf by Floraunapark, wat van toe af bekendstaan as Florauna. Die kerkgebou is in 1996 gesloop om plek te maak vir North Park Mall.

Pretoria-Noord is in die eerste helfte van 1928 afgestig van die moedergemeente Eloffsdal, wat in September 2011 met Eloffsdal-Wes en Magaliesfort saamgesmelt het as Mootvallei. Die eerste kerkraadsvergadering van agt lede is op 30 Junie 1928 onder leiding van ds. J. Krige gehou. 

Die jong gemeente het dadelik lewenskragtigheid aan die dag gelê. Hy het geen bates besit nie en die eredienste is in 'n ou sinkgeboutjie gehou. Die kerkraad het dadelik daartoe oorgegaan om erwe aan te koop. Sestien erwe teen £10 stuk is aangekoop. Weldra is ook besluit om 'n lening aan te gaan om 'n kerksaal te bou. Reeds in Maart 1929 kon die gemeente die kerksaal inwy. Hierdie gebou, wat later deur die gemeente Onderstepoort gebruik is, is teen 'n koste van £813 gebou. 

Nadat vyf beroepe uitgebring is, was die kerkraad gelukkig om iemand in die persoon van ds. J.J. G. Loots as eerste leraar te kry. Ds. Loots kom die eer toe dat hy die fondamente van die gemeente sowel op materiële as geestelike gebied heg gelê het. Tien jaar lank het hy die gemeente met groot seën bearbei. In September 1939 word ds. A.J.V. Burger, later scriba synodi van die Transvaalse NH of G Kerk, predikant van die gemeente. Ds. Burger het heel gou getoon dat hy 'n man van besonderse bekwaamheid en vergesigte was. 

Onder ds. Burger se bekwame leiding het die gemeente hoogtepunte bereik. Een van die monumente wat hy nagelaat het, was die gemeenskapsentrum. Met geleende geld is hierdie inrigting, wat destyds enig van sy soort in die land was, in 1941 opgerig. Later was dié inrigting onmisbaar vir die omgewing. In 1951 het die maatskaplike werkster 3 760 gevalle behandel en die verpleegster 3 940 gevalle. 'n Bedrag van ongeveer £4 000 het destyds elke jaar deur die boeke van die inrigting gegaan ten behoewe van maatskaplike dienste.

In 1944 is die gemeente Onderstepoort afgestig. Dit het die moedergemeente sonder 'n plek van byeenkoms gelaat. Op 23 Junie 1945 kon die gemeente egter die sierlike kerkgebou, wat onder leiding van ds. Burger ten bedrae van £14 000 opgerig is, inwy. Kort hierna, in Januarie 1946, het ds. Burger die gemeente verlaat. Die gemeente was nou in alle opsigte bestendig en welvarend. 

Vanaf 1947-1950 bou dr. A.E.F. Bosman voort op die fondament wat gele is. Op 16 Februarie 1951 is ds. J.C. du Plessis van Beaufort-Wes as leraar bevestig: Sy besondere bekwaamhede en ervaring het die gemeente goed te pas gekom.






</doc>
<doc id="101536" url="https://af.wikipedia.org/wiki?curid=101536" title="NG gemeente Pretoria-Wes">
NG gemeente Pretoria-Wes

Die NG gemeente Pretoria-Wes was ’n gemeente van die Nederduitse Gereformeerde Kerk in Pretoria, maar dis later ingelyf by die NG gemeente Wespoort.

Ná die stigting van die gemeente in 1925 is ds. J.S. Theron beroep en het die eerste leraar van die gemeente geword. Die gemeente het gou tot so 'n mate gegroei dat op 13 September 1928 besluit is om oor te gaan tot die beroeping van 'n tweede leraar. Op 18 Januarie 1929 is die dienste van die destydse prop. J. Adler as hulpprediker van die gemeente aangeneem. Later is prop. J. Adler eenparig as tweede leraar beroep en is hy op 19 April 1929 georden op Voortrekkerhoogte, wat destyds onder hierdie gemeente geressorteer het. 

Op 30 Junie 1929 het ds. Theron na Prins Albert vertrek en die gemeente is deur ds. Adler tot 1935 alleen bearbei. Ná die vertrek van prop. Loots, wat vanaf 1935 in die gemeente gehelp het, het die volgende tot omstreeks 1951 as hulp- en medeleraars in die gemeente gearbei: di. A.M.H. Koornhof, J.J. Fick, W.C.O. du Toit, P. Kock en D.J.H. van den Berg.

Al is daar voorsiening gemaak vir 'n groot kerkgebou, het die uitbreiding tot so 'n mate voortgegaan dat die dogtergemeente Voortrekkerhoogte op 27 Junie 1940 afgestig is. Slegs 'n paar jaar ná Voortrekkerhoogte is 'n tweede dogtergemeente, Quaggapoort afgestig. Ná die vertrek van ds. D.J.H. van den Berg na Venterspos (later genoem Westonaria), is ds. H. Martins as medeleraar van die gemeente beroep en gedurende Mei 1947 bevestig.

Op 26 September 1949 het ds. J. Adler vertrek na Berea, Durban, nadat hy 19 jaar lank die gemeente met vrug bearbei het, en in sy plek is ds. J.D. Gertenbach beroep en bevestig. Op 26 Januarie 1951 is 'n derde dogtergemeente, naamlik Ebenhaeser afgestig en ds. Gertenbach het 'n beroep na die nuutgestigte dogtergemeente aanvaar. 

In 1952 skryf die gemeente se medewerker in "Ons gemeentelike feesalbum": “Deur die jare heen het ons Hemelse Vader ons gemeente wonderlik gelei en bewaar. Aan Hom kom al die eer toe vir wat in sy Naam gedoen kon word.”

Die kerkgebou is in 1997 aan Moslems verkoop vir R1,65 miljoen en later omskep in 'n moskee, genaamd Masjid Uthman. Ds. Etienne Maritz, Pretoria-Wes se laaste predikant, het hom as volg uitgelaat oor die verkoop van die kerkgebou: "Ons buurt het 'n handelsentrum geword. Ons mense was aan die wegtrek uit die gebied en ander etniese groepe het ingetrek. Die demografie van die gebied het so baie verander dat ons nie genoeg mense of genoeg hulpbronne gehad het om die kerk aan die gang te hou nie. Ons het die ryk kerke in die ooste van Pretoria om geldelike hulp gevra, maar hulle wou ons nie help nie. Weens die dalende lidmaattal en ons geldelike onvermoë om aan te gaan, het ons besluit om te ontbind en die kerk te verkoop. Al aanbod wat ons gekry het, was van 'n Indiese sakeman wat ons die indruk gegee het die eiendom sou vir sakedoeleindes gebruik word as hy dit sou koop. Ons het dit toe aan dié Indiese sakeman verkoop in 1997. Hy het dit toe aan ander mense verkoop wat dit in 'n moskee omskep het."






</doc>
<doc id="101537" url="https://af.wikipedia.org/wiki?curid=101537" title="NG gemeente Voortrekkerhoogte">
NG gemeente Voortrekkerhoogte

Die NG gemeente Voortrekkerhoogte was ’n gemeente van die Nederduitse Gereformeerde Kerk in Pretoria. Nadat die demografiese veranderings in die Suid-Afrikaanse Nasionale Weermag die sinvolle voortbestaan van dié oudste militêre gemeente van die NG Kerk, soos trouens amper al die militêre gemeentes landwyd, onmoontlik gemaak het, is dit saam met 'Voortrekkerhoogte-Oos en –Wes by Skanskop ingelyf, waarvan die naam verander is na Schanshoogte. Schanshoogte is op sy beurt ingelyf by Valhalla.

Wat geestelike bearbeiding betref, was die soldaat wat aan 'n Afrikaanse kerk behoort het, tot en met die uitbreek van die Eerste Wêreldoorlog in 'n herderlose woestyn. Gedurende die Eerste Wêreldoorlog het eerw. John Murray as kapelaan aangesluit en die Afrikaanssprekende soldate getrou en dikwels onder baie ontmoedigende omstandighede vir 13 jaar en ses maande jaar bearbei. 

In 1930 het eerw. A.G.O. Coertse die kapelaanskap aanvaar. Van 1930 tot 1940 was Voortrekkerhoogte 'n wyk van Pretoria-Wes; voorheen het dit onder die gemeente Pretoria geressorteer. Met eerw. (later ds.) Coertse se koms het daar 'n nuwe wending gekom en Voortrekkerhoogte as selfstandige gemeente met sy sierlike kerkgebou, wat die staat aan die gemeente geskenk het, en kerklike en ander organisasies het later getuig van sy wakker gees en toegewyde ywer. 

In 1947 neem hy 'n beroep na die pas gestigte gemeente Derdepoort aan en word hy opgevolg deur ds. S.W. Burger. Later het eerw. C.W. de Kock hom bygestaan. In 1938 is die mooi kerkgebou ingewy. Die kerk staan reg teenoor die Militêre Kollege waarin aanvanklik die kerkdienste gehou was. Die kollege se leuse was: Paratus, dit wil sê “wees gereed". “Die kerk met sy toring wat na bowe wys, is ook 'n vingerwysing om gereed te wees,” volgens "Ons gemeentelike feesalbum" van 1952, “maar vir die Ewige Lewe in Jesus Christus.”

Met die jare het dit duideliker geword dat Voortrekkerhoogte met sy eiesoortige gemeenskap in 'n soort van afsondering verkeer en onmoontlik as wyk van 'n burgerlike gemeente behoorlik geestelik bearbei kon word. Op 19 Junie 1940 is die wyk Voortrekkerhoogte as selfstandige gemeente gestig en het so die eerste van vele militêre gemeentes van die Kerk landwyd geword. “Van nou af aan kon die Kerk meer regstreeks reg laat geskied aan die geestelike bearbeiding en versorging van die soldaat en sy gesin,” aldus "Ons gemeentelike feesalbum". “Nou kon die soldaat ook vir die eerste keer voel dat sy Kerk werklik by hom staan en dat hy in alle opsigte 'n integrale deel daarvan is.”

Gedurende die oorlogsjare van 1939 tot 1945, toe Voortrekkerhoogte die deurgangsoord geword het van duisende en nog duisende soldate, het die werklike waarde en betekenis van sy status as gemeente na vore gekom en berusting gebring in die bekommerde hart van menige agterblywende. Te velde het 62 predikante en sendelinge as veldpredikers die geestelike bearbeiding van die soldate voortgesit en meer as 2 200 van hulle voorberei en as lidmate aangeneem.





</doc>
<doc id="101538" url="https://af.wikipedia.org/wiki?curid=101538" title="NG gemeente Capital Park">
NG gemeente Capital Park

Die NG gemeente Capital Park was ’n gemeente van die Nederduitse Gereformeerde Kerk in Pretoria, maar dit het later met Capital Park-Oos saamgesmelt as Capital Park-Concordia.

Die gemeente Capital Park is op 16 Junie 1941 met ongeveer 1 000 lidmate gestig. Voor afstigting was Capital Park 'n wyk van die gemeente Eloffsdal, waar ds. B.H. Swart destyds leraar was. Die eerste leraar van Capital Park was ds. J.J.G. Loots, wat die gemeente byna agt jaar bedien het. Die kerksaal, wat deur die lidmate van wyk Capital Park opgerig en met afstigting deur die moedergemeente as bruidskat aan die dogter geskenk is, is in 1942 tot sy huidige formaat vergroot. 

Toe die ledetal in 1945 te veel geword het om deur een leraar behartig te word, is ds. Hoffie Louw (toe nog proponent) as hulpleraar aangestel. Ná sy aanname van 'n beroep na die gemeente Loubser in Kenia, het die kerkraad besluit om 'n medeleraar te beroep. As eerste medeleraar is ds. L.J. Heyns in Februarie 1946 bevestig. Hy is in September 1947 deur die volgende leraar van die gemeente, ds. J.J. Driescher, opgevolg.

Ná die vertrek van ds. Loots na Bethlehem-Wes aan die begin van 1949, het die Sinodale Uitbreidingskommissie 'n brief aan die kerkraad gerig met die versoek om, alvorens tot die opvulling van die vakature en die voorgenome kerkbou oorgegaan word, eers ernstige aandag aan die moontlikheid van afstigting te skenk. Eindelik is op 25 Oktober 1949 besluit om die gemeente in twee en die bates gelykop te verdeel. Hierdie verdeling het meegebring dat die westelike deel van die gemeente – wat onder gewone omstandighede die afstigtende deel sou moes gewees het, omdat die kerksaal die ooste geleë is – tot moedergemeente verklaar is, om gebruik te kon maak van die toegestane permit tot kerkbou. 

Die oostelike deel is dus in Desember 1949 tot die gemeente Capital Park-Oos afgestig en behou die kerksaal as plek van aanbidding, terwyl die weste, as moedergemeente, met 'n boufonds van iets oor die £5 000, dadelik tot kerkbou oorgegaan het en hulle intussen behelp het met die hou van hul eredienste 'n tent, 'n bioskoopsaal of in 'n Wesleyaanse kerksaaltjie. 

Op 13 Mei 1950 is die eerste sooi gesteek, op 24 Junie die hoeksteen gelê en op 9 Desember van dieselfde jaar is 'n sierlike en doelmatige kerkgebou ingewy. In 1952 het "Ons gemeentelike feesalbum" berig: “Die Here het hierdie jong ou gemeente wonderlik geseën. Ons kerkskuld staan wel nog op 'n aansienlike syfer, maar die samewerking is hartlik en op allerlei oorspronklike maniere word (geld) ingesamel. Die bloeiende verenigingslewe word deur 'n gees van saamstaan gekenmerk, en daar is 'n flinke kerkkoor, 'n knap orrelis en ander amptenare en 'n span gewillige kerkraadslede.




</doc>
<doc id="101539" url="https://af.wikipedia.org/wiki?curid=101539" title="Autodromo Nazionale Monza">
Autodromo Nazionale Monza

Die Autodromo Nazionale Monza is 'n motorsportrenbaan in Monza, Italië. 

Die renbaan is algemeen bekend om die jaarlikse Formule Een Italiaanse Grand Prix te huisves. 


</doc>
<doc id="101540" url="https://af.wikipedia.org/wiki?curid=101540" title="NG gemeente Riviera-Jakaranda">
NG gemeente Riviera-Jakaranda

Die NG gemeente Riviera-Jakaranda is gestig as ’n gemeente van die Nederduitse Gereformeerde Kerk in Pretoria onder die naam Riviera, maar ná die inlywing van Jakaranda, staan dit onder die saamgestelde naam bekend.

Hierdie gemeente is geleë vlak agter Meintjeskop, waarteen die Uniegebou aan die voorkant pryk. Voor afstigting was dit twee wyke van die gemeente Pretoria-Oos, naamlik Riviera en Rietondale. Reeds ongeveer 1905 is 'n begin gemaak met Sondagskoolwerk deur mejj. Henriette en Cato Marais van Sunnyside. Hulle het vroeg al begin geld insamel vir 'n saal vir Sondagskooldoeleindes. Intussen is Sondagskool in verskillende huise gehou en veral het br. en sr. B.S. van Soelen belangrike werk in hierdie opsig gedoen. 

In 1933 is 'n kerksaal vir sowat 300 mense op die hoek van Blake- en Rosestraat gebou (waar die kerk vandag staan), en dit het destyds £800 gekos. Die hoeksteen is op 17 Julie 1933 deur mej. Henriette Marais gelê, en die saal is op 30 September van dieselfde jaar ingewy. Aanvanklik was daar geen gereelde dienste nie, maar later is aanddienste waargeneem. Die ledetal in die gebied het gestadig aangegroei, en die gedagte aan afstigting het later in sommige harte begin ontstaan. Die kerkraad van Pretoria-Oos was egter huiwerig uit vrees dat dit 'n hulpbehoewende gemeente sou wees.

Op 11 Junie 1942, nadat £902 deur waarborglyste verseker was, is afstigting goedgekeur, en op die aand van 14 Oktober 1942 het afstigting plaasgevind onder leiding van di. A.J.V. Burger, J.J.G. Loots en P.F.D. Weiss, terwyl dr. Ben Marais as konsulent benoem is. Die ledetal was toe ongeveer 500, en 18 kerkraadslede is gekies. 

Op 13 Februarie 1943 is ds. J.F. Linde van Wakkerstroom as eerste leraar van die gemeente bevestig. Die jong gemeente het dadelik lewenskrag geopenbaar. Bydraes het vermenigvuldig en allerweë was daar vooruitgang. Gedurende die eerste jaar van die gemeente se bestaan was die totale inkomste £1 560. Nege jaar daarna het die inkomste vermeerder tot £5 672, terwyl die ledetal intussen van 500 tot 930 gestyg het.

Die kerksaal het 18 jaar lank as middelpunt van kerklike lewe in hierdie gebied gedien en was vir die eerste nege jaar die plek van aanbidding vir die gemeente. Op Sondag 13 Mei 1951 is die eredienste vir die laaste maal daarin waargeneem, en die volgende week is die saal gesloop om plek te maak vir die nuwe kerkgebou. Die eerste sooi is deur mev. ds. Linde op Saterdag 2 Junie gesteek. Ds. Linde het die hoeksteen op 8 September 1951 gelê. Die argitek was Hendrik Vermooten.

By die gereelde bearbeiding van die gemeente is aandag ook aan die geestelike belange van sowat 300 tot 400 verpleegsters in die gebied gegee, en die verwagting was in 1951 dat die tweede studentleraar van Pretoria in afsienbare tyd in hierdie gemeente bevestig sou word.





</doc>
<doc id="101541" url="https://af.wikipedia.org/wiki?curid=101541" title="NG gemeente Bronberg">
NG gemeente Bronberg

Die NG gemeente Bronberg was tot in die tagtigerjare van die vorige eeu een van die grootste gemeentes van die Nederduitse Gereformeerde Kerk, nie net in Pretoria nie, maar landwyd. Ná die ingrypende demografiese veranderings vanaf omstreeks 1990 in die sentrale dele van die hoofstad is Bronberg in 2000 tesame met Arcadia (waarby Meintjeskop vroeër ingelyf is), Burgerspark en Harmonie by die ou moedergemeente Pretoria ingelyf. 

Tot die aand van 15 Oktober 1942 het hierdie gemeente die westelike gedeelte uitgemaak van die destydse besonder groot gemeente Pretoria-Oos, met sy vier leraars en byna 90 kerkraadslede. Die gemeente het met sy stigting bestaan uit groot dele van Sunnyside, Muckleneuk en Arcadia. Die naam is afkomstig van die oorspronklike naam van Muckleneukrand, naamlik die Bronberge. "Beeld" berig op 20 November 1991 as volg oor die herkoms van die naam: "Die NG gemeente Bronberg in Sunnyside wat aanstaande jaar reeds sy vyftigste verjaardag vier het sy naam te danke aan 'n destydse aktevervaardiger wat ook een van die eerste diakens van dié gemeente was. Mnr. Carl Basson (78) van Lynnwood, Pretoria, sê hy het destyds as aktevervaardiger toegang tot die kantoor van die Landmeter-generaal gehad. Toe aangekondig is mense moet voorstelle doen vir dié nuwe gemeente se naam, het hy in dié kantore gaan rondsnuffel. 'Ek het op 'n kaart van 1875 afgekom en ontdek die rant wat van Die Wilgers tot by Unisa in Muckleneuk strek, het eers as die Bronbergen bekend gestaan. Die Fonteine is toe nog De Bronen genoem.
Op die vergadering wat die gemeente kort daarna gehou het, is verskeie name, onder meer Sunnyside, Ebenaser en Immanuël, voorgestel. Ek het die naam Bronberg laaste voorgestel en aan die mense verduidelik waar dit vandaan kom. Toe vir 'n naam gestem is, het die meeste mense vir Bronberg gestem,' sê mnr. Basson." 

Die plek van aanbidding is die veranderde Sunnyside-saal, waar die gemeente Pretoria vroeër buitedienste gehou het en waar die gemeente Pretoria-Oos voor die bou van die huidige Ooskerk sy sentrale bymekaarkomplek gehad het. Dr. H.D.A. du Toit (later van die Paarl) is op Maandagaand 2 November 1942, by die eerste stemming tot eerste leraar beroep en hy het met veel vrug tot Junie 1948 in die gemeente gearbei. Ds. H.C Kinghorn (later van onder meer Robertson) was medeleraar vanaf Mei 1947 tot Junie 1950, en dr. Louis V. Rex medeleraar vanaf Augustus 1948. Daarna het hy ’n tyd lank alleen gestaan.

In ooreenstemming met die beleid van die NG Kerk is die afstigting van Arcadia tot selfstandige gemeente op die kerkraadsvergadering van 19 Junie 1951 finaal beklink sodat die Ringskommissie binne enige maande tot die stigting kon oorgaan. 

'n Besondere kenmerk van die gemeente is die baie studente en jongmense en die jammerlike, gedurige wisseling van adresse. Die gemeente het destyds reeds 'n eie terrein vir die bou van die toekomstige kerkgebou besit. Dié gebou, ontwerp deur die argitek Hendrik Vermooten, is ingewy op 22 Januarie 1955 en nou ’n bedieningspunt van die NG gemeente Pretoria.

In 1952 berig "Ons gemeentelike feesalbum": “Bronberg bied 'n unieke geleentheid vir geestelike werk onder die nagenoeg duisend jongmense wat in velerlei betrekkings, veral in die staatsdiens, werksaam is en wat vir korter of langer tyd hulle verblyf in haas ontelbare woonstelle en kamers het. Die aanraking met die jongere deel van die gemeente bied veel aan wat bemoedig en besiel. Dat hulle bywoning van die eredienste en hulle belangstelling in alle gemeentelike aangeleenthede so 'n hoë peil handhaaf, getuig van hulle gehegtheid aan kerk en godsdiens. Ons aanddienste is deurgaans ingerig met die oog op die belange van die jeug en deur 'n maandelikse byeenkoms soek ons om as leraar en kerkraad enigsins tred te hou met die gedurige wisseling van ons jongere lidmate. 'n Noukeurige opname van getalle sal sonder twyfel aan die lig bring dat tweeduisend of meer lidmate van ons Kerk binne die gemeentelike grense van Bronberg hulle verblyf het. 

“Die vaste elemente en die huiseienaars maak 'n betreklik kleine persentasie van ons ledetal uit, maar hulle vorm die kern van die gemeente, wat met groot krag, opoffering en toewyding die hoogste belange van die gemeente steeds behartig het. Bronberg se krag bestaan daarin dat midde in die stadslewe met al sy afleiding die Kerk nog die sentrum van 'n lewende en groeiende gemeentelike lewe uitmaak. Groot lof kom ons ywerige en toegewyde kerkraadslede toe weens die reuse-taak wat hulle moet behartig deur maandeliks hulle wykslede te besoek.” 

Destyds is deur die publikasie van 'n maandelikse gemeentebrief, "Die Bronbergse Bode", gepoog om die onderlinge gemeenskapsband verder te verstewig.


Die gemeente wat nou bekendstaan as NG gemeente Pretoria is 'n samestelling van wat eens op 'n tyd ses afsonderlike gemeentes was. Die syfers onder die jaartalle dui telkens op die getal belydende lidmate, so ook die totaal.



</doc>
<doc id="101542" url="https://af.wikipedia.org/wiki?curid=101542" title="Karmeliete">
Karmeliete

Die kloosterorde van die Karmeliete (Karmelbeweging, Ordo Carmelitarum, O.Carm., vroulik Karmelitesse) is 'n Rooms Katolieke bedelorde soos die Franciskane, Dominikane en Augustyne. Hulle onderskei hulle van die ander ordes deurdat hulle pleks van individuele armoede juis gesamentlike armoede bely. Vir hulle liggaamlike onderhoud is hulle afhanklik van eie werk of aalmoese.

Die orde van die Karmeliete kom oorspronklik van die berg Karmel by die hawestad Haifa in Israel. Die berg word verbind is met die profeet Elia en is reeds vanaf sy tyd 'n blyplek vir kluisenaars wat in navolging van hom 'n aan God toegewyde lewe lei. Nat 'n hoogtepunt van die vierde tot die sewende eeu, het kluisenaarslewe daar in die elfde en twaalfde eeu 'n ware Renaissance beleef. In die twaalfde eeu het verskeie pelgrims onder leiding van Berthold van Kalabrië en Albertus van Jerusalem saam naby die bron van Elia as kluisenaars gelewe. Tussen die kluisenaarsgrotte is 'n kapel ter ere van Maria gebou. Vanaf die moment noem die kluisenaars hulleself 'Broeders van die heilige Maria van de Berg Karmel'.

Om 'juridiese stabiliteit' te verkry, wend die kluisenaars hulle tot Albertus van Jerusalem (Albert Avogadro) (1150–1214). Hy staan aan die basis van die offisiële leefreël van die Karmeliete. Armoede en handearbeid is volgens die leefreël die belangrikste. Wat egter karakteristiek is vir die Karmeliete, is die groot belang wat geheg word aan stil gebed. Pous Honorius III bevestig die orde in 1226. In 1235 word die Karmeliete, onder die dreigende gevaar van die Sarasene, gedwing om die berg Karmel te verlaat. Die meeste trek naar dele van Europa.
Die veertiende eeu was die Goue Eeu vir die Karmeliete; sowel op intellektuele as op spirituele vlak. Die orde ontwikkel vinnig. Daar word baie nuwe kloosters gestig en baie aandag gaan uit na die intellektuele vorming van die lede. Die intellektuele bloei gee egter ook aanleiding, saam met die Westerse Skisma (1378–1417) en die grote pes-epidemie (1347–1354), tot die verval wat op baie plekke voorkom vanaf die einde van die veertiende eeu. Die misbruike wat ontstaan het, het die verlange doen groei na hervorming. Die effektiefste hervorming kom tot stand onder Theresia van Ávila. Die hervormings steun veral op armoede, gebed en afsondering. In 1568 ontstaan die eerste klooster van de Kaalvoet Karmeliete (Ordo Carmelitarum Discalceatorum, OCD). Vanaf die oomblik bestaan daar dan 'n skeiding tussen die Kaalvoet Karmeliete en die Karmeliete wat wel skoene dra. Let wel dat die "Kaalvoet" (Eng. Discalced) slegs beteken dat hulle nie kouse en skoene dra nie, maar wel sandale.

Aan die einde van die agttiende en in die begin van die negentiende eeu kom daar vir die Karmeliete 'n dieptepunt in hulle geskiedenis, hierdie keer veroorsaak deur eksterne faktore. Met name deur die Franse Revolusie en die verspreiding van nuwe ideë deur Napoleon word aan die Karmeliete 'n groot slag toegedien. Die resultaat van die vervolgingsperiode was dramaties vir die Karmeliete, net soos ook vir die meeste ander ordes. Pas in die middel van die negentiende eeu of later word nuwe kloosters gestig. In Nederland en België verdwyn die geskoeide Karmeliete amper heeltemal met uitsondering van die Boxmeer en in Vilvoorde. In 'n paar stede bly die Kaalvoet Karmeliete bestaan.

Behalwe Theresia van Ávila, is veral die heilige Johannes van die Kruis, Theresia van Lisieux en Edith Stein (Theresia-Benedicta van die Kruis) bekende Karmeliete. 'n Bekende Nederlandse Karmeliet is Titus Brandsma.




</doc>
<doc id="101544" url="https://af.wikipedia.org/wiki?curid=101544" title="Alexander-eiland">
Alexander-eiland

Alexander-eiland of Alexander I-Eiland, die wêreld se 28ste grootste eiland en die grootste eiland van Antarktika, beslaan 'n oppervlakte van 49 070 km². Die eiland is in die Bellingshausensee van die Suidelike Oseaan net wes van die Antarktiese Skiereiland geleë en word deur die George VI-sund van die skiereiland geskei. Dit is die tweede grootste eiland na Devon-eiland, wat nie bewoon is nie en is volledig met ys bedek.

Alexander-eiland is in 1821 deur die Russiese ontdekkingsreisiger Fabian Gottlieb von Bellingshausen ontdek en ná Aleksander I, die destydse keiser van Rusland, genoem. Tot in 1940 is vermoed, dat die eiland deel uitmaak van die Antarktiese vasteland, en dus Alexander-land genoem.

Alexander-eiland word deur Argentinië (Argentyns-Antarktika), Chili (Antártica Chilena) en die Verenigde Koninkryk (Brits-Antarktiese Gebied) geëis en tot hul Antarktis-gebied gereken, maar omdat dit volgens internasionale reg nie erken word nie, val die eiland soos die res van Antarktika onder die saak van die Antarktis-verdrag.



</doc>
<doc id="101546" url="https://af.wikipedia.org/wiki?curid=101546" title="Zandvoort-renbaan">
Zandvoort-renbaan

Die Zandvoort-renbaan is 'n 4,252 km lange motorsportrenbaan in Zandvoort, Nederland. Dit was die tuiste van die Hollandse Grand Prix wat van 1952–1985 vir 30 byeenkomste daar aangebied is.


</doc>
<doc id="101547" url="https://af.wikipedia.org/wiki?curid=101547" title="Zolder-renbaan">
Zolder-renbaan

Die Zolder-renbaan is 'n 4.011 km lange motorsportrenbaan in Heusden-Zolder, België. Dit het die Belgiese Grand Prix van 1973, 1975–1982, en 1984 (10 byeenkomste) aangebied.


</doc>
<doc id="101548" url="https://af.wikipedia.org/wiki?curid=101548" title="Watkins Glen Internasionale Renbaan">
Watkins Glen Internasionale Renbaan

Die Watkins Glen Internasionale Renbaan is 'n 5.430 km lange motorsportrenbaan in Watkins Glen, Verenigde State. Dit was die tuiste van die Verenigde State Grand Prix wat van 1961–1980 vir 20 byeenkomste daar aangebied is.


</doc>
<doc id="101549" url="https://af.wikipedia.org/wiki?curid=101549" title="Reims-Gueux">
Reims-Gueux

Reims-Gueux is 'n 8.302 km lange padrenbaan in Reims, Frankryk. Dit het die Franse Grand Prix van 1950–1951, 1953–1954, 1956, 1958–1961, 1963 en 1966 (vir 11 byeenkomste) aangebied.


</doc>
<doc id="101550" url="https://af.wikipedia.org/wiki?curid=101550" title="Skandinawiese Renbaan">
Skandinawiese Renbaan

Die Skandinawiese Renbaan is 'n 4.025 km lange motorsportrenbaan in Anderstorp, Swede. Dit het die Sweedse Grand Prix ses keer van 1973 tot 1978 gehuisves.


</doc>
<doc id="101551" url="https://af.wikipedia.org/wiki?curid=101551" title="Valenciastraatbaan">
Valenciastraatbaan

Die Valenciastraatbaan is 'n 5.419 km lange motorsportrenbaan in Valencia, Spanje. Die Europese Grand Prix is van 2008 tot en met 2012 (5 byeenkomste) hier aangebied.


</doc>
<doc id="101552" url="https://af.wikipedia.org/wiki?curid=101552" title="Prins George-renbaan">
Prins George-renbaan

Die Prins George-renbaan is 'n 3.920 km lange motorrenbaan in Oos-Londen, Suid-Afrika. Dit het die Suid-Afrikaanse Grand Prix drie keer gehuisves in 1962, 1963 en 1965 voordat die Grand Prix in 1967 na Kyalami verskuif is.


</doc>
<doc id="101553" url="https://af.wikipedia.org/wiki?curid=101553" title="Phoenix straatrenbaan">
Phoenix straatrenbaan

Phoenix straatrenbaan is 'n 3.720 km lange straatrenbaan in Phoenix, Arizona Verenigde State. Dit het die Verenigde State Grand Prix van 1989, 1990 en 1991 (vir 3 byeenkomste) aangebied, maar dis uiteindelik laat vaar weens swak toeskouergetalle. Daar was geen verdere Formule 1-renne in die VSA totdat die Indianapolis Motor Speedway sy eerste Grand Prix in 2000 gehou het nie.


</doc>
<doc id="101554" url="https://af.wikipedia.org/wiki?curid=101554" title="Paul Ricard-renbaan">
Paul Ricard-renbaan

Die Paul Ricard-renbaan is 'n 5.8 km lange motorsportrenbaan van Frankryk, geleë op 'n winderige plato by Le Castellet, naby Marseille in Frankryk.
Die renbaan is in 1969 gebou en het die Franse Grand Prix veertien keer aangebied tussen 1971 en 1990. Die baie vinnige baan leen hom nie vir opwindende wiel-aan-wiel medinging nie en is daarom van die Grand Prixrooster verwyder. Sedertdien is die Formule 1-wedren op die baan van Magny-Cours, Nevers, uitgespook tot ook hierdie byeenkoms afgeskaf is in 2008. Hierna was daar geen Franse Grand Prix weer gehou nie, maar in 2018 keer die wedren weer terug na die Paul Ricard-renbaan.

Die baan is die eiendom van die voormalige Formule 1-baas Bernie Ecclestone, wat die afgelope jaar flink daarin belê het, veral wat betref veiligheid en fasiliteite ter plaatse. Deesdae word dit onder andere gereeld deur Formule 1-spanne as toetsbaan gebruik.


</doc>
<doc id="101555" url="https://af.wikipedia.org/wiki?curid=101555" title="Berkner-eiland">
Berkner-eiland

Berkner-eiland of Hubley-eiland, die wêreld se 31ste grootste eiland en die tweede grootste eiland van Antarktika ná Alexander-eiland, beslaan 'n oppervlakte van 44 000 km². Die eiland is in die Weddellsee van die Suidelike Oseaan oos van die Antarktiese Skiereiland geleë en word as die suidelikste eiland ter wêreld beskou. Dit is die vierde grootste eiland na Devon-eiland, Alexander-eiland en Severny-eiland, wat nie bewoon is nie en is volledig met ys bedek.

Berkner-eiland is op 12 Desember 1947 deur die Amerikaanse Ronne Antarctic Research Expedition ontdek en in 1960 ná die Amerikaanse fisikus Lloyd Viel Berkner genoem.

Berkner-eiland word deur Argentinië (Argentyns-Antarktika) en die Verenigde Koninkryk (Brits-Antarktiese Gebied) geëis en tot hul Antarktis-gebied gereken, maar omdat dit volgens internasionale reg nie erken word nie, val die eiland soos die res van Antarktika onder die saak van die Antarktis-verdrag.



</doc>
<doc id="101556" url="https://af.wikipedia.org/wiki?curid=101556" title="NG gemeente Villieria">
NG gemeente Villieria

Die NG gemeente Villieria is ’n gemeente van die Nederduitse Gereformeerde Kerk in Pretoria.

Die gemeente is op 22 Januarie 1944 van die gemeente Eloffsdal met 'n ledetal van ongeveer 1 000 afgestig. Die jaar 1944 was 'n tydperk van geweldige uitbreidings in die getal NG gemeentes in die destydse Transvaal. In dieselfde jaar is in en om Johannesburg die NG gemeente Bezuidenhoutsvallei, NG gemeente Kriel (Maraisburg), NG gemeente Ferndale (later Randburg) en NG gemeente Parkhurst afgestig. In Pretoria is ook Onderstepoort, Quaggapoort en Lyttelton afgestig en elders in die provinsie Krugersdorp-Noord, Sanddrif, Rustenburg-Oos, Bremersdorp, Albertyn en Vereeniging-Wes. 

Ds. L.L.N. Botha is op 10 Februarie 1945 as eerste leraar van die gemeente bevestig. Heersende oorlogsomstandighede het die uitbreiding sodanig gestrem dat die leraar meer as 'n jaar in 'n tydelike pastorie gehuisves moes word alvorens die permanente een voltooi en bewoon kon word, terwyl die kerksaal wat tot beskikking van die gemeente was en wat slegs akkommodasie vir ongeveer 250 lidmate gebied het, weens gebrek aan die nodige boupermit, nie vergroot kon word nie. 

Agttien maande ná die stigting van die gemeente is die kerkboufonds van stapel gestuur en twee jaar later is 'n aanvang gemaak, met die bou van die kerk. Desember 1948 was 'n groot maand vir hierdie gemeente, want toe is die hoeksteen van die nuwe kerkgebou gelê, is 'n medeleraar beroep en is 'n aanvang gemaak met die bou van 'n tweede pastorie. Laasgemelde is einde Maart 1949 voltooi en 'n week later is die medeleraar, naamlik ds. H.J.C. Reyneke, in die gemeente ontvang en bevestig. Vyf maande later is die kerk gebou en teen die einde van daardie jaar die vergrote en verboude kerksaal ingewy.

Die verstedeliking van die Afrikanervolk het hom in hierdie gemeente besonder laat geld en die uitbreiding was fenomenaal sodat die ledetal ná twee jaar byna verdubbel het, met die gevolg dat afstigting onvermydelik was. In Augustus 1946 het die eerste afstigting, naamlik die gemeente Derdepoort, met 750 lidmate plaasgevind. Op 30 September 1950 is die gemeente Pierneef met 'n ledetal van 425 afgestig en kort daarna het die medeleraar, ds. Reyneke, die beroep daarheen aangeneem.

In 1951 berig "Ons gemeentelike feesalbum": “In sy korte bestaan van slegs sewe jaar het die gemeente sodanig uitgebrei dat twee gemeentes afgestig en 'n bouprogram van ongeveer £36 000 uitgevoer is.” Gedurende Mei 1951 het die kerkraad besluit om weer 'n medeleraar te beroep en is ook op 'n verdere bouprogram ten bedrae van ongeveer £12 000 besluit in daardie gedeeltes waar toekomstige afstigtings moet plaasvind. 

Op 24 Augustus 1951 is ds. G.F.K. Carstens as medeleraar ontvang en bevestig. Destyds was die gemeente se kerkraad seker een van die grootste in die land: in 1951 het dit uit 102 lede bestaan, terwyl dit voor die jongste afstigting 116 was. Die medewerker skryf in "Ons gemeentelike feesalbum": “Om so 'n groot kerkraad op volle sterkte te hou, is voorwaar nie 'n gemaklike taak nie, in besonder waar dit stedelike gebiede geld waar lidmate kom en gaan; dog in hierdie geval moet met dankbaarheid teenoor die Meester gekonstateer word dat daar altyd manne gevind kon word wat na vore gekom het in antwoord op die roepstem van die gemeente om ons Here Jesus hier te dien.”




</doc>
<doc id="101557" url="https://af.wikipedia.org/wiki?curid=101557" title="NG gemeente Quaggapoort">
NG gemeente Quaggapoort

Die NG gemeente Quaggapoort is ’n gemeente van die Nederduitse Gereformeerde Kerk in Pretoria.

Op 23 Oktober 1942 het ds. J. Adler die kerkraad van Pretoria-Wes meegedeel dat die Ring van Pretoria verlang dat die kerkraad tot afstigting sal oorgaan. Dit blyk egter uit die notuleboek dat die kerkraad intussen geen brief van die Ring van Pretoria in sake afstigting ontvang het nie. Op 20 Augustus 1943 rig diaken H.C. du Preez aan die kerkraad die versoek om die stadsraad van Pretoria te nader en 'n stuk grond te Iscordorp aan te vra waarop ter geleëner tyd 'n saal opgerig kan word. Die kerkraad stem hierdie versoek toe en keur dit ook goed dat die gemeentelede wat op Iscordorp woon intussen geld vir die beoogde saal insamel. Voorts is 'n kommissie benoem om die hoofde van Iscorfabriek te gaan spreek in sake kerkgrond te Iscordorp.

Later besluit die kerkraad om tot afstigting oor te gaan en om met die oog daarop waarborg- en memorielyste in die gebied ten weste van Buitekantstraat te laat sirkuleer. Op die kerkraadsvergadering van 17 Maart 1944 word besluit dat die stigting van die nuwe gemeente op Saterdag 15 April sal plaasvind. Op dieselfde vergadering versoek ouderling T.N. Benadé namens die deel wat afstig, dat die bydrae wat die te worde afgestigte deel gedurende Maart 1944 gestort het, asook die opbrengs van 'n geleentheid wat op 31 Maart in Proklamasieheuwel gehou sou word en 'n sekere aantal kopieë van Die Herder (die Ringsblad van Pretoria) aan die nuwe dogtergemeente gegee word.

Die kerkraad van Pretoria-Wes stem hierdie versoek toe, en skenk daarbenewens die ou kerkklok wat vroeër deur Pretoria-Wes gebruik is, asook nog 10 banke uit die Burgersaal. Saterdag 15 April 1944, is die gemeente Quaggapoort dan van die moedergemeente Pretoria-Wes afgestig. 1944 was een van die vrugbaarste jare vir gemeentestigting in die Transvaalse Kerk, want benewens Quaggapoort is ook nog in daardie jaar gestig: Krugersdorp-Noord, Villieria, Bezuidenhoutsvallei, Lyttelton (as Pretoria-Suid), Rustenburg-Oos, Kriel (Maraisburg), Johannesburg-Wes, Sanddrif, Parkhurst, Onderstepoort, Randburg (as Ferndale), Bremersdorp, Albertyn (Ellisras), en Vereeniging-Wes; dus 15 gemeentes. In 1945 is nege afgestig, in 1946 12, in 1947 11, in 1948 ses en in 1949 10. Dit kom neer op 63 gemeentes binne ses jaar. Tussen 1950 en 1959 is nog 120 gemeentes gestig sodat die Transvaalse kerk, wat in 1939 uit 121 gemeentes bestaan het, binne 20 jaar aangegroei het tot 325 gemeentes.

Op die latere kerkterrein was daar bokseile gespan waaronder toe eers die dag 'n basaar gehou is ter stywing van die fondse van die nuwe gemeente wat in die middag nog gestig moes word. Om drieuur die middag het die Ringskommissie van die Ring van Pretoria saam met die gemeente vir die stigting vergader. Met 'n meerderheid van stemme is besluit dat die naam van die nuwe gemeente Quaggapoort sal wees.

Die nuwe kerkraad van Quaggapoort het dadelik sake aangepak. Op Maandagaand 24 April om seweuur hou die kerkraad sy eerste vergadering. Op dieselfde vergadering word besluit dat ouderlinge J.P. Basson, C.I. Greyling en T.N. Benadé die kerkraad van die moedergemeente in sake die beloofde bruidskat sal ontmoet. Hierdie ontmoeting het op 27 April 1944 plaasgevind, en nie sonder vrug nie. Die moeder kerkraad besluit om aan die dogter 'n bruidskat van £2 000 te gee. Hierdie bedrag sou aan Quaggapoort uitbetaal word sodra laasgenoemde 'n aanvang met die bou van 'n pastorie of kerk maak. Voorts besluit die moederkerkraad om ook nog twee erwe in Proklamasieheuwel te skenk.

Die gemeente se eerste herder en leraar, ds. P.J.N. Smal, is op 26 Mei 1945 bevestig.

Daar is onmiddellik voorbereidings vir die bou van 'n kerk getref, want die gemeente het geen behoorlike plek van aanbidding gehad nie. Aanvanklik is die eredienste in 'n dubbele klaskamer op die boonste verdieping van die Proklamasieheuwel-skool waargeneem. Op 27 April 1947 kon die gemeente egter 'n sierlike en ruim kerkgebou inwy. Die kerkargitek Hendrik Vermooten en Maria Magdalena de Wet is op 8 Julie 1950 in een van sy eerste kerke, Quaggapoort, getroud. Ds. Simon Vermooten het hulle getrou en die orreliste was Duxie Joubert.

Met die loop van die jare het die ledetal van Quaggapoort so snel vermeerder dat die kerkraad al spoedig planne moes beraam met die oog op intensiewe bearbeiding. So is daar dan op 22 Januarie 1949 'n dogtergemeente, Wespoort, afgestig.

Tydens ds. Hannes Krüger se dienstyd van 1975 tot 1982 was sy dogter Hanli Stapela, wat later ’n internasionale operasangeres geword het, jare lank die orreliste. Ds. Krüger het sy ander dogter, Louise, op 27 Junie 1981 in dié kerk in die huwelik bevestig.





</doc>
<doc id="101558" url="https://af.wikipedia.org/wiki?curid=101558" title="NG gemeente Lyttelton">
NG gemeente Lyttelton

Die NG gemeente Lyttelton is ’n gemeente van die Nederduitse Gereformeerde Kerk in die suide van Pretoria. Dit is gestig as Pretoria-Suid, maar die naam is omstreeks 1950 verander na Lyttelton.

Die gemeente is 'n dogtergemeente van die moeder Pretoria. By sy afstigting is Pretoria beroof van sy laaste buitewyke. Die kerkraad van Pretoria was bevrees dat as hierdie dogter sou afstig die ou moeder ekonomies sou onder gaan. Dit was egter (ten minste in die eerste dekades ná afstigting) 'n ongegronde vrees. 

Die stigting van Pretoria-Suid het geskied onder voorsitterskap van dr. H.D.A. du Toit (destyds predikant van Bronberg) op 26 April 1944. Die jaar 1944 was 'n tydperk van geweldige uitbreidings in die getal NG gemeentes in die destydse Transvaal. In dieselfde jaar is in Johannesburg die NG gemeente Bezuidenhoutsvallei, NG gemeente Kriel (Maraisburg), NG gemeente Ferndale (later Randburg) en NG gemeente Parkhurst afgestig. In Pretoria is ook Onderstepoort, Villieria en Quaggapoort afgestig en elders in die provinsie Krugersdorp-Noord, Sanddrif, Rustenburg-Oos, Bremersdorp, Albertyn en Vereeniging-Wes. 

Die kerkraad het met die stigting uit vier ouderlinge en vyf diakens bestaan. Die scriba en kassier (D.J. Haupt en A.J.E. Brown) is ook in hul hoedanigheid gekies. Gedurende 1945 is ds. Beyers Naudé (die later so bekende stryder vir gelyke regte vir alle Suid-Afrikaaners) as eerste leraar op Irene as middelpunt van die gemeente bevestig. 

Hoewel by die eerste kerkraadsvergadering op 5 Mei 1944 aan huis van diaken Haupt besluit is dat die kerkgebou op Irene te staan sal kom, het die energieke leraar met sy versiende blik, gaandeweg die kerkraad so oortuig van die praktiese onuitvoerbaarheid van hierdie besluit dat die kerkraad in 1947 twee doeltreffende kerksale gebou het: die een op Olifantsfontein en die ander op Lyttelton. Vir sommige lidmate op en om Irene was dit 'n teleurstelling, veral waar die kerkboufonds reeds ongeveer £3 000 beloop het. Met taktvolle leiding het ds. Naudé die donateurs beweeg om hulle toestemming te gee dat hulle bydraes kon gebruik word vir die boukoste van die twee sale.

In 1948 is ds. D.A. Louw op Lyttelton as medeleraar van Pretoria-Suid bevestig. Die ledetal was toe nog nie 1 000 nie. Dadelik moes voorsiening gemaak word vir 'n pastorie. Binne twee jaar het die gemeente 'n boukoste van £17 000 aangegaan. Op 4 Junie 1948 is die gemeente Olifantsfontein van Pretoria-Suid afgestig met ongeveer 470 lidmate. Ds. Naudé is na die afstigting beroep as die eerste leraar van Olifantsfontein, wat reeds drie jaar later 'n bloeiende selfstandige gemeente was onder die bearbeiding van dr. F.E. O'B. Geldenhuys, die actuarius van die Transvaalse Kerk. Ook by hierdie afstigting het sommige gevrees dat die Lyttelton-gemeente nie sonder die buitewyke van Olifantsfontein sou kon bestaan nie. 

In 1951 berig "Ons gemeentelike feesalbum": “Die afgelope jaar toon 'n inkomste van byna £5 000. Die kerkraad bestaan tans uit 24 ouderlinge en 23 diakens. Die ledetal oorskry reeds die 900-merk. 'n Aangename gees van samewerking een van die mooi eienskappe van die gemeente. Met die vinnige uitbreiding van Lyttelton sal 'n verdere afstigting eersdaags oorweeg moet word.”






</doc>
<doc id="101559" url="https://af.wikipedia.org/wiki?curid=101559" title="Enzo en Dino Ferrari-renbaan">
Enzo en Dino Ferrari-renbaan

Die Enzo en Dino Ferrari-renbaan (Italiaans: "Autodromo Enzo e Dino Ferrari") is 'n 4.909 km lange motorrenbaan naby die dorp Imola in Italië. Dit lê 40 km (25 myl) oos van Bologna en 80 km (50 myl) oos van die Ferrarifabriek in Maranello. Die baan is genoem na Ferrari se stigter Enzo en sy seun Dino wie in die 1950s oorlede is. Voor Enzo Ferrari se dood in 1988 was dit die "Autodromo Dino Ferrari" genoem. 

Die baan het die San Marino Grand Prix reeds 27 keer van 1980 tot 2006 gehuisves en beskik oor 'n FIA Graad 1-lisensie.

Vir vele jare is twee Grands Prix jaarliks in Italië aangebied, dus is die ren by Imola na die nabygeleë staat genoem. (Die Italiaanse Grand Prix word in Monza gehou). Wanneer die Formule Eensirkus Imola besoek, word dit as die "tuisbaan" van Ferrari beskou en massas "tifosi" (Ferrari-ondersteuners) kom om die plaaslike span te ondersteun.


</doc>
<doc id="101561" url="https://af.wikipedia.org/wiki?curid=101561" title="Adelaide Straatbaan">
Adelaide Straatbaan

Die Adelaide Straatbaan is 'n 3.78 km lange motorsportrenbaan in Adelaide, Australië. Dit het die Australiese Grand Prix elf keer van 1985 van 1995 gehuisves.


</doc>
<doc id="101562" url="https://af.wikipedia.org/wiki?curid=101562" title="Estoril-renbaan">
Estoril-renbaan

Die Estoril-renbaan (Portugees: "Autódromo do Estoril", amptelik "Autódromo Fernanda Pires da Silva") is 'n 4.182 km lange motorsportrenbaan in Estoril, Portugal. Dit het die Portugese Grand Prix 13 keer van 1984 tot 1996 gehuisves.


</doc>
<doc id="101579" url="https://af.wikipedia.org/wiki?curid=101579" title="Khady Sylla">
Khady Sylla

Khady Sylla (Dakar, 27 Maart 1963 – Dakar, 8 Oktober 2013) was 'n Senegalese skrywer.
Sy het in Parys gestudeer en was 'n professor vir Duits aan die Universiteit Cheikh Anta Diop de Dakar.






</doc>
<doc id="101581" url="https://af.wikipedia.org/wiki?curid=101581" title="Hockenheimring">
Hockenheimring

Die Hockenheimring is 'n motorrenbaan, geleë in the Rhynvallei naby die dorp Hockenheim in Baden-Württemberg, Duitsland. Behalwe vir ander motorrenbyeenkomste, is dit elke tweede jaar die gasheer van die Duitse Grand Prix, so ook in 1970, 1977–1984, 1986–2006, 2008, 2010, 2012, 2014 en 2016. Die baan het 'n baie plat helling en beskik oor 'n FIA Graad 1-lisensie.


</doc>
<doc id="101582" url="https://af.wikipedia.org/wiki?curid=101582" title="Kaori Ekuni">
Kaori Ekuni

Kaori Ekuni (Japannees: 江國 香織; Setagaya, Tokio, 21 Maart 1964) is 'n Japannese skryweres.




</doc>
<doc id="101585" url="https://af.wikipedia.org/wiki?curid=101585" title="Fédération Internationale de l'Automobile">
Fédération Internationale de l'Automobile

Die Fédération Internationale de l'Automobile (FIA, Afrikaans: "Internasionale Automobiel Federasie") is 'n vereniging op 20 Junie 1904 wat gestig is as die "Association Internationale des Automobile Clubs Reconnus" (AIACR) om die belange van motororganisasies en motorgebruikers te verteenwoordig.

Vir die gewone publiek beteken FIA die beheerliggaam van vele motorrenbyeenkomste dwarsoor die wêreld, die mees bekendste hiervan die Formule Eenreeks.


</doc>
<doc id="101590" url="https://af.wikipedia.org/wiki?curid=101590" title="Fairmont Hotels and Resorts">
Fairmont Hotels and Resorts

Fairmont Hotels & Resorts is 'n Kanadese hotelketting wat luukse hotelle en ontspanningsoorde in 19 lande bedryf, waaronder Kanada, die Verenigde State, Azerbeidjan, Barbados, Bermuda, Duitsland, Egipte, die Filippyne, Indië, Indonesië, Kenia, Mexiko, Monaco, Oekraïne, Saoedi-Arabië, Singapoer, die Volksrepubliek China, Suid-Afrika, Switserland, die Verenigde Arabiese Emirate en die Verenigde Koninkryk.

In Kanada staan Fairmont bekend vir sy befaamde historiese hotelle soos "The Empress" in Victoria, die "Hotel Vancouver" in Vancouver, "The Palliser" in Calgary, die "Hotel Macdonald" in Edmonton, die "Château Laurier" in Ottawa, "The Royal York" in Toronto, die "Banff Springs Hotel" in Alberta en die "Château Frontenac" in Quebecstad. Baie van dié hotelle is oorspronklik in die laat 19de en vroeë 20ste eeu deur die spoorwegmaatskappy "Canadian Pacific Railway" opgerig.

Fairmont se portefeulje sluit daarnaas verskeie ander ikoniese hotelle in soos "The Plaza" in New York, die "Savoy Hotel" in Londen, die "Peace Hotel" in Sjanghai en die "Makkah Clock Royal Tower Hotel" in Mekka, Saoedi-Arabië.


</doc>
<doc id="101596" url="https://af.wikipedia.org/wiki?curid=101596" title="Laringeale konsonant">
Laringeale konsonant

Laringeale konsonante, ’n term wat dikwels as ’n sinoniem van keelklank gebruik word, is konsonante wat hoofsaaklik in die larinks geartikuleer word: die faringeale (ook epiglottale) en glottale konsonante, en vir party tale uvulêre (of party uvulêre) konsonante.

Die term "laringeaal" word dikwels beskou as sinoniem met glottaal, maar die larinks bestaan uit meer as net die glottis (stemvoue): dit sluit ook die epiglottis en ariëpiglottiese voue in. In breë sin sluit laringeale artikulasies gevolglik die radikale konsonante in, wat die wortel van die tong betrek. Die verskeidenheid klanke wat in die larinks geproduseer word, is die onderwerp van voortgesette navorsing, en die terminologie word nog gevorm.

Die term "laringeale konsonant" word ook gebruik vir gelaringealiseerde konsonante wat in die boonste deel van die stemkanaal geartikuleer word, soos die Arabiese 'klemme' en Koreaanse 'gespanne' konsonante.


</doc>
<doc id="101598" url="https://af.wikipedia.org/wiki?curid=101598" title="NG gemeente Derdepoort">
NG gemeente Derdepoort

Die NG gemeente Derdepoort is ’n gemeente van die Nederduitse Gereformeerde Kerk in Pretoria.

Die gemeente Derdepoort is op Saterdag 10 Augustus 1946 van die gemeente Villieria afgestig. Met afstigting te binne die grense van die gemeente die voorstadjie East Lynne (digby Silverton) en die plase of gedeeltes van die plase Derdepoort, Kameeldrift, Kameelfontein, Roodeplaat, Seekoegat en Hartebeestfontein, asook Baviaanspoort, waar eerste oortreders aangehou is, en die staatsdorpie naby Onderstepoort geval. 

Die eerste kerkraadsvergadering is op 20 Augustus 1946 onder voorsitterskap van die destydse konsulent, ds. L.N. Botha van Villieria, gehou en van die elf ouderlinge en elf diakens waaruit die Raad toe bestaan het, was die volgende teenwoordig: Ouderlinge: G.R. Labuschagne, P. Mouton, A.J. van der Merwe, A.W.L. van Zyl, L.E. ,Opperman, J.H. Botha, J.J. du Preez, W. van Eeden en S.W. du Toit; diakens: R.W.A. Yeld (scriba), J. Human, P.W. Prinsloo, S.W. van der Merwe, J.J. Gordon, E.P. Booysen, T.E. van Eeden en F.J. Lowe. Van die ouderlinge het teen 1951 nog net nog br. Wynand van Eeden (wat intussen 'n tydjie weg was) en van die diakens bb. Jan Human (nou ouderling), E.P. Booysen, Freddie Lowe en T.E. van Eeden gedien, maar laasgenoemde se diens is ook onderbreek. 

Onder leiding van ds. Botha het die kerkraad onmiddellik sy aandag gegee aan die verkryging van die dienste van 'n vaste leraar, die vergroting en verbetering van die kerksaaltjie waarin eredienste gehou is, die verkryging van grond en die aanbou van ‘n pastorie. Ondertussen het ds. A.G.O. Coertse, gewese hoofkapelaan van die Staande Mag, die kerkraad se beroep aangeneem en nadat hy in April 1947 as leraar van die gemeente bevestig is, het sake vinniger gevlot. Die verbeterings aan die kerksaal is al gou voltooi en goeie vordering kon met die aanbou van die pastorie gerapporteer word. 

Hoewel die gemeente destyds nie juis welgestelde lidmate gehad het nie, is waardevolle skenkings tog ontvang. Hieronder tel 'n aansienlike bedrag wat dit moontlik gemaak het om 'n elektriese kerkorrel aan te koop en ander skenkers was verantwoordelik vir die Nagmaalservies (pragtige kelkies op versilwerde staanders is ook later geskenk), die nagmaaltafel, stoele vir die preekstoel ens.

Aanvanklik het slegs 'n klein klompie kinders die Sondagskool in die kerksaal bygewoon. Die kinders het aangegroei tot oor die 200 in 1951, en daarbenewens het Sondagskole op vier plekke in ander afgeleë gedeeltes van die gemeente, almal onder bekwame leierskap, ontstaan. As gevolg van die uitgestrektheid van die gemeente, het die verenigingslewe nie na wense gevorder nie, maar daar was tog 'n voltydse evangelis vir die bearbeiding van swart mense. Die lidmate van die gemeente het in 1951 sowat 800 getel en gemeentelike sake is goed behartig deur 'n kerkraad wat toe oor die dienste van 46 lede beskik het. Daar het geskikte kommissies bestaan vir toesig oor finansies, eiendom, Sondagskool, ens., en twee bekwame broers, H.C. Vermaak en Chris Wessels, het onderskeidelik die pos van skriba en kassier beklee.

Derdepoort het in 1985 410 doop- en 720 belydende lidmate gehad en een leraar, ds. P.J.S. Koekemoer. In 2015, 30 jaar later, het die dooplidmate afgeneem tot 56 en die belydende lidmate tot 331. 'n Jaar later was dit 42 en 336, maar die jaar daarna (einde 2016) net 36 en 114, waarskynlik 'n tikfout aangesien die dooplidmate so te sê dieselfde gebly het. Die tentmakerleraar is ds. G.F.M. Beetge, wat nes sy voorgangers in die pastorie by Toringlaan 26, East Lynne, gewoon het.






</doc>
<doc id="101599" url="https://af.wikipedia.org/wiki?curid=101599" title="NG gemeente Wonderboom-Suid">
NG gemeente Wonderboom-Suid

Die NG gemeente Wonderboom-Suid is ’n gemeente van die Nederduitse Gereformeerde Kerk in Pretoria. In 2015 het die gemeente 57 doop- en 515 belydende lidmate gehad, vergeleke met onderskeidelik 638 en 1 433 in 1985. Destyds was daar drie leraars, naamlik di. A.E. van Niekerk, G.J. Badenhorst en P.M. Schoeman, asook prop. A.H. van Zyl as pastorale hulp. Dertig jaar later was ds. G.J. Badenhorst die enigste leraar.

Op 23 Oktober 1946 is die gemeente Wonderboom-Suid onder groot belangstelling afgestig van die moedergemeente Eloffsdal. Dit sou 'n tipiese stadsgemeente van ongeveer 500 lidmate wees, nagenoeg die presiese getal amper 70 jaar later nadat dit in ’n stadium drie keer meer was. Ses maande ná die stigting, op 19 April 1947, is die eerste en leraar van die gemeente verwelkom in die persoon van ds. J.P. Theron. Die ontvangs moes onder bokseile geskied, want die kerksaaltjie wat deel van die bruidskat aan die gemeente was, was baie klein, 'n saaltjie wat vroeër deur 'n ywerige Kinderkranstak vir hulle byeenkomste opgerig is. 

Met ywer en belangstelling het die gemeente gewerk en weer op die verjaarsdag, op 23 Oktober 1948, kon 'n sierlike en doeltreffende kerksaal ingewy word. Toe ook 'n groot Wurlitzer-orrel nog in Desember in gebruik geneem kon word, was die vreugde van die gemeente inderdaad groot en die goeie gemeentesang was 'n vrug daarvan. Die kerksaal, wat sitplek bied aan 450 persone, was in gebruik plek van aanbidding tot die gemeente 'n kerk kon bekostig. Daarna kon die kerksaal sonder enige verdere koste vir al die behoeftes van die gemeente en vir die groot getal jongmense ingerig wees.

Die gemeente het teen verbasende tempo aangegroei. Dit was nog uitsluitlik 'n woongebied van die stad, maar die gemeente het teen sy vyfde verjaardag in 1951 net mooi verdubbel, van 500 tot 1 000 lidmate. Die gemeente het hom destyds in sy sterk Sondagskool en ywerige en lewendige koor verheug. Die susters van die gemeente was saamgetrek in die Bond van Dienaresse en Teeskakels, en hulle het veel gedoen vir die gemeente. Die jeugvereniging het onder leiding van 'n jeugouderling en jeugdiaken gestaan, en hulle werk en belangstelling was 'n inspirasie. Die Sendingverenigings was destyds nie so sterk as wat hulle kon wees nie, maar dit was opmerklik dat hulle, na verhouding met hul getalle, die meeste vir die werk van die Here insamel, aldus Ons gemeentelike feesalbum van 1952. Die medewerker aan dié publikasie, waarskynlik ds. Theron, het sy bydrae afgesluit met die woorde: “Mag die Koning van die Kerk dit gee dat ook die gemeente Wonderboom-Suid, saam met al die ander gemeentes van ons Kerk, 'n lewende steen in die gebou van God mag wees!”

Die gemeente het sy 70-jarige bestaan op 23 Oktober 2016 met 'n spesiale oggenddiens gevier.




</doc>
<doc id="101600" url="https://af.wikipedia.org/wiki?curid=101600" title="NG gemeente Pierneef">
NG gemeente Pierneef

Die NG gemeente Pierneef is ’n gemeente van die Nederduitse Gereformeerde Kerk in Pretoria. Dié gemeente het in 1985 259 doop- en 624 belydende lidmate gehad met dr. M.T.S. Zeemand as die leraar. In 2015 het die dooplidmate afgeneem tot 131 en die belydende lidmate tot 498. Ds. E.J. van der Westhuizen was toe die leraar.

Na gelang die aantal lidmate van die gemeente Villieria buite verhouding aangegroei het, en omdat dit weens gebrek aan doeltreffende busvervoer vir lidmate in die deel suid van Capital Park-Silvertowspoorweg baie moeilik was om by die kerk te kom, het daar 'n sterk begeerte ontstaan om tot selfstandigheid te geraak. Toe die kerkraad volgens opdrag van die Sinode besluit om 'n medeleraar te beroep, is dadelik oorgegaan tot die bou van 'n pastorie, en wel in die deel van die gemeente ten suide van die spoorweg. Nadat die gebou voltooi is, is ds. H.J.C. Reyneke as medeleraar beroep en op 9 April 1949 deur ds. Krige van Aberdeen bevestig. 

Die suidelike deel van die gemeente is deur ds. Reyneke bearbei, terwyl ds. L.N. Botha, die ander leraar, die noordelike deel bearbei het. Die begeerte tot afstigting onder die lidmate in die deel suid van die spoorweg het nou so sterk toegeneem dat die dienende kerkraadslede van hierdie deel die saak daadwerklik aangepak het. Op 1 Mei 1950 is dan ook 'n mosie vir afstigting by die kerkraad ingedien en is deur die kerkraad 'n kommissie benoem om op die saak in te gaan. Op 5 Junie 1950 het die kommissie eenparig by die kerkraad aanbeveel dat die versoek tot afstigting toegestaan word. 

Die dienende kerkraadslede van die deel suid van die spoorweg het opdrag gekry om die memories en waarborglyste vir ondertekening rond te neem. Hieruit het baie duidelik geblyk dat die deel suid van die spoorweg so te sê eenparig ten gunste van afstigting was. Nadat die stukke deur die kerkraad in orde bevind en goedgekeur is, is die afstigtingsvergadering deur kennisgewing in "Die Kerkbode" opgeroep vir 30 September 1950. Op die vergadering is eenparig besluit om oor te gaan tot afstigting en wel onder die naam "die Pierneef-gemeente van die Ned. Herv. of Geref. Kerk". En so het die 29ste gemeente van die Kerk in Pretoria tot stand gekom. 

Die 12 ouderlinge en 14 diakens wat op die afstigtingsvergadering gekies is, is Sondagmôre 1 Oktober 1950 deur die konsulent, ds. J.F. Linde van Riviera, by die eerste diens in die Moggssaal, 23ste Laan, Villieria, voorgestel. Op 'n kerkraadsvergadering, gehou op 16 Oktober 1950, is ds. H.J.C. Reyneke eenparig beroep tot herder en leraar van die gemeente. Tot groot vreugde en dankbaarheid van die gemeente het hy hom die beroep laat welgeval, en gedurende die naweek van 19 tot 21 Januarie 1951, ’n onvergeetlike naweek in die geskiedenis van die gemeente, is ds. en mev. Reyneke en hul kinders feestelik verwelkom. Ds. Reyneke is Saterdagaand deur dr. Retief van Daspoort bevestig en die Sondagmôre het hy sy intreepreek gelewer in 'n groot tent wat goedgunstig deur die Armesorgkommissie aan die gemeente geskenk is. 

In 1952 kon "Ons gemeentelike feesalbum" berig: “'n Pragtige gees van eensgesindheid en samewerking heers tussen die pastorie, die kerkraad en die gemeente. Almal is geesdriftig eens om deur die krag en genade van God die gemeente op te bou tot 'n sieraad en lof vir die Koning van die Kerk.”

Die hoeksteenlegging van die kerkgebou het plaasgevind op 16 Augustus 1952. Die bouaannemer, F.P. van Heerden, was teenwoordig by dié geleentheid, waar ds. Reyneke voorgegaan het. In die naweek van 8 en 9 November 1952 is die kerkgebou ingewy, sonder 'n onthaal. Die wydingsdiens is gehou deur prof. A.B. du Preez.





</doc>
<doc id="101601" url="https://af.wikipedia.org/wiki?curid=101601" title="NG gemeente Ebenhaeser">
NG gemeente Ebenhaeser

Die NG gemeente Ebenhaeser (ook soms gespel "Ebenhaéser") was ’n gemeente van die Nederduitse Gereformeerde Kerk in Pretoria wat in 1985 nog 125 doop- en 388 belydende lidmate gehad het met ds. H.J. Bouwer as leraar. Die kerkgebou was by Frederickstraat 506, Pretoria-Wes. Later het die lidmate egter so afgeneem dat die gemeente ingelyf is by Wespoort, wat net twee jaar voor Ebenhaeser in dieselfde omgewing gestig is.

Ebenhaeser is op 26 Januarie 1951 afgestig van Pretoria-Wes, wat trouens ook by Wespoort ingelyf is, nes Kwaggasrand en Pretoria-Polisiekollege. Dit was die 30ste gemeente wat in Pretoria gestig is. Die eerste leraar, ds. J.D. Gertenbach, is op 21 Februarie beroep en op 7 April 1951 bevestig. Twee jaar later skryf die gemeente se medewerker in "Ons gemeentelike feesalbum": “Met die ontvangs van die eerste pastoriepaar was die geesdrif eenvoudig wonderlik en verrassend, ja, buitengewoon oorweldigend. Die gemeentelike geselligheid op die aand van 6 April was met een woord 'n puik organisasie en die indrukke onuitwisbaar.” Dit alles het geskied onder die bekwame leiding van ds. en mev. P.J.N. Smal. Saterdagaand het die bevestiging plaasgevind. Die feesredenaar by die geleentheid was ds. J.P.H. Gertenbach van Volksrust, 'n broer van die bevestigde. Hy het 'n passende rede gehou oor Josua 1:5b: “Ek sal jou nie begewe en jou nie verlaat nie." 

Die eerste voltallige kerkraad was die volgende: Ouderlinge: M.J. Fourie, M.J. Fouche, M J. Lourens, G. van Zyl, G. Nel, P.J. Malan, D.J. Retief, H.L. Scott, J.J. Lewis, H.J.B. Potgieter, H.B. Lewis, A.P. Slabbert, M.J. Middleton, J.H.S. Geldenhuys, M.J.L. Prinsloo. Diakens: J.G. Richter, W.J. Odendaal, H.J. Crause, W.L. du Plessis, J.N.R. van Rhyn, A.J. Groenewald, A.J.L. Gertenbach, R. du Preez, A.P. Coetzee, M.J. van. der Nest, J.A. Kruger, H.C.W. Muller, J.A. van der Merwe, H.A. van der Merwe en P. Prinsloo. 

Die jong gemeente was lewenslustig, ondernemend, hardwerkend en geesdriftig. Een ná die ander basaartjie of verkoping is gehou en die samewerking was prysenswaardig en het aansteeklik gewerk. Die boufonds staan aan die einde van Junie 1951 op £400, en kort voor lank kon 'n sierlike kerkgebou in die gemeente verrys. 'n Orrel was toe reeds aangekoop en die geld daarvoor is maklik gevind. Volgens "Ons gemeentelike feesalbum" het die geld “so maklik . . . ingestroom, dat ons nie daaraan kan twyfel dat wanneer ons eers bou, die stroompies uit baie fonteine na daardie een groot doel voor oë sal vloei en altyd sterker sal word, totdat alles betaal is nie. Die fonteine sal ontstaan deur die werkinge van die Heilige Gees in dié harte wat hulleself aan die Here en sy saak oorgee. Al die geesdrif en liefde werk reeds profeties in hierdie rigting. Ons vergader tot aanbidding en lof en tot stigting in die grootste skoollokaal van die Simon Bekker-skool, wat goedgunstig deur die skoolraad en skoolhoof aan ons toegestaan is.”

Die eerste orrelis was A.J.L. Gertenbach, die scriba/kassier A.W. L. Smal en koster P.J. Malan.





</doc>
<doc id="101602" url="https://af.wikipedia.org/wiki?curid=101602" title="NG gemeente Wonderboompoort">
NG gemeente Wonderboompoort

Die NG gemeente Wonderboompoort is ’n gemeente van die Nederduitse Gereformeerde Kerk in die Pretoriase voorstad Mountain View.

Die gemeente wat die naam Wonderboompoort dra, is op 24 Junie 1951 van die moedergemeente Daspoort afgestig. Die ledetal van die gemeente het toe so om en by die vyfhonderd getel. Teen 1985 het dit toegeneem tot 1 424, maar in 2015 1088, met 247 dooplidmate. 

Aan die begin was daar nog nie 'n eie kerk of kerksaal nie en toe was die gemeente besig om 'n eie saal te bou, wat vir die eredienste, verenigings, vergaderings, Sondagskool en ander byeenkomste in verband met die werksaamhede van die Kerk sou dien. 

Die jong gemeente was gelukkig om met die eerste beroep ná die afstigting suksesvol te wees, want so is ds. J.J. Fourie gelei om die beroep hierheen aan te neem. Sedert 1 Desember 1950 was ds. en mev. Fourie in die gemeente werksaam. In 1952 skryf "Ons gemeentelike feesalbum": “Deur die goedheid en genade van die hemelse Vader kon hier ook al heelwat tot die eer en verheerliking van sy Naam gedoen word. So is die dienste en nagmaalsvieringe en bidure waargeneem en gelei, die verenigings gehou, asook 'n Bond van Dienaresse en Kinderkrans gestig. 'n Ywerige scriba en kassier, saam met die kerkraad, het ook al in die verlede hul deel bygedra. Aangesien die gemeente maar nog aan die begin van sy loopbaan staan, is hier dus nog nie veel om uit die verlede aan te haal nie.”



</doc>
<doc id="101603" url="https://af.wikipedia.org/wiki?curid=101603" title="NG gemeente Booysen">
NG gemeente Booysen

Die NG gemeente Booysen is ’n gemeente van die Nederduitse Gereformeerde Kerk in die Pretoriase voorstad Booysens. Die gemeente het in 2015 249 doop- en 993 belydende lidmate gehad, vergeleke met onderskeidelik 675 en 962 in 1985. Drie jaar later was dit 50 en 175. Destyds was di. C.P. Brand en R. Verwey die leraars, maar 30 jaar later het ds. G.D. Nel alleen in die gemeente gestaan. Ná sy vertrek was die gemeente vakant. Die kerkgebou is geleë by Pretoriastraat 1137, Booysens. 

Op 23 Junie 1950 het die Ring van Eloffsdal besluit om die gemeente Booysen met ongeveer 750 lidmate af te stig van die moedergemeente, Daspoort. "Ons gemeentelike feesalbum" kon ’n jaar later berig: “Reeds in die eerste jaar van sy bestaan het die gemeente getoon waartoe hy in staat is en die toekoms word met volle vertroue in ons Meester, die Koning van die Kerk, ingevaar . . . (sedert die ontvangs van die eerste leraar) het hierdie jong gemeente tekens van nuwe lewe en belangstelling begin toon. En die gemeente is stadig besig om van krag tot krag te ontplooi..”

Nadat die gemeente byna nege maande vakant was, is die eerste leraar in die persoon van prop. P.B. Botha (D.-sn.) op 17 Maart 1951 met handoplegging bevestig. Die gemeente het by afstigting nog nie 'n eie kerkgebou besit nie, maar twee erwe is toe reeds vir daardie doel aangekoop. Aanvanklik is die dienste in 'n saaltjie, wat deur die ywer van die gemeente daargestel is, gehou. 'n Nuwe elektroniese orrel is ook deur die kerkraad aangekoop en die orrel sou geskik wees om later in 'n kerkgebou gebruik te word tot tyd en wyl die gemeente in staat sal wees om 'n pyporrel aan te koop. 

Die medewerker van "Ons gemeentelike feesalbum" sluit sy bydrae soos volg af: “Ons is vol hoop en vaste vertroue vir die toekoms. Met intensiewe bearbeiding glo ons dat hierdie jong gemeente nog die modelgemeente in die Moot gaan word.”





</doc>
<doc id="101604" url="https://af.wikipedia.org/wiki?curid=101604" title="NG gemeente Wespoort">
NG gemeente Wespoort

Die NG gemeente Wespoort is in ’n gemeente van die Nederduitse Gereformeerde Kerk met sy middelpunt in die Pretoriase voorstad Danville, hoewel die gemeente ’n veel groter gebied beslaan ná die inlywing van die gemeentes Pretoria-Wes (gestig in 1925), Ebenhaeser (1951), Kwaggasrand (1974) en Pretoria-Polisiekollege (1963). In 1985 het dié vyf samestellende dele altesaam 3 736 belydende lidmate en 850 studente-lidmate gehad. Dertig jaar later, in 2015, was Wespoort se belydendelidmaattal 1 300.

Onder bokseile, in 'n hoek van die skoolgrond, het die stigtingsvergadering op 22 Januarie 1949 saamgekom om die gemeente van die moedergemeente, Quaggapoort, af te stig. "Ons gemeentelike feesalbum" skryf nagenoeg drie jaar later: “Dit was werklik in ieder opsig 'n daad van geloof. 'n Betreklik klein getal huisgesinne moes sonder enige kapitale bate of hulp van enige andere gemeente die eerste fondament grawe en die eerste stene aandra. Maar, soos in die dae van Nehemia, was die hart van die volk gewillig om te bou. Die gees wat kerkraad en gemeente besiel het, was andermaal: ‘Die God van die hemel, Hy sal ons dit laat geluk.’” 

Groot was die vreugde toe die hoeksteen van die kerkgebou op 25 Maart 1950 gelê kon word en toe die voltooide gebou ná ongeveer vier maande aan die Hemelse Vader toegewy kon word. 

Dit het twee jaar geduur voordat die eerste beroep uitgebring kon word. Die konsulent, dr. L.V. Rex, en ander leraars het egter met die dienste gehelp. Ook het mnr. C.B. Zietsman 18 maande lank met al die gemeentelike werksaamhede gehelp. Die eerste leraar, dr. T.C. de Villiers, kon op 31 Maart 1951 bevestig word. Ds. P. van der Hoven kon, met 'n treffende rede na aanleiding van Ps. 25:4, 5, die plegtigheid waarneem. Op 1 April kon die leraar sy intreeboodskap oor Hand. 3:6 lewer. 

Die gemeente het ook die Leprosegestig Westford ingestluit. Elke Sondagmôre het die leraar destyds daar 'n diens gehou vir pasiënte wat dit kon bywoon. "Ons gemeentelike feesalbum" se medewerker het geskryf: “Aangrypend en ook beskamend is dit om die ywer en opoffering te bemerk waarmee sommige onder die moeilikste omstandighede die dienste bywoon. Daar is nog veel wat verrig moet word. Die moontlikhede is groot. Die stad brei uit ook in hierdie rigting, en die pragtige gesig wat vanhier oor Pretoria verkry word, sal vele toekomstige bouers hierheen trek. Maar 'n nog skoner gesig is die gesig van die toekoms, wanneer hier 'n groot gemeente opgebou sal wees wat sal help om die koninkryk van Christus ook tot ver oor die heuwels van Pretoria uit te brei.”





</doc>
<doc id="101606" url="https://af.wikipedia.org/wiki?curid=101606" title="NG gemeente Hartbeesspruit">
NG gemeente Hartbeesspruit

Die NG gemeente Hartbeesspruit was 'n gemeente van die Nederduitse Gereformeerde Kerk in Pretoria, maar dit het op 13 September 1998 met "Queenswood" as Hartbeesspruit-Queenswood gesmelt.

Hartbeesspruit het in 1985 257 doop- en 846 belydende lidmate gehad terwyl di. H.J.S. Gouws en F.A. Grobler die leraars was. In daardie jaar het Queenswood, wat in 1963 gestig is, 575 doop- en 2 836 belydende lidmate gehad. In 2015, het Hartbeesspruit-Queenswood se dooplidmate 153 getel en sy belydende lidmate 1 027, met ander woorde onderskeidelik 679 en 2 655 minder as 30 jaar vantevore. Die leraars was toe dr. W.S. Boshoff, J.J. Gerber en ds. K.E. Albrecht, terwyl ds. J.A. van den Berg pastorale hulp en geestelike werker by Huis Herfsblaar was. Die gemeente het twee kerkgeboue: die Steenkerk by Garretlaan 249, Queenswood, en die Klipkerk by Pretoriusstraat 1200, Hatfield, die tuiste van die destydse gemeente Hartbeesspruit.

Die buitengewone groei wat die Transvaalse Kerk in die dertiger jare ondervind het, het ten gevolg gehad dat die groot gemeente Pretoria-Oos, die derde oudste in die Jakarandastad, vanaf 1942 'n algehele gedaantewisseling ondergaan het. Van 1942 tot 1947 is vyf dogtergemeentes afgestig, waarvan Hartbeesspruit die tweede jongste is.

Op die aand van 17 April 1947 is die gemeente in die voorstede Hatfield en Colbyn in die kerksaal van die Metodistekerk, onder blyke van groot belangstelling, gestig. Die gemeente is genoem na die byna onbekende spruit wat deur die Universiteitsproefplaas in die rigting van Derdepoort kronkel; binne vier jaar het die naam van die gemeente soveel opgang gemaak, dat 'n spoorweghalte in die hartjie van die gemeente en naby die kerksaal waar ook die terrein vir die toekomstige kerk beskikbaar was, dieselfde naam dra.

Aan werkers het dit nie ontbreek nie. Talle manne wat in die moedergemeente op die voorpunt gestaan het, is op die eerste kerkraad gekies en reeds op die eerste kerkraadsvergadering op 22 April het dit geblyk dat daar geen gebrek aan entoesiasme en toekomsplanne is nie. Van toe af ontwikkel sake met rasse skrede en op 14 Mei word ds. P.F.D. Weiss, een van die medeleraars van Pretoria-Oos en die eggenoot van die skrywer en vertaler Hymne Weiss, tot leraar van die gemeente beroep. Hy het die beroep aanvaar en voor sy bevestiging op 5 September 1947 het die kerkraad reeds ver gevorder met die planne vir die bou van 'n kerksaal.

Dit was egter nie lank nie of die jong gemeente was vakant by die aanvaarding deur ds. Weiss van 'n professoraat in Semitiese Tale aan die Universiteit Stellenbosch in Februarie 1948. Die vakature is gelukkig gou gevul en vier maande later, op 26 Junie, word ds. J.P.W. de Vries, vroeër van Witbank, as leraar in die Chemiesaal van die Universiteit van Pretoria bevestig.

Nieteenstaande die moeilikhede wat daar indertyd in die boubedryf geheers het, is die hoeksteen van die kerksaal op 7 Augustus 1948 deur prof. dr. D.J. Keet, die eerste leraar van die moedergemeente Pretoria-Oos, gelê. Die inwyding van die ruim saal het op 6 Februarie 1949 in teenwoordigheid van 'n groot aantal gemeentelede en belangstellendes plaasgevind. By die geleentheid het die waardige prof. dr. G.M. Pellissier as redenaar opgetree.

Van toe af was hierdie gewyde gebou die brandpunt van die gemeentelike bedrywighede, want, skryf die gemeente se medewerker in "Ons gemeentelike feesalbum" van 1952, “hoewel die ledetal van die gemeente nie groot is nie, word ook hier diegene aangetref by wie daar 'n diepe begeerte is om die Koning van die Kerk in opregtheid te dien.”

Die kerkgebou, ontwerp deur Gerard Moerdyk en Henry Watson, is omstreeks 1962 gebou.





</doc>
<doc id="101607" url="https://af.wikipedia.org/wiki?curid=101607" title="NG gemeente Suidoos-Pretoria">
NG gemeente Suidoos-Pretoria

Die NG gemeente Suidoos-Pretoria, wat ook die bynaam Stellastraat het vanweë die kerkgebou se ligging op die hoek van Olivier- en Stellastraat in Waterkloof, is ’n gemeente van die Nederduitse Gereformeerde Kerk in Pretoria.

Die gemeente het in 1985 735 doop- en 2 167 belydende lidmate gehad en is destyds bedien deur vier leraars: P.S. Strümpfer, G.J.C. Venter, C.J.A. Vos en J.G. du Plessis. In 2015, toe die dooplidmate 613 getel het en die belydende lidmate 2 046, was die leraars dr. J.D. Kirkpatrick, di. M.J. Basson, A.M. Pienaar en F. de Wet, terwyl ds. M. de Wet ’n termynpos beklee het.

Met die jare het Pretoria so uitgebrei dat dié gemeente lankal nie meer die suidoostelike punt van Pretoria is nie; daarom het die gemeente besluit om bekend te staan as die Stellastraatgemeente.

Die gemeente Suidoos-Pretoria het by afstigting, soos sy naam aandui, die suidoostelike voorstede van die administratiewe hoofstad beslaan, te wete Brooklyn, Menlopark, Hazelwood, Waterkloof en Nieuw-Muckleneuk, benewens Garsfontein en omgewing. Dit is die jongste van vyf gemeentes wat binne vyf jaar uit Pretoria-Oos ontstaan het. In Augustus 1947 is die gemeente amptelik afgestig. Die eerste diens is in die opelug gehou op ’n kaal stuk grond wat op die kaart as Niemeyersplein aangedui is. In die skaduwee van 'n ghwarriebos het die prediker, dr. W. Nicol, destyds leraar van Pretoria-Oos, stelling geneem agter 'n eenvoudige kateder, die diens gelei en die eerste kerkraadslede voorgestel.

Nadat 'n paar weke lank gebruik gemaak is van 'n klaskamer in die skool, kon die gemeente vir sy eredienste sy intrek neem in 'n doelmatige saal in Nieuw-Muckleneuk. Sowat ses maande ná die stigting van die gemeente is die eerste leraar bevestig in die persoon van ds. J.F. du Toit, voorheen van die moedergemeente, Pretoria-Oos.

Die gemeente was besonder groeikragtig, en het in die kort tyd van vier jaar sy ledetal meer as verdubbel. 'n Beplanningskommissie was toe reeds besig om te ondersoek watter stappe gedoen moet word met die oog op verdere afstigting. Destyds was die grootste onder die buitengewone take van die gemeente die daarstelling van 'n sentrale kerkgebou, aangesien die saal al die kerkgangers nie meer kon bevat nie en daarby moeilik bereikbaar was vir 'n groot deel van die gemeente.





</doc>
<doc id="101608" url="https://af.wikipedia.org/wiki?curid=101608" title="NG gemeente Silverton">
NG gemeente Silverton

Die NG gemeente Silverton was ’n gemeente van die Nederduitse Gereformeerde Kerk in Pretoria en in die Oostelike Sinode (die ou Oos-Transvaal), maar dis later ingelyf by Skuilkruis weens die veranderende demografie van Silverton waar ook die gemeente Silvertonpark ingelyf is, en wel by Meyerspark. Van drie Silvertonse gemeentes dra tans (2015) nog net Silvertonkruin (1975) die woongebied se naam.

Dié gemeente aan die grense van Pretoria is op 27 Januarie 1945 gestig. Vroeër was dit 'n wyk van die gemeente Pretoria-Oos. Eintlik heet die dorpie Silverton (later ’n voorstad van Pretoria) na 'n silwermyn wat baie jare gelede in die omgewing ontgin is.

Die vaders van hierdie omgewing was mnre. Pieter van Wyk en A.C. Vlok, wat byna 'n halwe eeu lank óf hierdie wyk óf later die gemeente in kerkrade verteenwoordig het. Hoewel met afstigting nie 'n deel van die stad nie, het tog ook in hierdie stiller dele reeds destyds die probleme van 'n voorstedelike omgewing geheers, aangesien almal wat hier woon hulle verdienste in die stad het en vir die grootste gedeelte van die dag uithuisig is. Dit sal waarskynlik nie beter gaan in die toekoms nie, is in 1952 in Ons gemeentelike feesalbum voorspel, omdat die onmiddellike omgewing van die dorpie reeds aangewys is as die terrein van toekomstige swaar nywerhede. Hiermee is reeds 'n begin gemaak met die £10 000 000-skema van die SAS en H se werkwinkels.

Die gemeente kon aan die begin van 1951 sy nuwe pastorie inwy en so 'n lang gekoesterde ideaal verwesenlik. Die eerste leraar van die gemeente was ds. B.J.K. Anderssen. Die plek van aanbidding was 'n baie sierlike saal wat in 1925 gebou is. Besondere kenmerk van die argitektuur is die mooi Constantia-gewel. Die ledetal van die gemeente wat by die afstigting 450 getel het, het binne die eerste ses jaar stadig toegeneem tot 650 lede. 

In 1952 skryf Silverton se medewerker in Ons gemeentelike feesalbum: “Ook hierdie gemeente verbly hom in die vooruitsig van die driehonderdjarige feesviering van ons volksplanting. Dit is ook sy opregte bede dat die hele volk in daardie jaar hom sal opmaak én terugkeer na daardie Gereformeerde godsdiens wat Jan van Riebeeck as sy roeping beskou het om hier te propageer.”





</doc>
<doc id="101609" url="https://af.wikipedia.org/wiki?curid=101609" title="Río Beni">
Río Beni

Die Río Beni is die grootste sytak van die Río Madre de Dios, saam met die Río Mamoré een van die Rio Madeira se twee bronriviere, wat weereens die grootste sytak van die Amasonerivier in Suid-Amerika is. Die rivier, met 'n lengte van 1 100 km, vloei deur Sentraal- en Noord-Bolivië.

Die Río Beni ontstaan deur die saamvloei van die Río de la Paz en Río Cotacajes naby Oruro in die suidweste van Bolivië. In die noordweste daarvan is dié land se regeringsetel La Paz en die Titicacameer geleë. Die Río Beni vloei in noordelike rigting deur die Andes se voetheuwels in die noorde van Bolivië, waar die Río Beni naby Nova Mamoré in die Rio Madeira uitmond.

Die grootste sytakke (stroomaf):


</doc>
<doc id="101610" url="https://af.wikipedia.org/wiki?curid=101610" title="Rio Guaporé">
Rio Guaporé

Die Rio Guaporé (Spaans: "Río Iténez") is die grootste sytak van die Río Mamoré, saam met die Río Madre de Dios een van die Rio Madeira se twee bronriviere, wat weereens die grootste sytak van die Amasonerivier in Suid-Amerika is. Die rivier, met 'n lengte van 1 210 km, vloei deur Wes-Brasilië en Noordoos-Bolivië.

Die Rio Guaporé ontspring naby Pontes e Lucerda op die Parecis-plato in die Brasiliaanse deelstaat Mato Grosso. In die ooste daarvan ontspring die Río Paraguay. Die Rio Guaporé vloei aansluitend in noordoostelike rigting en vorm vir sowat 970 km die grens tussen Brasilië en Bolivië, voordat die rivier naby Sorpresa, Rondônia, in die Río Mamoré uitmond.


</doc>
<doc id="101611" url="https://af.wikipedia.org/wiki?curid=101611" title="Río Madre de Dios">
Río Madre de Dios

Die Río Madre de Dios (Spaans: [ˈmaðɾe ðe ðjos]; letterlik "Moeder van God se rivier") is saam met die Río Mamoré een van die Rio Madeira se twee bronriviere, die grootste sytak van die Amasonerivier in Suid-Amerika. Die rivier, met 'n lengte van 1 060 km, vloei deur Oos-Peru en Noord-Bolivië.

Die Río Madre de Dios ontspring oos van Cusco in die Peruviaanse Andes. In die weste daarvan ontspring die Río Ucayali, saam met die Río Marañón een van twee bronriviere van die Amasonerivier. Die Río Madre de Dios vloei aansluitend in noordoostelike rigting deur die oostelike Peru en noordelike Bolivië. Naby Riberalta mond die Río Beni, die Río Madre de Dios se grootste sytak, in die rivier in. 'n Wyle later, op die grens tussen Bolivië en Brasilië, vloei die rivier met die uit suidelike rigting komende Río Mamoré saam en die hoofloop van die Rio Madeira ontstaan.

Die grootste sytakke (stroomaf):


</doc>
<doc id="101612" url="https://af.wikipedia.org/wiki?curid=101612" title="Río Mamoré">
Río Mamoré

Die Río Mamoré (Portugees: "Rio Mamoré") is saam met die Río Madre de Dios een van die Rio Madeira se twee bronriviere, die grootste sytak van die Amasonerivier in Suid-Amerika. Die rivier, met 'n lengte van 1 930 km, vloei deur Noordoos-Bolivië en Wes-Brasilië.

Die Río Mamoré ontstaan deur die saamvloei van Río Chapare en Río Ichilo. Aansluitend vloei die rivier deur Trinidad. Verder noord bereik die Río Mamoré die grens van Brasilië, waar die Rio Guaporé, die rivier se grootste sytak, uitmond. 'n Wyle later vloei die rivier saam met die Río Madre de Dios, wat uit 'n westelike rigting kom, om die hoofloop van die Rio Madeira te vorm.

Die grootste sytakke (stroomaf):


</doc>
<doc id="101613" url="https://af.wikipedia.org/wiki?curid=101613" title="Suid-Afrikaanse Grand Prix">
Suid-Afrikaanse Grand Prix

Die Suid-Afrikaanse Grand Prix was 'n motorwedren wat by die Kyalami Grand Prix-renbaan en voor dit by die Prins George-renbaan in Suid-Afrika plaasgevind het. Dit het in 1967 verskuif na die Kyalami Grand Prix-renbaan waar dit tot en met die laaste wedren daar aangebied is.

Die eerste wedren vind in die jaar 1934 by die Prince George-renbaan in Oos-Londen plaas. Die Suid-Afrikaanse Grand Prix was aanvanklik as slegs 'n Grand Prix motorsportgeleentheid aangebied en het nie deel uitgemaak van die Formule Eenwêreldkampioenskap nie. Die Grand Prix is 33 keer gehou en het vanaf 1962 25 keer vir die Formule 1 wêreldkampioenskap getel. As gevolg van die Tweede Wêreldoorlog is die Grand Prix tydelik gestaak vanaf 1940 tot en met 1959. Dit het voorgegaan in 1960 tot dit weer in 1985 gestaak is weens boikotte deur die buiteland teen die regering se apartheidsbeleid. Na die einde van apartheid is daar nog twee laaste wedrenne in 1992 en 1993 gehou maar is weens die groot onkoste nie as winsgewend deur die koördineerders beskou nie. Daar is sedertdien nie weer 'n Suid-Afrikaanse Grand Prix aangebied nie.

In April 2018 het Adrian Scholtz, hoof- uitvoerende beampte van Motorsport Suid-Afrika, Suid-Afrika se moontlike terugkeer tot die Formule Een se Grand Prix-kalender bespreek. Hy sê dat die belangrikste struikelblokke die hoë koste vir die aanbied van so 'n geleentheid en die feit dat tans nie een van die Suid-Afrikaanse renbane aan FIA se vereistes vir die gasheer van 'n Formule Een-ren voldoen nie, hoewel Kyalami naby kom. Die moontlikheid van 'n Suid-Afrikaanse Grand Prix in Kaapstad is ook al bespreek.


</doc>
<doc id="101614" url="https://af.wikipedia.org/wiki?curid=101614" title="Europese Grand Prix">
Europese Grand Prix

Die Europese Grand Prix is die naam wat aan verskeie Formule Een-kampioenskapswedrenne gegee word wat by verskillende renbane in Europa plaasvind.

Die Europese Grand Prix is gedurende die mid-1980's ingestel en gereeld gehou vanaf 1999 tot 2012. 'n Onlangse gasheer vir hierdie geleentheid was die Valencia Straatbaan in Valencia, Spanje, wat die ren van 2008 tot 2012 aangebied het.

Die wedren is van die kalender verwyder in 2013, maar is hervat in 2016, hierdie keer aangebied op die nuwe Bakoe-straatrenbaan in Bakoe, die hoofstad van Azerbeidjan. Laasgenoemde wedren staan egter vanaf die 2017 Formule Een-seisoen bekend as die Azerbeidjanse Grand Prix, en nie meer as die Europese Grand Prix nie.


</doc>
<doc id="101615" url="https://af.wikipedia.org/wiki?curid=101615" title="Sweedse Grand Prix">
Sweedse Grand Prix

Die Sweedse Grand Prix was 'n Formule Een-kampioenskapswedren wat by die Skandinawiese Renbaan in Swede vir ses jaar, tussen 1973 en 1978, gehou is.


</doc>
<doc id="101616" url="https://af.wikipedia.org/wiki?curid=101616" title="Caesars Palace Grand Prix">
Caesars Palace Grand Prix

Die Caesars Palace Grand Prix was 'n Formule Een-kampioenskapswedren wat by die Caesars Palace Grand Prix-renbaan in Las Vegas, Verenigde State plaasvind het. Dit was slegs twee keer gehou, in 1981 en 1982.


</doc>
<doc id="101617" url="https://af.wikipedia.org/wiki?curid=101617" title="Indiese Grand Prix">
Indiese Grand Prix

Die Indiese Grand Prix was 'n Formule Een-kampioenskapswedren wat drie keer by die Buddh Internasionale Renbaan in Indië 2011-2013 aangebied is. Die ren kom nie meer op die Formule Eenkalender voor nie, weens 'n belastingdispuut wat die FIA met die staat Uttar Pradesh van Indië het.

Al drie die Indiese Grands Prix is by die Buddh-baan gehou.


</doc>
<doc id="101618" url="https://af.wikipedia.org/wiki?curid=101618" title="Switserse Grand Prix">
Switserse Grand Prix

Die Switserse Grand Prix was die premier motorresies van Switserland. In sy latere jare was dit 'n Formule Een-ren.

"Byeenkomste wat nie deel was van die Formule Een Wêreldkampioenskap nie wys in 'n pienk agtergrond."


</doc>
<doc id="101619" url="https://af.wikipedia.org/wiki?curid=101619" title="Detroit Grand Prix">
Detroit Grand Prix

Die Detroit Grand Prix is 'n Formule Een motorwedren wat op die Detroit straatbaan in Detroit, Verenigde State gehou was. Die Grand Prix het sewe keer plaasgevind, van 1982–1988.


</doc>
<doc id="101620" url="https://af.wikipedia.org/wiki?curid=101620" title="Hollandse Grand Prix">
Hollandse Grand Prix

Die Hollandse Grand Prix is 'n motorwedren wat van 1948 tot 1985 vir 34 byeenkomste aangebied was. Die wedren het in 1952 deel geword van die Formule Een Wêreldkampioenskap.

Die Hollandse Grand Prix was by die 4.252 km lange Zandvoort-renbaan in Zandvoort, Nederland gehou.


</doc>
<doc id="101622" url="https://af.wikipedia.org/wiki?curid=101622" title="Koreaanse Grand Prix">
Koreaanse Grand Prix

Die Koreaanse Grand Prix (Koreaans: 코리아 그랑프리) was 'n Formule Eenmotorwedren wat vierkeer van 2010–2013 in Yeongam, Suid-Korea plaasgevind het. Die wedren is na vier seisoene van die Formule Een-kalender verwyder omdat dit ongewild was by ondersteuners en baie leë sitplekke in die pawiljoene vir elke Grand Prix gelaat het. Dit is deels veroorsaak deur die baan se geografiese ligging en die gebrek aan akkommodasie in die omliggende gebied. 


</doc>
<doc id="101625" url="https://af.wikipedia.org/wiki?curid=101625" title="Nineve">
Nineve

Nineve (Akkadies: "Ninua"; voorheen Ninevé in Afrikaans) is ’n antieke Mesopotamiese stad aan die oosteroewer van die Tigrisrivier; dit was die hoofstad van die Nieu-Assiriese Ryk en ’n belangrike kruispunt van handelsroetes op die Tigris. Dit het veral tydens die bewind van koning Ashurnasirpal II begin floreer. Die stad het tussen 100 000 en 150 000 inwoners gehad. In sy mure was 15 poorte en ’n uitgebreide stelsel van 18 kanale het water uit die heuwels na Nineve vervoer.

Dit was sowat 50 jaar lank die grootste stad in die wêreld. Die voorspelling van die verwoesting van Nineve in die Bybel het later gelei tot die berou en redding van die inwoners. Dit is egter eindelik in 612 v.C., ná ’n bitter tydperk van burgeroorlog in Assirië, verwoes deur ’n ongewone koalisie van voormalige inwonervolke, die Babiloniërs, Mede, Perse, Chaldeërs, Skitiërs en Kimmeriërs. Die stad se ruïnes lê oorkant die rivier van die moderne stad Mosoel in Irak. Die twee belangrikste grafheuwels binne die stadsmure is Kouyunjik, die Noordelike Paleis, en Nabi Joenoes.

Uitgrawings word sedert die 19de eeu op die terrein gedoen, en talle paleise en tempels is al ontdek. Van die stadspoorte is ook gerekonstrueer. Groot kommer bestaan egter tans oor die agteruitgang van die terrein, veral weens moderne uitbreidings in die gebied, plundery en die optrede van die ekstremistiese militantegroep Isis.

Die naam Nineve kom van die Latynse "Ninive" en Antieke Griekse "Nineyḗ" (Νινευή), onder invloed van die Bybelhebreeuse "Nīnewēh" (נִינְוֶה). Dit kom weer van die Akkadiese "Ninua" (var. "Ninâ"). of Oudbabiloniese "Ninuwā". 

Die oorspronklike betekenis van die naam is onseker, maar verwys dalk na ’n beskermgodin. Die wigskrifvorm vir "Ninâ" is ’n vis in ’n huis, wat dalk na "Plek van Vis" verwys, of dalk na ’n godin wat met visse of die rivier self verbind is. Later is gesê die stad is aan "die Isjtar van Nineve" gewy, en "Nina" was een van die Babiloniese name van dié godin.

Die antieke grafheuwels van Kouyunjik en Nabi Joenoes is geleë op ’n gelykte van sowat 750 ha op die vlakte naby die sameloop van die Tigris- en die Chosr-rivier en word afgebaken deur ’n steenwal van sowat 12 km lank. Dit is nou ’n groot gebied vol ruïnes wat plek-plek bedek word deur nuwe voorstede van die stad Mosoel.

"Nabi Joenoes" is die Arabies vir "profeet Jona". "Kouyunjik" was, volgens Layard, ’n Turkse naam en was aan die Arabiere bekend as "Armoesjeea". Dit het vermoedelik ’n verbintenis gehad met die Kara Kojoenloe-dinastie.

Nineve was ’n belangrike kruispunt van handelsroetes op die Tigris. Dit het ’n sentrale posisie beklee aan die groot weë tussen die Middellandse See en die Indiese Oseaan, en het die Ooste en Weste so verbind. Sy rykdomme het uit verskeie oorde gekom, en dit het een van die grootste antieke stede in dié streek geword, asook die hoofstad van die Nieu-Assiriese Ryk.

Nineve was een van die oudste en grootste stede van die antieke tyd. Die gebied is al in 6000 v.C. bewoon, en teen 3000 v.C. was dit ’n belangrike plek vir die aanbidding van die Akkadiese godin Isjtar. Die vroeë stad is gebou op ’n verskuiwingslyn en het groot skade gely in ’n paar aardbewings. In een so ’n voorval is die eerste tempel van Isjtar verwoes – dit is toe in 2260 v.C. deur die Akkadiese koning Manishtusu herbou.

Volgens tekste uit die Hellenistiese tydperk en later was ene Ninus die stigter van Nineve, hoewel daar geen historiese bewyse daarvoor bestaan nie. Die historiese Nineve word genoem tydens die bewind van Shamshi-Adad I omstreeks 1800 v.C. as ’n plek vir die aanbidding van Isjtar, wie se kultus die rede vir die stad se vroeë belangrikheid was. Die godin se standbeeld is in die 14de eeu v.C. na farao Amenhotep III van Egipte gestuur op bevel van die koning van Mitanni. Die Assiriese stad Nineve het vir ’n halfeeu een van Mitanni se afhanklike state geword tot in die vroeë 14de eeu v.C., toe die Assiriese koning Ashur-uballit I dit in 1365 v.C. herower het. Hy het die Mitanni-ryk omvergewerp en die Middel-Assiriese Ryk (1365–1050 v.C.) gestig.

Daar is nie veel bewyse dat Assiriese konings in die tweede millennium v.C. baie bouwerk in Nineve laat doen het nie; dit lyk of dit net ’n plattelandse dorp was. Eers in die tyd van die Nieu-Assiriese Ryk, veral tydens die bewind van Ashurnasirpal II (bewind: 883–859 v.C.) en daarna, is die stad aansienlik uitgebrei. Daaropvolgende konings soos Sargon II, Sennacherib, Esarhaddon en Ashurbanipal het nuwe paleise laat bou: tempels vir Sin, Assoer, Nergal, Sjamasj, Ninoerta, Isjtar en Naboe (die Bybelse Nebo).

Dit was Sennacherib (Sanherib in die Bybel) wat Nineve uitgebrei het tot ’n grootse stad (c. 700 v.C.). Hy het nuwe strate en pleine laat aanbring en die beroemde "paleis sonder weerga" laat bou; die plan van die paleis is ontdek en daarvolgens was die gebou 503 x 242 m. Dit het minstens 80 kamers gehad, waarvan baie standbeelde teen die mure gehad het. ’n Groot getal wigskriftablette is in die paleis gevind. Daarvolgens was die soliede fondament van kalksteenblokke en modderstene gemaak en was dit 22 m hoog. Die moddersteenmure daarop was nog 20 m hoog. Weerskante van die belangrikste deuropeninge was enorme steenfigure van tot 30 000 kg; daaronder was baie leeus en bulle met vlerke en ’n man se kop. 

Ook klippanele van 3 000 m wat in vlakreliëf uitgebeitel is, is ontdek waarop bouwerk aan die paleis uitgebeeld is, ook van die kap van die standbeelde. Die meeste van die standbeelde het tussen 9 000 en 27 000 kg geweeg. Gevegstonele is ook op die klippanele uitgebeeld, soos mense wat deurboor word en Sennacherib se manne wat voor hom paradeer met oorlogsbuit. Hy het ook met sy oorwinnings gespog; hy het van Babilon geskryf: "Sy inwoners, jonk en oud, het ek nie gespaar nie, en ek het die strate van die stad met hul lyke gevul." Hy het later ook oor ’n ander veldslag geskryf: "En Hiskia van Juda wat nie aan my juk wou oorgee nie . . . hom het ek in Jerusalem, sy koninklike stad, stilgemaak soos ’n voël in ’n hok. Ek het beleëringswalle teen hom gegooi en enigeen wat by sy stadspoort uitgekom het, laat boet vir sy misdaad. Sy stede wat ek geplunder het, het ek uit sy grondgebied gesny." 

In dié tyd het Nineve sowat 7 km beslaan en in sy mure was 15 poorte. ’n Uitgebreide stelsel van 18 kanale het water uit die heuwels na Nineve vervoer en verskeie dele van ’n manjifiek geboude akwaduk wat Sennacherib laat bou het, is by Jerwan, sowat 65 km van die stad af, ontdek. Die ommuurde stad het meer as 100 000 inwoners gehad (dalk nader aan 150 000), amper dubbel soveel as Babilon in dié tyd; dit was dus een van die grootste stede ter wêreld.

Sommige geleerdes glo die tuin met sy uitgebreide besproeiingswerk wat Sennacherib langs sy paleis laat bou het, het die oorspronklike Hangende Tuin van Babilon ingesluit.

Nineve het nie lank ’n grootse stad gebly nie. Omstreeks 627 v.C., ná die dood van sy laaste groot koning, Ashurbanipal, het die Nieu-Assiriese Ryk begin verbrokkel weens ’n paar bitter burgeroorloë, en in 616 v.C. is Assirië aangeval deur sy voormalige leenmanne, die Babiloniërs, Chaldeërs, Mede, Perse, Skitiërs en Kimmeriërs. Kalhu (later Nimroed, ook naby Mosoel) is omstreeks 616 v.C. verwoes en die geallieerde magte het Nineve eindelik in 612 v.C. bereik en die stad beleër en verwoes ná bitter gevegte van huis tot huis. Die meeste van die inwoners wat nie kon vlug nie, is óf vermoor óf uit die stad na die platteland verban. Argeoloë het baie geraamtes hier ontdek van lyke wat nie destyds begrawe is nie. Die Assiriese Ryk het hierna teen 605 v.C. tot ’n einde gekom, en die Mede en Babiloniërs het die kolonies tussen hulle verdeel.

Die stad was hierna eeue lank onbewoon, met net ’n paar Assiriërs wat tussen die ruïnes gewoon het tot met die Sassanidiese tydperk, hoewel daar steeds Assiriërs in die omliggende gebiede woon. Die stad is weer genoem met die Slag van Nineve in 627 n.C. tussen die Oos-Romeinse Ryk en die Sassanidiese Ryk van Persië naby die antieke stad. Van die Arabiese oorname in 637 n.C. tot in die moderne tydperk is die stad Mosoel aan die oorkantse oewer van die Tigris die opvolgerstad van die antieke Nineve.

In die Hebreeuse Bybel word Nineve die eerste keer in Genesis genoem en Asjoer as die stigter daarvan. Die vertalers van sommige moderne Bybels vertolk die naam "Asjoer" in die Hebreeuse teks as die land "Assirië" eerder as ’n persoon, en dit maak Nimrod, eerder as Asjoer, die stigter van Nineve. In die Afrikaanse Bybel word Nimrod pertinent genoem as die stigter: "Nimrod se koninkryk het begin by Babel, Erek, Akkad en Kalne, almal in Sinar. Van hier af het hy na Assirië toe gegaan en Nineve, Regobot-Ir en Kalag gebou." (Gen 10:11, 12.)

Nineve was tydens die Bybelse bewind van Hiskia van Juda en die lewe van die profeet Jesaja die florerende hoofstad van Assirië en die tuiste van koning Sanherib (2 Kon 19:36). In die Bybel word ook genoem Nineve was die plek waar Sanherib deur sy twee seuns vermoor is voordat hulle na die leengebied Ararat gevlug het (Jes 37:38). Die Bybelboek Nahum bestaan amper net uit profetiese veroordelings van Nineve. Die verwoesting van die stad word ook voorspel (Nah 3:7, 3:19, 2:10, ens.); dit sou vreemd, skielik en tragies gewees het. Volgens die Bybel sou dit deur God se toedoen gewees het weens Assirië se hoogmoed en verdrukking (Nah 1:15). Ook die profeet Sefanja voorspel die stad se verwoesting en die val van die ryk waarvan dit die hoofstad was (Sef 2:13-15).

Die boek Jona, wat afspeel in die dae van die Assiriese Ryk, beskryf Nineve ook as ’n "baie groot stad: ’n mens het drie dae gevat om dit deur te stap" (Jona 4:11). Maar dit kan ook wees dat dit drie dae geduur het om deur al die buurte te stap, wat ooreenstem met die grootte van die antieke Nineve. Die ruïnes van Kouyunjik, Nimroed, Karamles en Chorsabad vorm die vier hoeke van ’n ongelyksydige vierhoek. Die ruïnes van Nineve, wat binne dié vierhoek lê, word gewoonlik beskou as bestaande uit dié vier terreine. 

Die boek Jona beeld Nineve uit as ’n bose stad wat dit verdien om vernietig te word. God stuur Jona om vir die inwoners te preek oor die naderende verwoesting van hul stad en hulle vas en rou dan (Jona 3:5). As gevolg hiervan besluit God om die stad te spaar (Jona 3:10). Toe Jona protes aanteken, sê God hy is besorg oor die inwoners, wat nie die verskil tussen reg en verkeerd ken nie ("’n stad waarin daar meer as honderd en twintig duisend mense is wat nie weet wat reg of verkeerd is nie, en ook nog baie diere" (Jona 4:11). Nineve se berou en redding word ook in die Nuwetestamentiese Bybelboeke Matteus (Matt 12:41) en Lukas (Luk 11:32) genoem. Vandag vier die Oriëntaal-Ortodokse kerke van die Midde-Ooste steeds die drie dae wat Jonas in die vis deurgebring het tydens die Vas van Nineve. Kerke moedig hul lidmate aan om in dié tyd geen vleis, vis of suiwelprodukte te eet nie.

Voor die groot argeologiese uitgrawings in die 19de eeu was daar feitlik geen historiese kennis van die Assiriese Ryk en sy groot hoofstad nie. Van ander stede wat verval het, soos Palmyra, Persepolis en Thebe was daar ruïnes wat aangedui het waar hulle geleë was en stories oor hul gloriedae vertel het, maar van Nineve het oënskynlik niks oorgebly nie en selfs die plek waar dit gestaan het, was ’n onderwerp van gissing.

In die dae van die Griekse historici Ctesias en Herodotos, 400 v.C., was Nineve iets van die verlede, en toe die historikus Xenophon daar verby is, het niemand eens meer die naam onthou nie. Dit was heeltemal begrawe.

In sy "History of the World" (omstreeks 1616) het sir Walter Raleigh verkeerdelik aangeneem Nineve het oorspronklik die naam Campsor gehad voordat Ninus dit volgens veronderstelling herbou het. Dit is steeds geglo toe die nuus van Layard se ontdekkings (sien onder) die Weste bereik.

Die terrein is die eerste keer deur Europeërs geïdentifiseer ná die Duitse verkenner Carsten Niebuhr se Deense ekspedisie van 1761-1768. Niebuhr het daarna geskryf hy het nie geweet hy was op so ’n besonderse terrein nie totdat hy naby die rivier gekom het. "Toe het hulle vir my ’n dorp op die groot heuwel gewys wat hulle Nunia genoem het, en ’n moskee waar die profeet Jona begrawe is. ’n Ander heuwel in hierdie streek word Kalla Nunia genoem, of die kasteel van Nineve. Daarop lê ’n dorpie, Koindsjug."

In 1842 het die Franse konsul-generaal van Mosoel, Paul-Émile Botta, die groot grafheuwels begin verken wat aan die oorkantse oewer van die Tigris lê. Die Arabiere wat hy in diens geneem het, het tot hul verbasing afgekom op die ruïne van ’n gebou by die grafheuwel van Chorsabad; toe dit verder ondersoek is, het dit geblyk dis die koninklike paleis van Sargon II, wat toe deursoek is vir standbeelde en ander waardevolle relieke.
In 1847 het die jong Britse avonturier sir Austen Henry Layard die ruïne verken. In die Kuyunjik-grafheuwel het hy in 1849 die verlore paleis van Sennacherib met sy talle kamers en enorme vlakreliëfs ontdek, asook die beroemde biblioteek van Ashurbanipal met 22 000 wigskrif-kleitablette. Die meeste van Layard se vondste is na die Britse Museum gestuur, maar twee groot stukke is aan die Britse aristokraat en skrywer lady Charlotte Guest gegee en het eindelik in die Metropolitaanse Kunsmuseum beland. Die uitgrawings en bestudering van Nineve het die rykdom en glorie van antieke Assirië ontbloot onder konings soos Esarhaddon (681–669 v.C.) en Ashurbanipal (669–626 v.C.).

Die opgrawings is voortgesit onder die Assirioloë George Smith van Brittanje, Hormuzd Rassam (self ’n Assiriër) en ander, en groot Assiriese skatte is ontdek en na Europese museums gestuur. Paleis ná paleis is ontdek met hul versierings en kunswerke wat die tradisies, oorlogs- en vredestye, godsdiens, argitektuur en ryk lewe van die Assiriese konings uitgebeeld het.

Aan die begin van die 20ste eeu is die grafheuwel van Kouyunjik verder verken deur argeoloë van die Britse Museum. Hulle het hulle toegespits op die terrein van die Tempel van Naboe, die god van geskrifte, waar nog ’n wigskrifbiblioteek sou bestaan het. So ’n biblioteek is egter nie ontdek nie: dit is waarskynlik verwoes deur die bedrywighede van die latere inwoners.

Opgrawings het weer in 1927 onder Campbell Thompson begin. Dit is ook gedoen by Nebi Joenoes en buite die mure van Kouyunjik. Hier, naby die noordwestelike hoek van die mure, onder die sypaadjie van ’n nuwer gebou, is 300 fragmente gevind wat die koninklike annale van Sennacherib, Esarhaddon en Ashurbanipal uitstip, asook ’n prisma van Esarhaddon wat feitlik ongeskonde was.

Ná die Tweede Wêreldoorlog is verskeie opgrawings deur Irakse argeoloë gedoen, onder andere Mohammed Ali Mustafa (1951 tot 1958). Sy werk is van 1967 tot 1971 deur Tariq Madhloom voortgesit. 

Van 1987 tot 1990 is ’n reeks opgrawings ook deur die Britse argeoloog professor David Stronach van die Universiteit van Kalifornië gedoen; hy het sy aandag toegespits op verskeie poorte, die stad se moddersteenmure en die stelsel waarmee water na Nineve vervoer is in tye van beleg.

Vandag word die Nineve-terrein deur twee groot grafheuwels, Kouyunjik en Nabi Joenoes, asook die oorblyfsels van die stadsmure gekenmerk. Die Nieu-Assiriese vlakke van Kouyunjik is in ’n groot mate verken. Nabi Joenoes is in ’n mindere mate verken omdat daar ’n Arabiese Moslem-tombe van die profeet Jona op die terrein ontdek is. Op 24 Julie 2014 het Isis die tombe verwoes as deel van hul veldtog om "nie-Islamitiese" heiligdomme te vernietig.



Die ruïnes van Nineve word omring deur die oorblyfsels van ’n enorme klip- en moddersteenmuur uit 700 v.C. Dit was sowat 12 km lank; dit het bestaan uit ’n klipmuur van sowat 6 m hoog, wat omring is deur ’n moddersteenmuur van sowat 10 m hoog en 15 m dik. Bo-op die klipmure was kantele.

In die stadsmure was 15 poorte. Hulle het nie net as kontrolepunte gedien vir mense wat die stad binnegegaan en verlaat het nie, maar ook as kasernes en wapenkamers. Wanneer die binne- en buitedeure gesluit was, het dit die stad in ’n fort omskep. ’n Trap het gelei van elke binnekamer na die bopunt van die moddersteenmuur. Van Februarie 2015 af word die stadsmuur deur Isis vernietig.

Vyf van die poorte is in ’n mate deur argeoloë verken:

Die naam word vertaal as "Poort van die Waterplekke" en dit is waarskynlik gebruik om diere na die waters van die Tigris te neem wat tans sowat 1,5 km wes van die terrein vloei. Dit is herskep in gefortifiseerde modderstene tot die hoogte van die onderdakgang. Die oorspronklike Assiriese poort was dalk gepleister en versier.

Dit is genoem na die god Nergal en het dalk ’n seremoniële doel gehad, want dit is die enigste poort met klipbeeldhouwerke van bulle met vlerke en die kop van ’n man. Die herskepping daarvan is gebaseer op gissings, want dit is in die middel 19de eeu opgegrawe en eers in die middel 20ste eeu gerekonstrueer.

Die Adad-poort is na die god Adad genoem. Herbouwerk is in die 1960's deur Irakiërs begin, maar nie voltooi nie. Die gevolg is ’n mengsel van beton en verwerende modderstene, maar dit gee ’n mens ’n idee van die oorspronklike struktuur. 

Dit is genoem na die songod Sjamasj en loop uit op die pad na die stad Arbil. Dit is in die 19de eeu deur Layard opgegrawe. Die klipmuur en deel van die moddersteenmuur is in die 1960's herbou. Die moddersteendeel het aansienlik agteruitgegaan. Die grootte en ontwerp daarvan dui daarop dat dit die belangrikste poort in die Nieu-Assiriese tyd was. 

Dit is naby die suidelike punt van die oostelike stadsmuur. Die ekspedisie van die Universiteit van Kalifornië het in 1989-1990 hier opgrawings gedoen. Die ingangsgang is met modderstene vernou tot sowat 2 m. Menslike oorskot van die Slag van Nineve is in die gang gevind.

Die reliëfwerke op die terrein van Nineve word blootgestel aan agteruitgang weens ’n gebrek aan behoorlike beskerming, vandalisme en plundering. Die toekomstige behoud van die terrein word verder in die wiele gery deur die nabyheid daarvan aan voortdurend uitbreidende voorstede.

In ’n verslag van Oktober 2010 met die naam "Saving Our Vanishing Heritage" skryf die Wêreldwye Erfenisfonds Nineve is een van 12 terreine wat die naaste aan onherroeplike skade en verlies is; wanbestuur, ontwikkeling en plundery word as die vernaamste oorsake genoem.

Die grootste bedreiging vir Nineve is egter die optrede van Isis, wat die gebied sedert die middel 2010's beset. Vroeg in 2015 het hulle hul voorneme bekend gemaak om die mure van Nineve te verwoes as die Irakiërs probeer om die stad te bevry. Hulle het ook gedreig om artefakte te vernietig. Op 26 Februarie het hulle verskeie voorwerpe en standbeelde in die Mosoel-museum vernietig en vermoedelik ander geplunder om oorsee te verkoop. Die voorwerpe is hoofsaaklik uit die Assiriese Uitstalling, wat Isis as godslasterlik en afgodies verklaar het. Altesaam 1 600 van die 1 990 items in die uitstalling is voor die val van Mosoel in 2014 vir veilige bewaring na die Nasionale Museum van Irak geneem. Van die ander 300 artifakte wat vernietig of verkoop is, was van Nineve. 

Net ’n paar dae ná die vernietiging van die artefakte het Isis oorblyfsels van die Unesco-wêrelderfenisgebiede Chorsabad, Nimroed en Hatra verwoes.



</doc>
<doc id="101626" url="https://af.wikipedia.org/wiki?curid=101626" title="Turkse Grand Prix">
Turkse Grand Prix

Die Turkse Grand Prix is 'n Formule Een motorwedren wat die eerste keer op 21 Augustus 2005 gehou is, as deel van die 2005 Formule Een-seisoen, en die laaste keer op 8 Mei 2011 by die Istanbul Park-renbaan. Die baan is ontwerp deur Hermann Tilke en word in 'n antikloksgewyse rigting gejaag.


</doc>
<doc id="101629" url="https://af.wikipedia.org/wiki?curid=101629" title="Buddh Internasionale Renbaan">
Buddh Internasionale Renbaan

Die Buddh Internasionale Renbaan is 'n Indiese sportmotorrenbaan in Groter Noida, Uttar Pradesh, Indië, 40 km vanaf Delhi.

Die Formule Een Indiese Grand Prix is drie keer by die Buddh-renbaan aangebied, in 2011, 2012 en 2013. Die ren kom sedertdien nie meer op die Formule Eenkalender voor nie, weens 'n belastingdispuut wat die FIA met die staat Uttar Pradesh in Indië het.

Die baan van 5.13 km is deur die wêreldbekende Duitse argitek en renbaanontwerper Hermann Tilke ontwerp en op 18 Oktober 2011 ingewy.


</doc>
<doc id="101630" url="https://af.wikipedia.org/wiki?curid=101630" title="Campanile (Port Elizabeth)">
Campanile (Port Elizabeth)

Die Campanile in Port Elizabeth herdenk die vestiging van die Britse setlaars in Suid-Afrika.

Hierdie campanile (kloktoring) staan in Jettystraat in die middestad by die ingang van die hawe en die spoorwegstasie. Dit het 'n besonder prominente ligging en kan van ver af gesien word. Helaas het die bou van 'n snelweg in die 1970's tussen die toring en die hawe-ingang verby die indrukwekkende uitsig van die see af versper

Die vierkantige toring in rooi baksteen is gebou op die plek waar die Britse Setlaars geland het. Jones en McWilliams was die argitekte en die beroemde kloktoring van Venesië het as inspirasiebron vir die ontwerp gedien. Prins Arthur van Connaught, die destydse goewerneur-generaal in Suid-Afrika, het die hoeksteen op 9 April 1921 gelê en die toring is in 1923 voltooi. Dit is op 12 Mei 1989 tot monument verklaar.

Die smal toring met sy opvallende klein vensters is ongeveer 53 m hoog. 'n Wenteltrap van 204 treetjies lei na die uitkykdek wat 'n uitsig oor die stad en hawe bied.

As 'n dankbetuiging van die publiek vir die regeringsperiode van koning George V is in 1936 'n kariljon van 23 klokke in die toring aangebring. Op elke klok is 'n inkskripsie volgens die wense van die skenkers aangebring. Bekende name op die klokke is die van sir Rufane Donkin, lady Elizabeth Donkin en Frederick Korsten. Lionel Field was die eerste beiaardier (klokkeluier) en sy eerste uitvoering was op 9 April 1936.



</doc>
<doc id="101631" url="https://af.wikipedia.org/wiki?curid=101631" title="Argentynse Grand Prix">
Argentynse Grand Prix

Die Argentynse Grand Prix (Spaans: "Gran Premio de Argentina") was 'n rondte van die Formule Een-wêreldkampioenskap, met tussenposes gehou van 1953-1998, almal op dieselfde renbaan in Argentinië se hoofstad Buenos Aires. Hoewel dit nie meer op die Formule Een-kalender verskyn nie, het die wedren 'n lang en uiteenlopende geskiedenis. Die Argentynse president Juan Perón was self die dryfkrag agter die skepping van die baan, nadat hy die sukses van die land se eie Juan Manuel Fangio beleef het.


</doc>
<doc id="101645" url="https://af.wikipedia.org/wiki?curid=101645" title="Hipogeum van Ħal-Saflieni">
Hipogeum van Ħal-Saflieni

Die Hipogeum van Ħal-Saflieni is ’n ondergrondse struktuur wat dateer uit die Saflieni-fase (3300-3000 v.C.) van die Maltese voorgeskiedenis en is geleë in Paola, Malta. Dit staan dikwels ook bekend as die Hipogeum (Maltees: "Ipoġew"), wat letterlik "ondergronds" in Grieks beteken. Die Hipogeum was vermoedelik oorspronklik ’n heilige toevlugsoord, maar het in prehistoriese tye ’n nekropolis geword waar die stoflike oorskot van meer as 7 000 mense gevind is. Dit is sover bekend die enigste prehistoriese ondergrondse tempel in die wêreld.

Die eerste vlak is slegs tien meter onder die oppervlak en is baie soortgelyk aan graftombes wat in Xemxija, naby wat as St. Paul's Bay bekendstaan, gevind is. Sommige kamers is natuurlike grotte wat mettertyd kunsmatig vergroot is.

Die tweede vlak is geopen toe die oorspronklike bouers vermoedelik gemeen het dat die eerste vlak nie meer voldoende is nie. Hierdie vlak bevat verskeie oënskynlik belangrike kamers:


Die onderste verdieping het geen beendere of offerandes nie, maar slegs water bevat. Dit is 'n sterk aanduiding dat die ruimte moontlik vir die berging van graan gebruik is.

Die Hipogeum is toevallig in 1902 ontdek toe werkers, wat besig was om ondergrondse waterkuipe vir nuwe behuising te maak, deur die dak daarvan gebreek het. Aanvanklik het die werkers die tempel probeer wegsteek, maar dit is uiteindelik tog gevind. Die studie van die struktuur is toevertrou aan vader Manuel Magri van die Genootskap van Jesus, wat vanaf November 1903 die opgrawings namens die Museumkomitee hanteer het. Magri is in 1907, voordat die verslag gepubliseer is, oorlede. Na die skielike dood van Magri is die opgrawings onder leiding van Sir Themistocles Zammit voortgesit. Dit is in 1908 vir besoekers oopgestel.

Koningin Mary (maar nie koning George V nie) het die Hipogeum in Januarie 1912, tydens hulle terugreis vanaf die Delhi Durbar, besoek.

Die Hipogeum is in 1980 in Malta op ’n 2 sent 5 mil seël afgebeeld om UNESCO se insluiting van hierdie unieke struktuur in die Wêrelderfenisgebiedlys te gedenk. Tussen 1990 en 1993 het Anthony Pace, Nathaniel Cutajar en Reuben Grima die opgrawings voortgesit. Vanaf 1991 tot 2000 was dit vir besoekers gesluit omdat restorasiewerk toe gedoen is. Sedert sy heroopstelling staan die gebied onder die toesig van Erfenis Malta, die regeringsliggaam wat na historiese gedenkwaardighede in Malta omsien. Slegs 80 besoekers word daagliks toegelaat en die gebied se mikroklimaat word streng beheer.

In 2014 het ’n internasionale span wetenskaplikes die Hipogeum vir die studie van akoestiek besoek.

Die Hipogeum is ’n besonder gewilde toeristebesienswaardigheid. Aangesien slegs 80 persone daagliks toegelaat word, beveel Erfenis Malta aan dat toeriste vooruit bespreek indien hulle die gebied wil besoek. Soms is kaartjies op kort kennisgewing by die Nasionale Argeologiese Museum of die Nasionale Skone Kunste Museum, beide in Valletta, verkrygbaar. Die museums open om 9vm, maar die toustaan vir kaartjies begin gewoonlik teen 7vm.




</doc>
<doc id="101648" url="https://af.wikipedia.org/wiki?curid=101648" title="Nelson Piquet Internasionale Renbaan">
Nelson Piquet Internasionale Renbaan

Die Nelson Piquet Internasionale Renbaan (Portugees: "Autódromo Internacional Nelson Piquet" of ook "Jacarepaguá") is 'n 5.031 km lange motorsportrenbaan in Rio de Janeiro, Brasilië. Dit het die Formule Een Brasiliaanse Grand Prix 10 keer in 1978 en van 1981 tot 1989 gehuisves.


</doc>
<doc id="101651" url="https://af.wikipedia.org/wiki?curid=101651" title="Juan en Oscar Gálvez-renbaan">
Juan en Oscar Gálvez-renbaan

Die Juan en Oscar Gálvez-renbaan (Spaans: "Autódromo Juan y Oscar Gálvez") is 'n motorrenbaan in Buenos Aires, Argentinië wat in 1952 onder president Juan Perón gebou is. Dit het aanvanklik as die "Autódromo 17 de Octubre" bekend gestaan tot en met die Perón-bewind se omverwerping.

Die baan met 'n toeskouerkapasiteit van 45 000 het die Argentynse Grand Prix reeds 20 keer tussen 1953 en 1998 gehuisves.


</doc>
<doc id="101653" url="https://af.wikipedia.org/wiki?curid=101653" title="Fuji Speedway">
Fuji Speedway

Die Fuji Speedway is 'n internasionale renbaan wat in Japan geleë is. Dit het die Japannese Grand Prix elf keer aangebied, eers van 1966 tot 1976 en later weer in 2007 en 2008.


</doc>
<doc id="101656" url="https://af.wikipedia.org/wiki?curid=101656" title="Tripoli Internasionale Lughawe">
Tripoli Internasionale Lughawe

Die Tripoli Internasionale Lughawe is die internasionale lughawe in Tripoli, Libië.

Op 12 Mei 2010 om 06:10 (plaaslike tyd) het die geskeduleerde Afriqiyah Lugdiens Vlug 771 vanaf O.R. Tambo Internasionale Lughawe in Johannesburg hier neergestort terwyl dit die aanloopbaan by die lughawe genader het.


</doc>
<doc id="101660" url="https://af.wikipedia.org/wiki?curid=101660" title="Poef (meubelstuk)">
Poef (meubelstuk)

'n Poef (of sitsak) is 'n opgestopte lae vloerkussing wat as sitplek of rusplek vir die voete dien. Poewe bestaan uit 'n oortreksel van plastiek of materiaal wat met saagsels, bone of 'n ander vulsel opgestop is. Die poef neem die vorm van die liggaam aan wat dit 'n gemaklike gevoel gee. Dit bied egter nie voldoende rugsteun nie en langdurige gebruik kan tot rugprobleme lei. Die tipe vulsel wat gebruik word kan soms hinderlike klanke produseer as die gebruiker van posisie verander.

Die woord "poef" is uit Frans afgelei ("un pouf") en is 'n voorbeeld van onomatopee (klanknabootsing).
Die eerste poef, genaamd die "Sacco", is deur die Italiane Piero Gatti (1940), Cesare Paolini (1937) en Franco Teodoro (1939) ontwerp. Die eerste Sacco's is in 1968 deur Zanotto in Milaan geproduseer. Die meubelstuk, met sy onkonvensionele en ongekompliseerde vorm, is veral in die jare sewentig as 'n simbool van binnenshuise mode beskou.



</doc>
<doc id="101662" url="https://af.wikipedia.org/wiki?curid=101662" title="Sjamasj">
Sjamasj

Sjamasj (Akkadies: Šamaš, "Son") was ’n Mesopotamiese godheid en die songod in die Akkadiese, Assiriese, Babiloniese en Hebreeuse panteon. Hy was die god van reg en geregtigheid in Babilonië en Assirië, en het ooreengestem met die Soemeriese Utu. Die Akkadiese "šamaš" is verwant aan die Siriese ܫܡܫܐ ("šemša" of "šimšu"), die Hebreeuse שֶׁמֶשׁ ("šemeš") en die Arabiese شمس ("šams").

Sjamasj word in vroeëre en latere inskripsies beskou as die seun van die maangod Sin, en daarom is Sin in die goderyk gewoonlik bo Sjamasj gestel. Dit stem ooreen met die feit dat die maankultus reeds onder vroeë nomadiese volke en dus aan die begin van die beskawing voorgekom het, terwyl die sonkultus eers voorgekom het ná die landbou-era.

Die twee hoofsentrums vir die aanbidding van Sjamasj in Babilonië was Sippar, verteenwoordig deur die grafheuwels by Aboe Habba, en Larsa, verteenwoordig deur die moderne Senkerah. By albei plekke het die hooftempel die naam "E-barra" (of "E-babbara") "die skitterende huis" – ’n direkte verwysing na die skittering van die songod. Die tempel by Sippar was die bekendste, maar heiligdomme is in alle groot stede opgerig, soos Babilon, Oer, Nippoer en Nineve.

Volgens die 1911-uitgawe van die Encyclopædia Britannica het die Sjamasj-kultusse in Sippar en Larsa die plaaslike songode van ander plekke so oorskadu dat die minder belangrike gode in die oorheersende god opgeneem is. Hulle het die songod se dienaars geword wat sy opdragte uitgevoer het. Ander songode soos Ninoerta en Nergal, die beskermgode van belangrike stede, het onafhanklik gebly as sekere fases van die songod; Ninoerta het die songod van die oggend en lente geword en Nergal die songod van die middag en somersonstilstand. Sjamasj is beskou as die algemene songod.

Saam met Sin en Isjtar het Sjamasj ’n triade (’n groep van drie gode) gevorm, nes Anoe, Enlil en Ea. Die drie magte Sin, Sjamasj en Isjtar simboliseer die groot natuurmagte: onderskeidelik die maan, son en lewegewende magte van die aarde. Soms is Adad, die god van storms, met Sin en Sjamasj in ’n triade verbind. Dit kan wees dat dit twee verskillende teologiese skole in Babilonië verteenwoordig het wat later saamgevoeg is om ’n groep van al vier dié gode te vorm.

Sjamasj se vrou was Aja. Sy word egter selde in inskripsies genoem, tensy dit saam met Sjamasj se naam is.

Die eienskap wat die meeste met Sjamasj verbind word, is geregtigheid. Nes die son die donkerte verdryf, bring Sjamasj ongeregtighede aan die lig. Hammoerabi het die inspirasie vir die opstel van sy wetskode aan Sjamasj toegeskryf, en in die ontwerp wat die kode vergesel het, het die koning homself voorgestel in ’n houding van aanbidding van Sjamasj as die verpersoonliking van die idee van geregtigheid. 

Hierdie idee van die songod het daartoe gelei dat hy ook beskou is as die een wat siekes verlos van demone. Die sieke bid dus tot Sjamasj as die god wat keer dat mense onregverdig ly. Dié aspek kom duidelik na vore in die himnes wat aan hom opgedra is, en dit is van die mooiste voorbeelde van die Babiloniese letterkunde.

Soms is Sjamasj ook met die planeet Saturnus verbind. Die Amerikaanse letterkundige Morris Jastrow jr. identifiseer Sjamasj as dié planeet. 

Hy word ook in beide mitologiese en kunsuitbeeldings met die leeu verbind. In die Kanaänitiese religie het ’n seun van Baäl, Sjamasj, ’n leeu doodgemaak (met die seun self waarskynlik ’n aspek van die god), en Sjamasj self word op ikone as ’n leeu uitgebeeld.




</doc>
<doc id="101664" url="https://af.wikipedia.org/wiki?curid=101664" title="Dieretoilet">
Dieretoilet

Dieretoilette (latrinegebied, ontlastingplek) is plekke waar wilde diere gewoonlik gereeld ontlas en urineer. Baie soorte diere is hoogs spesifiek in hierdie verband en hul roetines, insluitend die benadering en vertrek van die ontlastingplek is gestereotipeer. Baie diere gebruik kommunale, dit wil sê, gedeelde latrines.

Diere met gemeenskaplike toilette sluit in stinkmuishonde, ratels ("Mellivora capensis"), olifante, takbokke, wildsbokke, perde, en, soos onlangs ontdek is, dicynodonts ('n 240-miljoenjaar-oue plek is die "wêreld se oudste openbare toilet").

'n Gereeldgebruikte toiletgebied of ashoop, geskep deur baie soogdiere, soos die dassie of mol, is ook bekend as 'n mishoop.

Sommige akkedisse, soos skinke ("Egernia rugosa") en netelige duiwel gebruik toegewyde ontlastingplekke.

Die Europese haas ("Oryctolagus cuniculus") kan hul korrels beide lukraak oor die omvang en op kommunale latrineplekke deponeer.

Mishope en ander vorme van ontlastingplekke kan as territoriale merkers dien. Uitgebreide "mishoop rituele" is oor berig vir volwasse hingste en takbokke, dit word gereken om te dien om konfrontasie te vermy. In teenstelling, toon vroulike en jong diere geen sodanige gedrag nie.


</doc>
<doc id="101667" url="https://af.wikipedia.org/wiki?curid=101667" title="Adad">
Adad

Adad in Akkadies, Isjkoer in Sumeries en Hadad in Aramees en Arabies is die name van die god van storms in die Akkadiese, Assiriese en Babiloniese panteon. Al drie word gewoonlik geskryf met die logogram IM. In Akkadies is Adad ook bekend as Ramman ("Donderaar"). Ramman is voorheen verkeerdelik as ’n aparte god beskou.

Die Sumeriese Isjkoer verskyn op die lys gode wat by Fara ontdek is, maar was baie minder belangrik as wat die Akkadiese Adad later geword het, waarskynlik omdat reën en storms skaars is in Suid-Babilonië en landbou daar eerder steun op besproeiing. Verder het die gode Enlil en Ninoerta ook stormeienskappe, wat Isjkoer se belangrikheid verder ondermyn het. Hy word soms uitgebeeld as ’n assistent of metgesel van een van die ander twee.

In sommige geskrifte is Adad/Isjkoer die seun van die maangod Nanna/Sin en Ningal, en die broer van Utu/Sjamasj en Inanna/Isjtar. Hy is soms ook die seun van Enlil. Sy metgesel in die Sumeriese én Akkadiese mitologie is Sjala, ’n graangodin wat ander kere met die god Dagan verbind word. Die vuurgod Gibil (Gerra in Akkadies) is soms die seun van Isjkoer en Sjala.

Adad/Isjkoer se spesiale dier is die bul. Die Babiloniese kultussentrum vir die god was Karkara in die suide; sy hooftempel was E. Karkara; sy metgesel, Sjala, is in die tempel E. Doerkoe aanbid. 

Die god verteenwoordig twee aspekte in himnes: aan die een kant is hy die god wat reën bring om die land vrugbaar te maak, en aan die ander kant bring hy storms wat verwoesting saai. Hy word uitgebeeld met ’n weerligstraal (soms in die vorm van ’n spies) in sy hand en in himnes oorheers sy somber eienskappe. Die verbintenis van hom met Sjamasj, die songod, vanweë hul natuuraspekte het daartoe gelei dat die eienskappe van ’n songod soms aan hom toegeskryf word. 




</doc>
<doc id="101671" url="https://af.wikipedia.org/wiki?curid=101671" title="Titiaan">
Titiaan

Titiaan (Tiziano Vecelli) (c 1488/1490 – 1576), was 'n Italiaanse skilder wat tydens die Renaissance aktief was.
Hy skilder in 1543 'n portret van Pous Paulus III en ook die bekende portret van die pous Paulus met sy kleinseuns kardinaal Alessandro en hertog Ottavio Farnese.
Titiaan het groot invloed uitgeoefen op die Spaanse skilder El Greco.



</doc>
<doc id="101672" url="https://af.wikipedia.org/wiki?curid=101672" title="Yucatán">
Yucatán

Yucatán is een van die 31 deelstate wat saam met die Federale Distrik, die 32 Federale Entiteite van Meksiko vorm. Mérida is die hoofstad en die grootste stad in die deelstaat. Hierdie deelstaat is op die Yucatan-skiereiland geleë aan die ooste van Sentraal-Amerika langs die Golf van Meksiko. Sisal word in die deelstaat bewerk. Die deelstaat is 'n laagliggende plato wat nie hoër as 210 m bo seevlak is nie.



</doc>
<doc id="101673" url="https://af.wikipedia.org/wiki?curid=101673" title="Nanna">
Nanna

Nanna in Sumeries en Sin in Akkadies is die maangod in die Mesopotamiese mitologie van Akkadië, Assirië en Babilonië. Hy is die seun van Enlil en Ninlil. Die twee hoofsetels van sy kultus is Ur in die suide van Mesopotamië en Harran in die noorde.

Die oorspronklike betekenis van die naam Nanna is onbekend. Die vroegste spelling wat in Ur en Uruk aangetref is, is LAK-32.NA (waar "NA" vermoedelik ’n fonetiese aanvulling is). Die naam Ur, gespel LAK-32.UNUG=URIM, is self hiervan afgelei en beteken "die tuiste (UNUG) van Nanna (LAK-32)".

Die voorklassieke teken LAK-32 versmelt later met ŠEŠ (die ideogram vir "broer"), en die klassieke Sumeriese spelling is ŠEŠ.KI, met die fonetiese uitspraak "na-an-na". Die tegniese term vir die sekelmaan, U.SAKAR, kan ook na dié god verwys. Later word die naam NANNA gespel.

Die Semitiese maangod, Su'en/Sin, was oorspronklik ’n aparte god, maar van die Akkadiese tydperk af is hy en Nanna met mekaar verbind en het hulle een god geword.

Nanna/Sin word gewoonlik "heer van wysheid" genoem. In die tyd toe Ur ’n belangrike stad in die Eufraatvallei was (c. 2600-2400 v.C.), is Sin algemeen beskou as die hoof van die goderyk. In dié tyd is hy name genoem soos "vader van die gode", "hoof van die gode", "skepper van alle dinge", ensovoorts. Die "wysheid" verwys waarskynlik na die wetenskap van die sterrekunde of die praktyk van astrologie waarin die fases van die maan belangrik is.

Sy vrou was Ningal ("Groot Dame") en hul kinders was Utu/Sjamasj ("Son") en Inanna/Isjtar (die godin van die planeet Venus). Die neiging om die magte van die heelal te sentraliseer het gelei tot die skepping van triades (groepe van drie gode) wat in dié geval bestaan het uit Nanna/Sin en sy kinders.

Sin het op ’n gevleuelde bul gery. Dit was een van sy simbole, saam met die sekelmaan en driepoot (wat dalk ’n lampstaander was). Hy word uitgebeeld as ’n man met ’n baard en die sekelmaansimbool. 

’n Belangrike Sumeriese teks, "Enlil en Ninlil", vertel hoe Enlil en Ninlil, swanger met Nanna/Sin, afdaal na die onderwêreld. Van daar af het Nanna/Sin weer na die wêreld opgestyg. 

Nanna se hooftempel by Ur was "E-gish-shir-gal" ("Huis van die groot lig"). Hier het die rol van die En-priesteres ontstaan. Dit was ’n magtige posisie wat waarskynlik deur ’n prinses soos Enheduanna, dogter van koning Sargon van Akkadië, beklee is en was die belangrikste kultusrol wat met Nanna/Sin verbind word.

Sin het ook ’n tempel in die stad Harran gehad met die naam "E-khul-khul" ("huis van vreugdes"). Die kultus het later na ander groot stede van Babilonië en Assirië versprei en tempels is ook daar vir hom gebou. 




</doc>
<doc id="101675" url="https://af.wikipedia.org/wiki?curid=101675" title="YMCA">
YMCA

Die YMCA is 'n afkorting vir die "Young Men's Christian Association". Die assosiasie is op 6 Junie 1844 deur George Williams in Londen gestig en het ten doel om werk en ontspannings geriewe van mense te verbeter. Die "YMCA" se hoofkwartier is tans in Geneve, Switserland.


</doc>
<doc id="101676" url="https://af.wikipedia.org/wiki?curid=101676" title="Germanwings-vlug 9525">
Germanwings-vlug 9525

Germanwings 9525 (4U9525/GWI18G) was 'n geskeduleerde internasionale passasiersvlug vanaf Barcelona–El Prat-lughawe in Spanje op pad na Düsseldorf in Duitsland, wat deur Germanwings, 'n lae-koste lugredery besit deur Lufthansa, onderneem is. Op 24 Maart 2015 het die vliegtuig, 'n Airbus A320-200, 100 kilometer (62 myl) noordwes van Nice, in die Franse Alpe, neergestort nadat 'n konstante daling begin het een minuut na die laaste roetinekontak met lugverkeerbeheer en kort ná die vliegtuig sy kruishoogte bereik het. Al 144 passasiers en ses bemanningslede is in die ongeluk dood.

Die bevelvoerder, die 34-jaar-oue Kaptein Patrick Sondenheimer, was 'n ervare vlieënier met 10 jaar en 6 000 vlugure agter sy naam. Die onderkaptein was die 27-jaar-oue Eerste Offisier Andreas Lubitz. Die ongeluk is doelbewus veroorsaak deur die mede-vlieënier, Andreas Lubitz, wat voorheen behandel is vir selfmoordneigings en deur sy dokter as "ongeskik vir werk" verklaar is. Lubitz het hierdie inligting weerhou van sy werkgewer en vir diens aangemeld. Tydens die vlug het hy die vlieënier uit die kajuit gesluit voor hy 'n skerp daling van die vliegtuig gëinisieer het totdat dit eindelik teen 'n berg vasgevlieg het.


</doc>
<doc id="101677" url="https://af.wikipedia.org/wiki?curid=101677" title="Dingir">
Dingir

Dingir (gewoonlik getranslitereer as "DIĜIR", uitspraak ) is ’n wigskrifteken wat gewoonlik ’n godheid aandui, hoewel dit ook ander, verwante betekenisse kan hê. As ’n bepaler word dit nie uitgespreek nie, en dit word gewoonlik getranslitereer as ’n boskrif-"D", soos in Inanna. Generies kan "dingir" vertaal word as "god" of "godin".

In die Sumeriese wigskrif staan die teken DIĜIR op sy eie vir die Sumeriese woord "an" ("lug" of "hemel"), maar dit kan ook ’n ideogram wees vir "An" ("god"), die oppergod van die Sumeriese panteon. Die meervoud is onder meer DIĜIR-DIĜIR .

In die Assiriese wigskrif kan AN of DIĜIR óf 'n ideogram vir "godheid" ("ilum") wees óf die lettergrepe "an" of "il" óf die voorvoegsel "ìl-" (om 'n god of godin aan te dui). 



</doc>
<doc id="101681" url="https://af.wikipedia.org/wiki?curid=101681" title="Turkish Airlines-vlug 981">
Turkish Airlines-vlug 981

Turkish Airlines-vlug 981 was 'n McDonnell Douglas DC-10 wat neergestort het buite Parys, Frankryk, op 3 Maart 1974, met die dood van al 346 mense aan boord. Op daardie oomblik was die dodelikste vliegtuigongeluk ooit. Dit bly die vierde dodelikste vliegtuigongeluk in lugvaartgeskiedenis, die dodelikste van 'n DC-10, en die dodelikste wat op Franse grondgebied plaasgevind het. Die ongeluk was ook bekend as die Ermenonville-vliegramp, die naam van die bos waar die vliegtuig neergestort het.

Die ongeluk is veroorsaak toe 'n onbehoorlik-toegemaakte vragdeur aan die agterkant van die vliegtuig oopgebreek het, en 'n plofbare dekompressie veroorsaak het wat die kabels wat nodig is om die vliegtuig te beheer geskeur het. As gevolg van 'n bekende ontwerpsfout wat nooit voor, óf ná, die produksie van DC-10s reggestel is nie, het die vraggrendels nie betroubaar gesluit nie, en daar is op handprosedures staatgemaak om te verseker dat hulle korrek gesluit was. Probleme met die grendels het voorheen voorgekom, veral in 'n identiese voorval op American Airlines-vlug 96 in 1972, 'n ondersoek wat getoon het dat die handvatsels van die deur geforseer kan word om te sluit sonder om die klempenne in plek te sluit. Ná afloop van die ramp, is die handvatsels herontwerp en die sluitstelsel aansienlik opgegradeer.


</doc>
<doc id="101682" url="https://af.wikipedia.org/wiki?curid=101682" title="Yorktown, Virginië">
Yorktown, Virginië

Yorktown is 'n klein dorpie in deelstaat Virginië. Die dorpie het bekend geraak toe genl. Cornwallis hier aan die Koloniale Magte oorgegee en 'n einde aan die Amerikaanse Rewolusionêre Oorlog gebring het.


</doc>
<doc id="101683" url="https://af.wikipedia.org/wiki?curid=101683" title="Poef">
Poef

Poef of 'n poef kan na een van die volgende verwys:



</doc>
<doc id="101685" url="https://af.wikipedia.org/wiki?curid=101685" title="Air France-vlug 4590">
Air France-vlug 4590

Air France-vlug 4590 was 'n Concorde-vlug wat deur Air France onderneem is van die Charles de Gaulle-lughawe naby Parys, Frankryk, na John F. Kennedy Internasionale Lughawe in New York, VSA. Op 25 Julie 2000 het dit neergestort op 'n hotel in Gonesse, Frankryk. Al honderd passasiers en nege bemanningslede aan boord het gesterf. Op die grond is vier mense dood en een ernstig beseer. Die vlug is gehuur deur die Duitse maatskappy "Peter Deilmann Cruises"; die passasiers was almal op pad na die "MS Deutschland" boot in New Yorkstad vir 'n 16-dag-vaart na Manta, Ecuador.

Dit was die enigste noodlottige ongeluk tydens die Concorde se 27 jaar operasionele geskiedenis.

Die ondersoek ná die ongeluk het aan die lig gebring dat die vliegtuig op of oor die maksimum opstygmassa teen lugtemperatuur en ander toestande was, en 810 kilogram oor sy maksimum strukturele massa. Daar is egter bevind dat dit nie enige invloed op die ramp gehad het nie.

Vyf minute voor die Concorde se vertrek, het 'n Continental Airlines DC-10 wat opgestyg het na Newark, New Jersey, 'n titaniumlegeringstrook (deel van die enjinhulsel), 435 mm lank, 29-34 mm breed en sowat 1,4 millimeter dik, verloor tydens sy opstyg van dieselfde aanloopbaan. 'n Inspeksie van die aanloopbaan, wat geskeduleer was vir 15:00, is nie uitgevoer nie.

Gedurende die Concorde se opstygtyd, het hierdie stuk puin nog op die aanloopbaan gelê. Nadat die Concorde daaroor gery het, het dit 'n band in stukke gesny. 'n Groot stuk van die bandpuin (4,5 kilogram) tref die onderkant van die vliegtuigvlerk teen 'n beraamde spoed van 140 meter per sekonde (310 mph). Hoewel dit nie direk enige van die brandstoftenks laat lek nie, stuur dit 'n drukskokgolf uit wat die nommer vyf brandstoftenk by sy swakste punt laat bars, net bokant die onderstel. Brandstof lek onbeheerst uit die onderkant van die vlerk, wat waarskynlik die brand veroorsaak het deur 'n elektriese vonk in die landingwielruim of deur kontak met warm dele van die enjin.

Op die punt van die brand se ontsteking het albei enjins krag verloor, maar enjin een het stadig herstel oor die volgende paar sekondes. 'n Groot bol vlamme bars uit en die vlugingenieur sluit enjin twee af in reaksie op 'n brandwaarskuwing en die kaptein se bevel. Lugverkeerbeheerder Gilles Logelin het die vlamme gewaar voordat die Concorde in die lug was, maar met slegs 2 km se aanloopbaan oor, en teen 'n spoed van 328 km/h was sy enigste opsie om maar op te styg. Die Concorde sou ten minste nog 3 km se aanloopbaan benodig om veilig te kon stop.


</doc>
<doc id="101687" url="https://af.wikipedia.org/wiki?curid=101687" title="Isjtar">
Isjtar

Isjtar (IFA: ; wigskrif: "IŠTAR", ) is die Akkadiese, Assiriese en Babiloniese godin van vrugbaarheid, liefde, oorlog en seks. Sy is ’n weergawe van die Sumeriese Inanna en is verwant aan die Aramese godin Astarte.

Isjtar was die dogter van Anoe en die godin van vrugbaarheid, liefde, oorlog en seks. Sy is veral in Noord-Mesopotamië aanbid in die Assiriese stede Nineve, Asjoer en Arbela (Erbil).

Benewens die leeus op haar poort is haar simbool ’n agtpuntige ster. In die Babiloniese panteon was sy die goddelike verpersoonliking van die planeet Venus.

Isjtar het baie minnaars gehad, maar sy het hulle wreed behandel en hulle moes duur betaal vir haar gunste. Ook diere is deur die liefde "verslaaf" en so deur die mens mak gemaak. Selfs die gode het deurgeloop: toe sy jonk was, was sy verlief op Tammoez, die god van oeste, en dit het glo tot sy dood gelei.

Haar kultus het dalk ook tempelprostitusie ingesluit, hoewel dit debatteerbaar is. Guirand verwys na haar heilige stad Oeroek as die "stad van die heilige courtisanes" en na haar as "die courtisane van die gode".

Een van die bekendste mites oor Isjtar beskryf hoe sy neerdaal na die onderwêreld en by die poorte aandring om ingelaat te word. Die poortwagter haas hom na Eresjkigal, die koningin van die onderwêreld, en sy gee hom opdrag om Isjtar in te laat, maar "volgens die antieke verordening".

Hierop laat die poortwagter haar in, maar maak net een poort op ’n slag oop. By elke poort moet Isjtar ’n kledingstuk uittrek. Toe sy eindelik deur die sewende poort gaan, is sy nakend. Woedend bestorm sy Eresjkigal, maar dié gee haar dienskneg Namtar opdrag om Isjtar gevange te neem en 60 siektes op haar los te laat.

Ná Isjtar se neerdaling na die onderwêreld het alle seksuele aktiwiteite op aarde opgehou. Die god Papsoekal rapporteer toe die situasie aan die koning van die gode, Ea. Dié skep ’n androgeen wat hy Asoe-sjoe-namir noem en stuur dit na Eresjkigal met die opdrag dat dit haar die sak met die waters van die lewe vra. Eresjkigal is woedend toe sy Asoe-sjoe-namir se versoek hoor, maar sy moet die water vir hom gee. Asoe-sjoe-namir besprinkel toe Isjtar met die water om haar by te bring. Daarna gaan Isjtar weer deur die sewe poorte, en by elke poort kry sy ’n kledingstuk terug totdat sy weer ten volle geklee is.

Omdat daar hier ’n onderbreking in die mite is, waarna Isjtar se minnaar Tammoez genoem word, het geleerdes eers geglo Isjtar is ná Tammoez se dood na die onderwêreld om hom te red. ’n Ooreenstemmende mite oor Inanna, die Summeriese weergawe van Isjtar, het egter lig gewerp op Isjtar se besoek aan die onderwêreld. Volgens dié mite kan Inanna net uit die onderwêreld terugkeer as sy iemand in haar plek daarheen stuur. Demone gaan saam met haar om seker te maak sy doen dit wel. Elke mens wat Inanna egter teenkom, is ’n vriend en sy laat die persoon dan gaan. Toe sy eindelik by die huis kom, kry sy haar man, Doemoezid (die Babiloniese Tammoez) op sy troon, glad nie besig om oor haar te treur nie. Woedend laat Inanna die demone haar man in haar plek na die onderwêreld neem.




</doc>
<doc id="101691" url="https://af.wikipedia.org/wiki?curid=101691" title="Yoshihito">
Yoshihito

Yoshihito (嘉仁; 31 Augustus 1879 – 25 Desember 1926) was van 1912 tot 1926 die 123ste Keiser van Japan volgens Japan se tradisionele opvolgingsorde. Soos in Japan gebruiklik is hy tydens sy bewind nie by sy geboortenaam Yoshihito genoem nie, maar "keiserlike majesteit" (天皇陛下, "tennō heika") of "Sy huidige majesteit" (今上陛下, "kinjō heika"). Sy postume naam is Keiser Taishō (大正天皇, "Taishō-tennō"), sy regeringstyd staan darem as Taishō-tydperk (大正時代, "Taishō jidai", "groot geregtigheid") bekend. Hy is in Tokio gebore as die derde seun van sy vader, keiser Mutsuhito. Hy is opgevolg deur sy seun Hirohito. Hy is as kroonprins ingehuldig op 3 November 1889 en trou met prinses Sadako op 10 Mei 1900. Hy neem die troon by sy vader oor op 30 Julie 1912 en neem die naam Taishō aan. Tydens sy bewind het die Japannese Keiserryk saam met die Verenigde Koninkryk en die Verenigde State teen veral die Duitse Keiserryk tydens die Eerste Wêreldoorlog geveg. Hy tree egter af in 1921 weens swak gesondheid. Sy seun Hirohito is hierna bevestig as regentprins. Yoshihito het nooit werklik belang gestel in regeringsake nie. Tog het Japan onder sy beheer sy groei voortgesit as een van die sterk lande. Hy is op 25 Desember 1926 in sy winterpaleis oorlede.



</doc>
<doc id="101692" url="https://af.wikipedia.org/wiki?curid=101692" title="Anoe">
Anoe

In die Sumeriese mitologie was Anoe (ook An, van die Sumeriese woord "an" vir "lug" of "hemel") ’n god van die lug, hemel en sterrebeelde, en die koning van die gode, geeste en demone. Hy het in die hoogste streke van die hemel gewoon. Daar is geglo hy het die mag gehad om dié wat misdaad gepleeg het te oordeel en dat hy die sterre geskep het as soldate om die boses te vernietig. Sy simbool was die koninklike tiara. Sy dienaar en minister was die god Ilabrat.

An was in die Sumeriese goderyk die koepel wat die plat aarde bedek het; buite dié koepel was die oerwater bekend as Tiamat.

Die teken "An" is ook gebruik vir die hemel en daarom is dit nie altyd in geskrifte duidelik of die god of die hemel bedoel word nie. Die Akkadiërs het An geërf as die god van die hemel onder die naam "Anoe". Die Akkadiese wigskrifteken dingir kan óf na Anoe óf na die Akkadiese woord vir "god", "iloe", verwys. 

In die Assiries-Babiloniese mitologie is Anoe beskou as die plaaslike god van Oeroek, Enlil as die god van Nippoer en Ea as die god van Eridoe. Elkeen van dié drie was in sy kultussentrum die belangrikste god. 

Hul vereniging in ’n triade (groep van drie gode) dui op die kombinering van die drie verskillende panteons in ’n enkele geheel. Die drie het ook elk oor ’n deel van die uitspansel regeer: onderskeidelik die noordelike, middelste en suidelike streek. 

Anoe word selde in die godsdienstige himnes voorgestel as ’n mag aan wie ’n persoonlike versoek gerig kan word. Sy naam was eintlik nie veel meer as ’n algemene sinoniem vir die hemel nie, en selfs sy titel as koning van die gode het nie ’n persoonlike aanslag nie. ’n Metgesel, Antoem (of soms Anatoem), is aan hom toegeken volgens die teorie dat elke god ’n vroulike metgesel moet hê. Anoe het egter so baie tyd op aarde deurgebring om die Sumeriërs te beskerm dat hy haar alleen in die hemel gelos het. Hy ontmoet toe vir Innin, wat hy hernoem het tot Innan, of "koningin van die hemel". Sy was later as Isjtar bekend. Anoe het gewoonlik in haar tempel gewoon en het selde teruggegaan hemel toe. Sommige skrywers identifiseer Isjtar as die dogter van Anoe.

Anoe word ook genoem in die epiese mite oor Gilgamesj, en is ’n belangrike karakter daarin.



</doc>
<doc id="101694" url="https://af.wikipedia.org/wiki?curid=101694" title="Enki">
Enki

Enki (uitspraak: ; Sumeries: EN.KI(G), ) was ’n Sumeriese godheid wat later in die Akkadiese en Babiloniese mitologie as Ea bekend was. Hy was aanvanklik die beskermgod van die stad Eridoe, maar sy kultus het later deur Mesopotamië en na die Kanaäniete, Hetiete en Horiete versprei. Hy was die god van kunsvlyt, ondeundheid, water, wysheid en towerkrag. Hy is verbind met die suidelike streek van die uitspansel, waar die sterrebeelde die "sterre van Ea" genoem is, maar ook met die sterrebeeld AŠ-IKU, "die Veld" (Vierkant van Pegasus). 

Die planeet Mercurius, wat met die Babiloniese Naboe verbind is, is in die Sumeriese tydperk met Enki verbind.

Talle mites oor Enki is al ontdek wat strek van Suid-Irak tot die kus van die Levant. Hy word genoem in die vroegste wigskrifinskripsies in die streek en was prominent van die derde millennium v.C. tot in die Hellenistiese tydperk.

Die hooftempel van Enki word "E-abzu" genoem, wat beteken "huis van die onderaardse waters". Dit is in die stad Eridoe. Hy was ook die bewaker van die geskenke van die beskawing. 

Hy is beskou as die meestervormer van die wêreld, die god van wysheid en towerkrag. Hy was die god van die Abzoe (Apsoe in Akkadies), die varswatersee of grondwater in die aarde. Hy het later al die funksies van die Abzoe aangeneem, insluitende die bevrugtingswater (semen).

Vroeëre koninklike inskripsies van die derde millennium v.C. noem "die riete van Enki". Riete was ’n belangrike plaaslike materiaal vir die maak van mandjies en houers. Dit is buite die stadsmure bymekaargemaak, waarheen die siekes en dooies dikwels gedra is. Dit verbind Enki met die Koer, of die onderwêreld van die Sumeriese mitologie. In ander, selfs ouer mites is Nammoe, die godin van die oerskeppingsmateriaal wat "die lewe geskenk het aan al die groot gode", die ma van Enki. Benito sê dis interessant dat die bevrugtingsagent water is, in Sumeries "a" of "ab", wat ook semen beteken. In een deel van ’n Sumeriese himne staan Enki by die leë rivierbeddings en vul dit met sy "water". Dit kan ’n verwysing wees na Enki se heilige huwelik met Ki/Ninhoersag, die aarde.

Sy simbole sluit in ’n bok en vis, wat later verenig is in ’n enkele dier, die sterreteken of sterrebeeld Steenbok. Hy word ook dikwels met die planeet Mercurius verbind.




</doc>
<doc id="101704" url="https://af.wikipedia.org/wiki?curid=101704" title="Tempelprostitusie">
Tempelprostitusie

Tempelprostitusie is ’n seksuele rite waarin vroue of mans in ’n tempel hulle beskikbaar stel vir seks met ’n vreemdeling teen betaling – as hul heilige plig teenoor ’n god of godin. Hierdie rituele prostitusie het veral in die Oudheid voorgekom.

Pelgrims het op bedevaarte na heiligdomme gegaan om rituele uit te voer, waarvan een die Hieros Gamos (rituele samekoms) was. Hiervoor was maagde, oftewel prostitute, beskikbaar. Vir die familie van die meisies was dit ’n eer om een van hul dogters in die tempel te laat werk.

Die Griekse term "hierodoulos" is al beskou as dat dit "tempelprostituut" beteken, maar dit verwys meer waarskynlik na ’n voormalige slaaf of slavin wat vrygelaat en aan ’n god "opgedra" is. Die Hebreeuse term "qedesha" word dikwels as "tempelprostituut" vertaal.

Die oudste vorme van tempelprostitusie het in Mesopotamië voorgekom, maar dit was versprei oor die hele Mediterreense wêreld. 

Die antieke Nabye-Oosterse gemeenskappe aan die Tigris- en die Eufraatrivier het baie tempels en heiligdomme, of "hemelse huise", gehad wat aan verskeie gode opgedra was. Volgens die 5de-eeuse historikus Herodotos het die rites by dié tempels seksuele omgang ingesluit, of wat later tempelprostitusie genoem is.

Daar is egter twyfel of die praktyk oor die hele antieke wêreld voorgekom het, soos wat vroeëre geleerdes geglo het.

Volgens Strabo was daar ook soortgelyke praktyke in Armenië, waar mans en vroue tempelslawe was. Tempelprostitusie het ook onder die Fenisiërs, Lidiërs en Etruskers voorgekom, en selfs onder die Israeliete, maar die meeste profete was daarteen, soos blyk uit byvoorbeeld Deuteronomium 23:17 en 18).
Ook die Grieke het die gebruik oorgeneem, en die belangrikste stad hiervoor was Korinte, wat bekend was vir sy prostitute. Die stad het ’n tempel vir Aphrodite gehad en hier was talryke tempelslawe wat vir die godin prostitusie beoefen het. Hulle is met klere, kos en ’n dak oor hul kop vergoed, maar die geld het na die tempel gegaan. Volgens Strabo sou hier duisende prostitute aktief gewees het.

Die praktyk het voortgeduur tot in 146 v.C., toe die stad deur die Romeine vernietig is.

In Indië en Nepal het ’n ander vorm van tempelprostitusie voorgekom. Ouers (dikwels van die laer kaste) het hul kinders aan ’n god geskenk en hulle moes dan seksuele dienste aan die priesters lewer. Hulle is dikwels op vyf- tot sewejarige ouderdom aan die tempel verkoop en aan ’n priester gegee as kinderhouvrou. Wanneer die meisies volwasse was, het hulle in ’n bordeel gaan werk.

Brittanje het dit in 1860 verbied, met die gevolg dat dit van die 19de eeu af sterk afgeneem het.



</doc>
<doc id="101705" url="https://af.wikipedia.org/wiki?curid=101705" title="Enlil">
Enlil

Enlil (wigskrif: ENLÍL – EN = heer, LÍL = wind; "god van storms") is die god van die wind, asem, hoogte en afstand, en een van die hoofgode in die Sumeriese en later die Akkadiese, Babiloniese, Hetitiese, Kanaänitiese en ander Mesopotamiese mitologieë. In die latere Akkadiese mitologie was hy die seun van Ansjar en Kisjar. Sy naam is ook Ellil gespel.

Die mite van Enlil en Ninlil gaan oor hoe die jong god Enlil van Ekoer, die blyplek van die gode, verban word na Koer, die onderwêreld, omdat hy ’n godin met die naam Ninlil verlei het. Die swanger Ninlil volg hom na die onderwêreld, waar sy die lewe skenk aan hul eerste kind, die maangod Nanna/Sin. Nadat hulle nog drie kinders in die onderwêreld gehad het, word Enlil toegelaat om na Ekoer terug te keer.

Hy was bekend as die uitvinder van ’n belangrike pik of byl wat in die landbou gebruik is en plante help groei het.



</doc>
<doc id="101707" url="https://af.wikipedia.org/wiki?curid=101707" title="Akkadiese Ryk">
Akkadiese Ryk

Die Akkadiese Ryk (wigskrif: "Akkad" KI of KUR A.GA.DÈ.KI., "land van Akkad"; Hebreeus: אַכַּד, "Akkad") was ’n antieke Semitiese ryk wat om die stad Akkad en die omringende gebied gesentreer was. Die hele gebied was in antieke Mesopotamië as Akkad bekend. Die ryk het al die inheemse Akkadiessprekende Semiete en die Sumeriessprekendes onder een bewind verenig.

Die Akkadiese Ryk het oor Mesopotamië, die Levant en dele van die huidige Iran regeer.

Die Vroeg-Dinastieke Periode is gevolg deur die Oud-Akkadiese Tyd (ca. 2300-2100 v.C.). wat gekenmerk is deur nuwe maghebbers, die Akkadiërs, en 'n nuwe taal, Akkadies. Oud-Akkadies is die oudste vorm van enige oorgelewerde Semitiese taal. 

Die verandering in spreektaal en politieke mag was waarskynlik die gevolg van 'n inval deur nomade uit die steppe rondom die rivierdale. Die eerste koning van Akkad - ŉ stad waarvan die oorblyfsels nog nie gevind of geïdentifiseer is nie was die legendariese Sargon die Grote (2334- 2279 v.C.). Volgens legende is hy net soos Moses deur sy moeder, 'n priesteres van die godin Isjtar (of Inanna), in 'n biesiemandjie op die rivier geplaas. 

Hy is deur 'n waterputter gevind en grootgemaak en het gevorder tot skinker van koning Ur-Zababa van Kisj. As koning van Akkad het hy eers die noordelike deel van Mesopotamië en die ryk van die Elamiete in die ooste verower. 

Volgens oorlewering het hy ook Klein-Asië diep binnegedring, maar eers in sy latere lewe het hy daarin geslaag om Sumer, dit wil sê die res van die stadstate, te verower. Daardeur het die eerste "wêreldryk" in die geskiedenis tot stand gekom. Vanweë die versterkte mag van die koning het die mag van die afsonderlike stadstate en veral die van die tempel afgeneem. 

Sargon se seuns het die meer of minder georganiseerde ryk in stand gehou en sy kleinseun Naram-Sin (2254- 2218 v.C.) het dit selfs nog verder na die noorde uitgebrei. Hy het hom "die koning van die 4 windstreke" genoem en hom goddelike status toegeëien. Volgens oorlewering het hy sy hoogmoed te ver gevoer en onder andere teen Nippur en sy god, Enlil, gesondig. 

Onder Naram-Sin se opvolger het die Oud-Akkadiese Ryk begin verval en gekrimp tot klein gebiede rondom die stede Akkad en Kisj. Invalle deur naburige volke, veral die Goeteërs, het tot die verval bygedra. In die daaropvolgende tydperk van verwarring het sommige stadstate, soos Lagasj en Uruk, opnuut selfstandig geword, terwyl ander, soos Umma, onder die gesag van die Goeteërs was. 

Utu-Chengal, die vors van Uruk, het daarin geslaag om die barbaarse Goeteërs vir goed te verdryf en Ur-Nammu het die stigter geword van 'n nuwe ryk onder die derde dinastie van Ur.



</doc>
<doc id="101709" url="https://af.wikipedia.org/wiki?curid=101709" title="Assirië">
Assirië

Assirië was 'n belangrike Mesopotamiese koninkryk en ryk van die Antieke Nabye-Ooste. Dit het sowat ses eeue lank as 'n onafhanklike staat bestaan – van omstreeks 1250 tot 612 v.C. (van die Vroeë Bronstydperk tot in die Laat Ystertydperk). Dit het daarna nog 13 eeue lank, van die 7de eeu v.C. tot die middel 7de eeu n.C., voortbestaan as 'n geo-politieke entiteit waaroor buitelandse magte die grootste deel van die tyd geheers het, hoewel 'n aantal klein Nieu-Assiriese state soos Assur, Adiabene, Osroene en Hatra tussen die 1ste eeu v.C. en die laat 3de eeu n.C. op verskillende tye ontstaan het.

Die ryk was gesentreer om die Bo-Tigrisrivier in Noord-Mesopotamië (die hedendaagse Irak, Noordoos-Sirië en Suidoos-Turkye) en het verskeie kere oor magtige ryke geheers.

As 'n aansienlike deel van die groter Mesopotamiese "wieg van die beskawing" wat Sumer, Akkad en heelwat later Babilonië ingesluit het, was Assirië die middelpunt van die tegnologiese, wetenskaplike en kulturele vooruitgang van sy tyd. Op sy hoogtepunt het die ryk gestrek van Siprus in die Middellandse See tot by Persië (Iran), en van wat nou Armenië is tot by die Arabiese Skiereiland en Egipte.

Assirië is genoem na sy oorspronklike hoofstad, Assur, wat van omstreeks 2600 v.C. bestaan het in wat nou Noord-Irak is; dit was aanvanklik een van 'n aantal Akkadiese stadstate in Mesopotamië. In die 25ste en 24ste eeu v.C. was die Assiriese konings landelike leiers, en in die laat 24ste eeu v.C. het hulle onder die mag van Sargon van Akkad gekom wat al die Akkadies-, Semities- en Sumeriessprekende volke van Mesopotamië onder die Akkadiese Ryk (omstreeks 2334 tot 2154 v.C.) verenig het. Ná die val van die Akkadiese Ryk omstreeks 2154 v.C. en die kortstondige Nieu-Sumeriese Ryk (Ur III) wat net oor Suid-Assirië geheers het, het Assirië weer onafhanklik geword.

Die ryk se geskiedenis word ingedeel in drie tydperke, bekend as Oud-, Middel- en Nieu-Assiries. Hierdie terme word algemeen in Assiriologie gebruik en stem rofweg ooreen met onderskeidelik die Vroeë tot Middel-Bronstydperk, Laat Bronstydperk en Vroeë Ystertydperk. Tydens die Oud-Assiriese tydperk het die ryk kolonies in Klein-Asië en die Levant gestig en onder koning Ilushuma het dit ook beheer oor Suid-Mesopotamië oorgeneem. Van die middel 18de eeu v.C. het die ryk in konflik gekom met die pasgestigte staat Babilonië, wat die veel ouer Sumeries-Akkadiese state in die suide soos Ur, Isin, Larsa en Kisj oorskadu het.

Assirië het 'n magtige ryk geword tydens die tydperk van die Oud-Assiriese Ryk van die laat 21ste tot middel 18de eeu v.C. Daarna het dit in die 18de en 15de eeu v.C. vir kort rukke onder onderskeidelik Babiloniese en Mitannies-Horitiese heerskappy gekom. Nog 'n tydperk van groot mag het gevolg met die begin van die Middel-Assiriese Ryk (1365 tot 1056 v.C.) waartydens groot konings geheers het, soos Assur-uballit I, Arik-den-ili, Tukulti-Ninurta I en Tiglath-Pileser I. In dié tyd het Assirië ook die Mitanniese Ryk omvergewerp en die Hetitiese Ryk, Antieke Egipte, Babilonië, Elam en Frigië in die Nabye-Ooste oorskadu.

Van die veldtogte van Adad-nirari II in 911 v.C. af het dit vir die volgende drie eeue 'n groot mag geword wat die 25ste Dinastie van Egipte omvergewerp en Egipte verower het. Dit het ook Babilonië, Elam, Urartu, Armenië, Medië, Persië, Mannea, Gutium, Fenisië/Kanaän, Aram (Sirië), Arabië, Israel, Edom, Moab, Ammon, Samarra, Sisilië, Siprus, Galdea, Nabatea, Kommagene, Dilmun, Libië, die Horiete, Sutu en die Nieu-Hetiete oorrompel en die Ethiopiërs, Koesjiete en Nubiërs uit Egipte verdryf. Hulle het die Kimmeriërs en Skitiërs onderwerp en belasting geëis van onder meer Frigië, Magan en die Land van Poent.

Ná sy val tussen 612 en 605 v.C. het Assirië 'n provinsie en geo-politieke entiteit onder die Babiloniese, Mediese, Achaemenidiese, Seleukidiese, Partiese, Romeinse en Sassanidiese Ryk gebly tot met die Arabies-Islamitiese verowering van Mesopotamië in die middel 7de eeu n.C.

Dit het daarna finaal tot 'n val gekom en die oorblywende Assiriërs (teen dié tyd hoofsaaklik Oos-Assiriese Christene) het geleidelik 'n etniese, taalkundige, kulturele en godsdienstige minderheid in die tradisioneel Assiriese grondgebiede geword waar hulle tot vandag toe woon.

In prehistoriese tye was die streek wat later as Assirië (ook voorheen as Subartu of Azuhinum) bekend was, die tuiste van 'n Neanderdaller-kultuur, waarvan bewyse gevind is by die Shanidar-grot in die huidige Irakse Koerdistan. Die eerste terreine uit die Nuwe Steentydperk in Assirië was die Jarmo-kultuur omstreeks 7100 v.C. en Tell Hassuna, die middelpunt van die Hassuna-kultuur omstreeks 6000 v.C.

In die 3de millennium v.C. het 'n baie intieme kulture simbiose ontstaan tussen die Sumeriërs en die Semitiese Akkadiërs regdeur Mesopotamië, wat wydverspreide tweetaligheid ingesluit het. Die invloed van Sumeries, 'n geïsoleerde taal wat nie aan ander tale in die gebied verwant is nie, is op alle gebiede duidelik in onder meer leenwoorde, sintaksis en morfologie.

Akkadies het Sumeries 'n tyd ná die oorgang van die 3de na die 2de millennium v.C. geleidelik vervang as die spreektaal van Mesopotamië, maar Sumeries is steeds gebruik as 'n heilige, seremoniële, letterkundige en wetenskaplike taal in Mesopotamië tot die 1ste eeu n.C.

Die stede Assur en Nineve, asook 'n paar kleiner stede en dorpe het bestaan minstens sedert die middel 3de millennium v.C. (omstreeks 2600 v.C.); dit lyk egter of hulle toe eerder Sumeriese administratiewe sentrums was as onafhanklike state.

Volgens sommige Christelike skrywers is die stad Assur gestig deur Assirië, die seun van Sem en kleinseun van Noag, wat later as die stad se beskermgod beskou is. Daar is egter geen melding daarvan in die boek Genesis, waar hy genoem word nie.

Volgens die Assiriese tradisie was daar 'n vroeë koning, Uspia, wat sy eerste tempel in die stad in die 21ste eeu v.C. aan die god Assur opgedra het. Dit is hoogs waarskynlik dat die stad na dié god genoem is.

George Syncellus haal in sy "Chronographia" vir Julius Africanus aan volgens wie Assirië in 2284 v.C. gestig is. Die Romeinse historikus Velleius Paterculus haal Aemilius Sura aan wat sê Assirië is gestig 1995 jaar voordat Philip V in 197 v.C. deur die Romeine by die Slag van Kynoskephalai verslaan is, dus in 2192 v.C. Diodorus Siculus haal 'n ander tradisie aan van Ktesias dat Assirië gestig is 1 306 jaar voor 883 v.C. (die begin van die bewind van Assurnasirpal II), dus 2189 v.C. Die Kroniek van Eusebius gee 'n ander datum aan: die troonbestyging van Ninus in 2057 v.C., maar die Armeense vertaling van die kroniek gee 2116 v.C. aan. Nog 'n datum, wat in die "Excerpta Latina Barbari" aangegee word, is 2206 v.C. onder Belus.

Dit lyk of Assur, Nineve en 'n paar ander Assiriese stede reeds teen 2600 v.C. gevestig was. Hulle kon egter Sumeriese administratiewe sentrums gewees het. Omstreeks die laat 26ste eeu v.C. het Eannatum van Lagasj, toe die dominante Sumeriese heerser in Mesopotamië, genoem dat hy "Subartu [die Sumeriese naam vir Assirië] wil straf". In die vroeë 25ste eeu v.C. noem Lugal-Anne-Mundu, die koning van die Sumeriese staat Adab, Subartu op 'n lys stede wat heffings aan hom betaal.

Min is beslis bekend oor hierdie vroeë tydperk in Assirië se geskiedenis. Op die Assiriese Koningslys is die eerste koning wat genoem word Tudia. Dit lyk in argeologiese verslae of Tudia se bedrywighede bevestig word deur 'n tablet waarop vertel word dat hy 'n ooreenkoms gesluit het vir die oprig van 'n "karum" (handelspos) in die Ebla-gebied met "koning" Ibrium van Ebla (wat eintlik die hofamptenaar van koning Ishar-Damu was). Of dit werklik koning Tudia was, word nou betwyfel.

Tudia word op die koningslys opgevolg deur Adamu en dan nog 13 heesers (Yangi, Shuhlamu, Harharu, Mandaru, Imshu, Harshu, Didanu, Hanu, Zuabu, Nuabu, Abazu, Belu en Azarah). Niks konkreets is oor dié name bekend nie, hoewel 'n heelwat jonger Babiloniese tablet wat die voorouers van Hammurabi, die Amoritiese koning van Babilon, noem, oënskynlik dieselfde name van Tudia tot met Nuabu net so gekopieer het.

Die vroegste konings was "konings wat in tente gewoon het" en dus onafhanklike halfnomadiese, landelike heersers. Hierdie konings het later die "stadstaat" Assur gestig.

Tydens die tyd van die Akkadiese Ryk (2334–2154 v.C.) het die Assiriërs, nes al die Mesopotamiërs en die Sumeriërs, deel geword van die stadstaat Akkad in Sentraal-Mesopotamië. Die ryk wat Sargon van Akkad (ook Sargon die Grote) gestig het, het glo die omringende gebiede ("vier uithoeke") ingesluit.

Assiriese heersers was dus onderdanig aan Sargon en sy opvolgers, en die stad Assur het 'n administratiewe streeksentrum van die ryk geword.

In dié tyd het die Akkadiessprekende Semiete van Mesopotamië oor 'n ryk begin heers wat nie net Mesopotamië ingesluit het nie, maar ook groot dele van Klein-Asië, antieke Iran, Elam, die Arabiese Skiereiland, Kanaän en Sirië.

Assirië was vermoedelik teen dié tyd gewikkel in handel in Klein-Asië; die vroegste bekende verwysing na Anatoliese "karums" in Hatti is ontdek op latere wigskriftablette wat die vroeë tydperk van die Akkadiese Ryk beskryf (omstreeks 2350 v.C.). Op dié tablette vra Assiriese handelaars in Burushanda die hulp van hul heerser, Sargon die Grote. Die naam "Hatti" is sowat 1 700 jaar lank regdeur die Assiriese Ryk gebruik. Dit verskyn selfs in latere vertellings oor Sargon se kleinseun, Naram-Sin, wat veldtogte in Anatolië gevoer het.

Assiriese en Akkadiese handelaars het skrif na Klein-Asië en die Levant versprei in die vorm van die Mesopotamiese wigskrif.

Teen die einde van Sargon die Grote se bewind het die Assiriese faksie teen hom gerebelleer; hulle is egter verslaan en Sargon het hulle "swaar gestraf".

Die Akkadiese Ryk het in 2154 v.C. tot 'n einde gekom weens ekonomiese agteruitgang en interne burgeroorloë, gevolg deur aanvalle deur die barbaarse Gutiërs. Die heersers van Assirië het in die tydperk tussen omstreeks 2154 en 2112 v.C. weer heeltemal onafhanklik geword omdat die Gutiërs net in Suid-Mesopotamië geheers het. Die koningslys is egter die enigste inligting oor die Assirië van dié tydperk.

Die grootste deel van Assirië het deel geword van die Nieu-Sumeriese Ryk (of 3de dinastie van Ur) wat omstreeks 2112 v.C. tot stand gekom het. Die Sumeriese oorheersing het tot so ver as die stad Assur gestrek, maar blykbaar nie tot by Nineve en die verre noorde van Assirië nie.

Assur se heersers het blykbaar tot omstreeks 2050 v.C. onder Sumeriese oorheersing gebly; die koningslys noem Assiriese heersers van dié tyd en uit ander bronne is dit bekend dat van hulle ook die titel "shakkanakka", of leengoewerneur vir die Nieu-Sumeriërs, gehad het.

Die eerste geskrewe inskripsies deur "verstedelikte" Assiriese konings het in die middel 21ste eeu v.C. verskyn nadat die Assiriërs die Sumeriese juk afgeskud het. Die gebied het toe uit 'n aantal klein Semitiese koninkryke bestaan, waarvan sommige aanvanklik onafhanklik van Assirië was. Die eerste groot tempel in die stad Assur word gewoonlik toegeskryf aan koning Uspia, wat omstreeks 2050 v.C. regeer het.

Die belangrikste vyande, bure en handelsvennote van die eerste Assiriese konings in die 22ste, 21ste en 20ste eeu v.C. sou die Hattiërs en Horiete in Klein-Asië in die noorde gewees het, asook die Gutiërs, Lullubi en Turukkeërs in die Zagrosgebergte in noordwestelike Antieke Iran in die ooste, die Elamiete in wat nou Suid-Sentraal-Iran is in die suidooste, die Amoriete in Sirië in die weste, en ander stede in Suid-Mesopotamië soos Isin, Kisj, Ur, Eshnunna en Larsa.

Die mag in Assur het aan "die Stad" behoort en die staat het drie hoofgesagsliggame gehad – 'n vergadering van oudstes, 'n erfgenaamkoning en 'n eponiem. Die heerser het die vergadering gelei en sy besluite uitgevoer. Hy is nie "koning" ("šarrum") genoem nie; dié titel is gebruik vir die stad se beskermgod, Assur, van wie die heerser die hoëpriester was. Die heerser selfs is net die "hofmeester van Assur" ("iššiak Aššur") genoem. Die derde magsfiguur was die eponiem ("limmum"), wat jaarliks verkies is en na wie die spesifieke jaar genoem is waarin hy die amp beklee het. Hy was verantwoordelik vir die ekonomiese administrasie van die stad, wat die mag ingesluit het om mense aan te hou en beslag op eiendom te lê.

In omstreeks 2025 v.C. het Puzur-Assur I blykbaar die bewind oorgeneem en 'n nuwe dinastie gestig wat 216 jaar lank bestaan het. Sy afstammelinge het inskripsies agtergelaat wat hom noem in verband met die bou van tempels aan gode soos Assur, Adad en Isjtar. Dit is onbekend hoe lank hy regeer het.

Die bekendste koning ná hom was Erishum I (omstreeks 1974–1935 v.C.), wat die Assiriese kolonies in Klein-Asië aansienlik uitgebrei het tydens sy lang bewind. Hy het ook van die vroegste geskrewe wette geskep en uitgebreide bouwerk onderneem om stadsmure te versterk en tempels te bou.

Sargon I (omstreeks 1920–1881 v.C.) het hom opgevolg en 39 jaar lank regeer. Hy het die verdedigingsmure van groot Assiriese stede laat versterk en handelsbande in Klein-Asië behou. Tydens sy bewind is die aanvanklik klein stadstaat Babilon in 1894 v.C. gestig deur 'n Amoritiese prins, Sumuabum.

Erishum II (omstreeks 1818–1809 v.C.) was die laaste koning van die dinastie van Puzur-Assur I. Ná agt of nege jaar op die troon is sy bewind omvergewerp deur Shamshi-Adad I, 'n Amoritiese troonrower.

Shamshi-Adad I se bewind het geduur van omstreeks 1809–1776 v.C. en was 'n uitbreiding van die Semitiese Amoritiese stamme van die Khaburrivierdelta in die Noordoos-Levant. Hy het die koninkryk van Mari (in die hedendaagse Sirië) aan die Eufraat verower. Assirië het nou die hele Noord-Mesopotamië ingesluit en ook gebiede in Sentraal-Mesopotamië, Klein-Asië en Noord-Sirië. Hy het 'n nuwe hoofstad, Shubat-Enlil, in die Khaburvallei van Noord-Mesopotamië laat bou.

Die Amoritiese koning Hammurabi van Babilon het dié voorheen klein stadstaat intussen in 'n groot mag omskep. Dit was van sy bewind af dat Suid-Mesopotamië bekend geword het as Babilonië. Assirië is nou bedreig deur die toenemende mag van Babilon in die suide. Ishme-Dagan I (1774–1763 v.C.) het daarop gereageer deur bondgenootskappe te sluit met Babilon se vyande, en die magstryd het dekades voortgeduur sonder enige oplossing. Ishme-Dagan was nes sy pa 'n groot vegter en het die Babiloniese aanvalle afgeweer en suksesvolle veldtogte gelei teen ander vyande.

Hammurabi het, nadat hy Mari, Larsa en Eshnunna verower het, eindelik in 1750 v.C. oor Ishme-Dagan se opvolger, Mut-Ashkur (1750–1740 v.C.), geseëvier en hom onderwerp. Die Assiriese monargie het oorleef, maar die Amoritiese konings wat Ishme-Dagan opgevolg het, was leenmanne van Babilonië onder Hammurabi en vir 'n kort rukkie onder sy opvolger, Samsu-iluna.

Die kortstondige Babiloniese Ryk het ná Hammurabi se dood vinnig begin verval en beheer oor Assirië verloor tydens die bewind van Samsu-iluna (1750–1712 v.C.). 'n Plaaslike koning, Assur-dugul, het die troon in 1732 v.C. oorgeneem. Hy kon egter nie lank beheer behou nie en is gou deur 'n teenstander, Assur-apla-idi, onttroon. Die binnelandse onstabiliteit het voortgeduur onder nog vier konings wat mekaar binne ses jaar vinnig opgevolg het.

Eindelik het 'n koning met die naam Adasi (1726–1701 v.C.) omstreeks 1726 v.C. daarin geslaag om die onrus in die land te beëindig. Hy het die Babiloniërs en Amoriete uit Assirië verdryf en die Babiloniërs se invloed in Mesopotamië as geheel het daarna vinnig afgeneem. In 1595 v.C. is Babilonië verower deur die Kassiete, 'n volk van die Zagrosgebergte.

Dit lyk of Assirië hierna 'n relatief sterk en stabiele nasie was wat nie deur sy bure gepla is nie. 'n Verdrag is byvoorbeeld gesluit met die Kassiete wat Babilonië verower het. Puzur-Assur III (1521–1498 v.C.) was 'n sterk en energieke leier. Hy het baie geboue in Assur laat herbou, die stad versterk en die suidelike buurte in die stad se versterkingsmure laat insluit. Hy het in die laat 16de eeu v.C. 'n verdrag met die Kassitiese koning van Babilonië gesluit waarin die twee lande se grense vasgestel is.

Die opkoms van die Mitanniese Ryk in die 16de eeu v.C. het eindelik gelei tot 'n kort tydperk van sporadiese Mitannies-Horitiese oorheersing in die laaste helfte van die 15de eeu. Die Egiptenare het die guns van Assur-nadin-ahhe I (1450–1431 v.C.) probeer wen omdat hulle 'n vastrapplek in die Nabye-Ooste probeer kry het teen Mitanni. Dit het waarskynlik daartoe gelei dat Saushtatar, die keiser van Mitanni, Assirië binnegeval en die stad Assur verwoes het. Mitanni se invloed blyk sporadies te gewees het en die ryk wou of kon vermoedelik nie altyd in Assirië se binne- en buitelandse sake inmeng nie.

Assur-bel-nisheshu (1417–1409 v.C.) was blykbaar nie onder Mitanni se invloed nie, soos blyk uit die ondertekening van 'n verdrag met die Kassitiese koning van Babilonië in die laat 15de eeu v.C. Hy het ook aansienlike herbouwerk in Assur onderneem en dit lyk of Assirië tydens sy bewind die ryk se voormalige gesofistikeerde finansiële en ekonomiese stelsels herontwikkel het. Eriba-Adad I (1392–1366 v.C.) het finaal die Mitanniese juk afgeskud.

Daar is tientalle Mesopotamiese wigskriftekste uit dié tydperk met presiese waarnemings van maans- en sonsverduisterings wat gebruik word as "ankers" in die verskeie pogings om die chronologie van Babilon en Assirië in die vroeë 2de millennium v.C. te bepaal.

Die begin van die Middel-Assiriese Ryk word gewoonlik aangedui as óf die einde van die Oud-Assiriese koninkryk van Shamshi-Adad I óf die troonbestyging van Assur-uballit I.

Die belangrikste Assiriese stede van die middeltydperk was Assur, Kalhu (Nimrod) en Nineve, wat almal in die Tigrisriviervallei geleë was. Aan die einde van die Bronstydperk was Nineve baie kleiner as Babilon, maar steeds een van die wêreld se grootste stede, met 33 000 inwoners. Later was dit waarskynlik vir 'n ruk die grootste stad ter wêreld.

Die Middel-Assiriese Ryk was goed georganiseerd en onder streng beheer van die koning, wat ook gedien het as die hoëpriester van die god Assur. Teen die bewind van Eriba-Adad I (1392–1366 v.C.) was Mitanni se invloed op Assirië aan die afneem. Eriba-Adad I van Mitanni het betrokke geraak in 'n dinastiese stryd tussen Tushratta en sy broer Artatama II. Hierna het sy seun Shuttarna II homself koning genoem en steun by die Assiriërs gesoek. 'n Pro-Assiriese faksie het in die hof van Mitanni ontstaan. Eriba-Adad I het dus finaal Mitanni se invloed oor Assirië verbreek en het nou 'n invloed op die sake van Mitanni uitgeoefen.

Assur-uballit I (1365–1330 v.C.) het die Assiriese troon in 1365 v.C. bestyg. Hy was 'n vurige, ambisieuse en magtige heerser. Assiriese druk vanuit die suidooste en Hetitiese druk vanuit die noorweste het hom in staat gestel om Mitanni se mag finaal te verbreek. Hy het die Mitanniese koning Shuttarna II verslaan en Assirië weer as 'n ryk gevestig wat geheers het oor Mitanni, die Kassitiese Babilonië, die Horiete en die Hetiete.

Enlil-nirari (1329–1308 v.C.) het Assur-uballit opgevolg en is dadelik aangeval deur Kurigalzu II van Babilon. Hy het hom egter verslaan en Babiloniese pogings om Assirië binne te val, gefnuik. Hy het Babilon toe aangeval en verower.

Enlil-nirari se opvolger, Arik-den-ili (omstreeks 1307–1296 v.C.), het Assirië se mag gekonsolideer en veldtogte gelei in die Zagrosgebergte in die ooste. Hy het die Lullubi en Gutiërs verower en in Sirië die Semitiese stamme van die sogenaamde Ahlamu-groep verslaan. Sy opvolger, Adad-nirari I (1295–1275 v.C.), het Nimrod sy hoofstad gemaak en aanhou uitbrei na die noordweste, hoofsaaklik ten koste van die Hetiete en Horiete. Hy het daarna in Noordoos-Klein-Asië inbeweeg en Shupria verower, en daarna in die suide in, waar hy Babiloniese grondgebied verower en die Kassitiese heersers gedwing het om 'n gunstige nuwe verdrag te sluit.

In 1274 v.C. het Salmaneser I (1274–1244 v.C.) koning geword. Hy was 'n goeie stryder en het die Horitiese koninkryk van Urartu verower wat in die 9de eeu v.C. die grootste deel van Oos-Anatolië en die Kaukasus beslaan het, asook die vurige Gutiërs van die Zagros. Hy het daarna die Mitanni-Horiete aangeval en koning Shattuara en sy Hetitiese en Aramese bondgenote verslaan.

Sy seun en opvolger, Tukulti-Ninurta I (1244–1207 v.C.), het by die Slag van Nihriya 'n groot oorwinning oor die Hetiete behaal. Hy het Babilonië daarna verower en sewe jaar lank self daar regeer. Hy het die titel "koning van Sumer en Akkad" aangeneem wat die eerste keer deur Sargon van Akkad gebruik is. Tukulti-Ninurta I was dus die eerste inheemse Akkadiessprekende Mesopotamiër wat oor Babilonië geheers het – dit is deur buitelandse Amoriete gestig en deur buitelandse Kassiete verower.

Die Assiriërs het die mure van Babilon afgebreek, baie van die inwoners vermoor en die hele stad geplunder. Tukulti-Ninurta het hom toe verklaar as "koning van Karduniasj, koning van Sumer en Akkad, koning van Sippar en Babilon, koning van Tilmun en Meluhha".

Eindelik het die koning se seuns gerebelleer en hom vermoor. Hy is opgevolg deur Assur-nadin-apli (1206–1203 v.C.), wat die regering van sy ryk aan streeksgoewerneurs oorgelaat het. Nog 'n onstabiele tydperk het gevolg en Assirië is soms geruk deur interne onmin. Die nuwe koning het onsuksesvol probeer om Babilon ter herower nadat die Kassitiese konings die onrus in Assirië uitgebuit het om die stad te bevry van Assiriese heerskappy.

Assur-Dan I (1179–1133 v.C.) het tydens sy ongewone lang bewind stabiliteit gebring in Assirië. Hy het Noord-Babilonië verower en geplunder, onder meer die stede Zaban, Irriya en Ugar-sallu. Dit het Assirië egter in direkte konflik met Elam gebring wat die oorblywende deel van Babilonië ingeneem het. 'n Oorlog het uitgebreek en die magtige Elamiete het die Assiriese stad Arrapkha vir 'n kort rukkie verower. Dit is toe deur Assur-Dan I bevry en hy het eindelik die Elamiete verslaan.

Ná onrus tydens die bewind van Assur-Dan I se oudste twee seuns het 'n derde seun, Assur-resh-ishi I (1133–1116 v.C.) die troon bestyg. Dit het gelei tot 'n nuwe tydperk van uitbreiding. Nadat die Hetitiese Ryk deur die Indo-Europese Frigiërs verslaan is, het Babilon en Assirië albei hul oog op die Aramese gebiede (in die hedendaagse Sirië) gehad wat voorheen onder Hetitiese beheer was. Toe hul magte mekaar hier teenkom, het die Assiriese koning Assur-resh-ishi I op verskeie geleenthede vir Nebukadnesar I van Babilon verslaan. Assirië het toe Hetities beheerde grondgebied in Klein-Asië, Aram (Sirië), en Guties en Kassities beheerde gebiede in die Zagros ingeval en verower, waarmee die ryk aansienlik uitgebrei is.

Historici verskil oor wie die Middel-Assiriese Ryk gestig het: Tiglath-Pileser I (1115–1077 v.C.), Shamshi-Adad I of Assur-uballit I. Eersgenoemde was die seun van Assur-resh-ishi I en het die troon bestyg ná sy pa se dood. Hy het tydens sy bewind van 38 jaar een van die grootste Assiriese veroweraars geword.

Sy eerste veldtog in 1112 v.C. was teen die Frigiërs, wat probeer het om sekere Assiriese distrikte in Klein-Asië in te neem. Nadat hy hulle uitgedryf het, het hy die Luwiese koninkryke Kommagene, Sisilië en Kappadosië verower en die Nieu-Hetiete uit die Assiriese provinsie Subartu verdryf. In 'n daaropvolgende veldtog het hy Urartu binnegedring en toe weswaarts beweeg om Malatya te onderwerp. Hy het ook die streke Kommagene, Sisilië en Kappadosië weer aangeval en daarna Noord- en Sentraal-Sirië. Hy het tot so ver as die oorsprong van die Tigrisrivier opgeruk. Beheer oor die pad na die Middellandse See is verseker deur sy verowering van die Hetitiese dorp Pitru by die sameloop van die Eufraat en Sajur; van daar het hy opgeruk na die Kanaänitiese/Fenisiese stadstate Bublos, Tirus, Sidon, Simira, Beritus (Beiroet), Aradus en eindelik Arwad.

Assur-bel-kala (1073–1056 v.C.) het geslaagde veldtogte teen Urartu en Frigië in die noorde en die Arameërs in die weste gelei. Hy het eers vriendskaplike bande met Babilonië gehad, maar die land eindelik binnegeval en 'n leenman in Babilon aangestel.

Laat tydens sy bewind het onrus in die Middel-Assiriese Ryk uitgebreek toe 'n rebellie op die been gebring is deur Tukulti-Mer, 'n aanspraakmaker op die Assiriese troon. Assur-bel-kala het die rebellie gestuit, maar teen die einde van sy bewind het Assirië beheer verloor oor streke in Sirië en Fenisië-Kanaän in die weste.

Die agteruitgang van 1200 v.C. tot 900 v.C. aan die einde van die Bronstydperk was 'n donker eeu vir die hele Nabye-Ooste, Noord-Afrika, Klein-Asië, Kaukasus, Middellandse See-gebied en die Balkan, met groot omwentelinge en die massamigrasie van mense.

Assirië is die eerste 150 jaar nie baie geraak deur die gebeure in dié onstuimige tyd nie. Ná die dood van Assur-bel-kala in 1056 v.C. het die ryk egter vir die volgende 100 jaar of so begin agteruitgaan. Dit het aansienlik gekrimp en teen 1020 v.C. het dit blykbaar net oor dele naby Assirië self regeer.
Nuwe Wes-Semitiese volke soos die Arameërs, Galdeërs en Suteërs het na gebiede wes en suid van Assirië getrek en groot dele van Babilonië in die suide ingeneem; Indo-Europese Iranse volke soos die Mede, Perse en Partiërs het gebiede in die ooste oorgeneem; in die noorde het die Frigiërs die Hetiete verslaan en 'n nuwe Hetitiese staat, Urartu, het in die Kaukasus ontstaan; en Kimmeriërs, Kolchisiërs (Georgiërs) en Skitiërs het na die Swartsee en die Kaukasus migreer. Egipte was verdeel en die Israeliete het teen ander Semitiese Kanaäniete geveg. Die nie-Semitiese Filistyne (wat vermoedelik een van die sogenaamde Seevolke was) het geveg vir beheer oor Suid-Kanaän.

Hoewel Assirië agteruitgegaan het, het dit 'n stabiele nasie gebly wat in 'n sterker posisie was as sy bure. In 1018 v.C. het Assur-nirari IV die troon bestyg en die Babiloniese stad Atlila verower. Hy het ook veldtogte teen die Arameërs gevoer. Sy bewind is eindelik in 1013 v.C. deur sy oom Assur-rabi II (1013–972 v.C.) oorgeneem.

Tydens dié se bewind het Aramese stamme die stede Pitru en Mutkinu verower. Die koning het die Arameërs aangeval, sy pad na die Middellandse See oopgeveg en 'n stele by Berg Atalur opgerig.

Die konings daarna het 'n rustige bewind gehad en hul voorgangers se beleidsrigtings voortgesit.

Assur-Dan II (935–912 v.C.) het Assirië se ekonomie en organisasie verbeter en die fondament gelê vir 'n nuwe, suksesvolle staat. Hy het strafekspedisies gereël buite die grense van Assirië en die ryk herbou.

Die begin van die Nieu-Assiriese Ryk word meestal beskou as die troonbestyging van Adad-nirari II in 911 v.C.

Toe die donker eeu (wat in Assirië van 1050 tot 936 v.C. geduur het) eindelik oor was, het die wêreld drasties anders daar uitgesien. Antieke koninkryke soos Assirië, Babilonië, Elam en Egipte het steeds bestaan, asook die Hetiete in die vorm van kleiner Nieu-Hetitiese state. 'n Paar nuwe state het ontstaan soos Persië, Medië, Partië, Mannea, Israel, Urartu, Frigië, Lidië, die Aramese en Fenisiese state van die Levant, Doriese Griekeland, Putrië (Libië), Kolchis, Tabal en Nubië/Koesj.

Assirië het egter weer 'n grootse ryk geword wat hierdie nuwe volke asook ou vyande oor die volgende drie eeue sou verslaan. Van die veldtogte van Adad-nirari II (911-892 v.C.) af het Assirië gegroei tot die grootste ryk wat daar nog in die wêreld was. Die nuwe koning het die voormalige Assiriese leengebiede weer onderwerp, en Aramese, Nieu-Hetitiese en Horitiese bevolkings in die noorde verower en verban. Hy het Babilonië daarna twee keer aangeval en verslaan, en 'n groot streek in Middel-Mesopotamië geannekseer.

Sy opvolger, Tukulti-Ninurta II (891–884 v.C.) het Assirië verder uitgebou en tot in die Zagrosgebergte in die hedendaagse Iran uitgebrei. Hy het die nuwe volke, die Perse, Partiërs en Mede, onderwerp en ook tot in Klein-Asië uitgebrei.

Assurnasirpal II (883–859 v.C.) was 'n dapper heerser wat deur Aram en Kanaän (die huidige Sirië, Libanon, Jordanië en Israel) en Klein-Asië opgeruk het tot by die Middellandse See. Hy het onder andere die Arameërs, Frigiërs en Fenisiërs verslaan en heffings ingestel. Hy het ook opstande deur die Mede en Perse in die Zagrosgebergte onderdruk en sy hoofstad geskuif na Kalhu (Nimrod). Die paleise, tempels en ander geboue wat hy laat bou het, spreek van aansienlike vooruitgang in rykdom, wetenskap, argitektuur en kuns.

Salmaneser III (858–823 v.C.) se mag is deur 'n groot alliansie van tientalle volke uitgedaag, waarvan sommige leengebiede was, insluitende Babilonië, Egipte, Elam, Persië, Israel, Fenisië, die Arabiere, Arameërs, Suteërs en Nieu-Hetiete. Hy het hulle egter verslaan en van die verswakte Babilonië weer 'n leengebied gemaak.

Ook verskeie ander gebiede is oorwin. In 831 v.C. het hy die Georgiese koninkryk Tabal onderwerp. Teen die einde van sy bewind van 27 jaar was Assirië die heerser van Mesopotamië, die Levant, Wes-Iran, Israel, Jordanië en 'n groot deel van Klein-Asië.
Aan die begin van sy opvolger, Shamshi-Adad V (822-811 v.C.), se bewind het burgeroorloë egter in Assirië self gewoed. Later tydens sy bewind het Shamshi-Adad V suksesvol opgeruk teen Babilonië en Elam en 'n verdrag in Assirië se guns aan die Babiloniese koning opgedwing. In 814 v.C. het hy die nuwe Babiloniese koning ook verslaan en die onderwerping van die Galdeërs, Arameërs en Suteërs wat na dele van Babilonië migreer het, voortgesit.

Hy is opgevolg deur Adad-nirari III (810–782 v.C.), 'n jong seun. Die ryk is toe deur sy ma, die beroemde koningin Semiramis regeer tot in 806 v.C. Sy het die ryk bymekaargehou en het blykbaar die Perse, Partiërs en Mede onderwerp. In 806 v.C. het Adad-nirari III die mag by sy ma oorgeneem. Hy het die Levant verower en die Arameërs, Fenisiërs, Filistyne, Israeliete, Nieu-Hetiete, Moabiete en Edomiete aan sy gesag onderwerp. Hy het ook Babilon gedwing om heffings te betaal. Sy volgende teikens was die migrerende Arameërs, Galdeërs en Suteërs wat in die suidooste van Mesopotamië kom woon het. Toe het hy ook die Arabiere in die Arabiese Skierieland gewing om heffings te betaal.
Adad-nirari III is in 782 v.C. voortydig dood en dit het gelei tot 'n tydelike tydperk van stagnasie, hoewel Assirië steeds militêr oorheers het. In 754 v.C. het Ashur-nirari V die troon bestyg. Die vroeë deel van sy bewind het bestaan uit 'n permanente interne revolusie. Later het hy egter 'n paar geslaagde veldtogte gelei in Klein-Asië en die Levant. Hy is in 745 v.C. deur die troonrower Tiglath-pileser III (745–727 v.C.) afgesit. Dié het 'n hernude uitbreiding in Assirië teweeggebring. Hy het Urartu, Persië, Medië, Mannea, Babilonië, Arabië, Fenisië, Israel, Juda, Samaria, Nabatea, Galdea, Siprus, Moab, Edom en die Nieu-Hetiete weer onderwerp en is tot koning verklaar in Babilonië. Die Assiriese Ryk het nou gestrek van die Kaukasus tot Arabië, en van die Kaspiese See tot by Siprus.

Tiglath-Pileser III het die leër georganiseer tot die eerste professionele gevegsmag in die geskiedenis. Hy het ook verslane volke in sy leërs opgeneem en so die weermag uitgebrei. Hy het die burgerlike administrasie van sy ryk grootliks verbeter en volke wat probleme veroorsaak het, na ander dele van sy groot ryk verban.

Salmaneser V (726–723 v.C.) het die Assiriese mag tydens sy kort bewind uitgebrei en die Egiptenare gekeer om 'n vastrapplek in die Nabye-Ooste te kry. Hy het farao Sjosjenq V verslaan en uit die gebied verdryf.

Sargon II (722–705 v.C.) het die Krimmeriërs en Skitiërs verdryf uit Antieke Iran waar hulle die Mede en Perse, leenmanne van Assirië, aangeval en oorgeneem het. Toe 'n rebellie in 720 v.C. in Kanaän uitbreek, het koning Hanno die hulp van farao Osorkon IV van die 22ste Dinastie van Egipte gevra. Die farao het troepe gestuur om sy bondgenoot by te staan, maar die koalisie is verslaan. Die Assiriërs het Hanno lewend verbrand.

In 716 v.C. het Sargon II 'n leër op Egipte se grens gestasioneer. Osorkon IV is gedwing om heffings aan Assirië te betaal om te keer dat die ryk Egipte binneval. Mannea, Silisië, Kappadosië en Kommagene is verower, Urartu is verwoes, en Babilonië, Galdea, Aram, Fenisië, Israel, Arabië, Siprus en die beroemde koning Midas van Frigië is gedwing om heffings te betaal.
Sanherib (705-681 v.C.), 'n onverskrokke leier, het die Grieke verslaan wat 'n vastrapplek in Silisië probeer kry het, en daarna die Nubies beheerde Egipte. 'n Groot opstand teen hom het in sy ryk uitgebreek. Dit het 'n groot alliansie behels van onder andere Babiloniërs, Mede, Perse, Galdeërs, Elamiete, Partiërs, Manneërs en Aramene. Die groot alliansie kon nie Sanherib se bewind omverwerp nie. Die Assiriese koning het dié volke toe individueel onderwerp en Babilon geplunder.

Dit was tydens sy bewind dat die voorheen klein stad Nineve die hoofstad van Assirië geword het en gegroei het tot die grootste stad ter wêreld, met 'n bevolking van tot 150 000 mense. Sanherib is deur sy eie seuns vermoor (volgens die Bybel Adrammelek en Sar-Eser). Esarhaddon (680–669 v.C.) het Assirië verder uitgebrei tot diep in die Kaukasus in die noorde. Hy het Urartu heeltemal vernietig in die proses. Hy het die Skitiërs onderwerp, asook die Kimmeriërs in Klein-Asië en die Manneërs, Gutiërs, Mede en Perse in Antieke Iran.

Esarhaddon het eindelik moeg geraak vir Egipte, wat voortdurend probeer het om 'n vastrapplek in die Nabye-Ooste te kry. Hy het die land in 671 v.C. binnegeval, die Nubiërs/Koesjiete en Ethiopiërs verdryf en die Koesjitiese Ryk verwoes. Esarhaddon het hom toe tot "koning van Egipte, Libië en Koesj" verklaar. Hy het inheemse Egiptiese prinse oor die hele land aangestel om namens hom te regeer.

Hy het Assirië uitgebrei tot so ver suid as die hedendaagse Bahrein en Katar. Hy het Babilon heeltemal herbou tydens sy bewind en vrede na Mesopotamië in die geheel gebring. Hy is dood terwyl hy beplan het om weer na Egipte op te ruk om die Nubiërs te verdryf wat probeer het om weer die suide van die land oor te neem. Dié taak is suksesvol uitgevoer deur sy opvolger, Assurbanipal.

Onder Assurbanipal (669–627 v.C.) het die Assiriërs die gebied van die Kaukasus (die hedendaagse Armenië, Georgië en Azerbeidjan) in die noorde tot by Nubië, Egipte, Libië en Arabië in die suide oorheers, en van die oostelike Middellandse See-gebied, Siprus en Antiogië in die weste tot by Persië en die Kaspiese See in die ooste.

Assurbanipal het sy bewind begin met 'n stryd teen die Nubiese/Koesjitiese koning Taharqa, wat die suidelike deel van die Assiries beheerde Egipte probeer inval het. Memphis is verwoes. Assurbanipal het toe 'n reeks opstande deur die plaaslike Egiptenare self onderdruk en Necho I as 'n marionet-farao aangestel. In 664 v.C. het die Nubiese/Koesjitiese koning Tantamani weer probeer om Egipte binne te val. Hy is verslaan, Thebe is verwoes en geplunder en hy het na Nubië gevlug.
Phraortes, die koning van die Mede en Perse, het ook teen Assirië gerebelleer en probeer om Assirië self in 653 v.C. aan te val. Assurbanipal het hom egter verslaan. Die daaropvolgende Mediese konings, Madius en Cyaxares die Grote, is daarna albei deur Assurbanipal onderwerp.

In 652 v.C., net 'n jaar ná sy oorwinning oor Phraortes, het Assurbanipal se eie broer Shamash-shum-ukin, die Assiriese koning van Babilon, verklaar dié stad moet die ryk se hoofstad wees en nie Nineve nie. Hy het 'n sterk koalisie teen Assirië gevorm, met onder andere Babiloniërs, Galdeërs, Perse, Arameërs, Suteërs, Arabiere, Elamiete, Skitiërs, Kimmeriërs en selfs sommige Assiriërs. Die oorlog tussen die broers het vyf jaar aangehou, tot in 648 v.C., Babilon is verwoes en Shamash-shum-ukin verslaan. Hierna het Assurbanipal hom gewreek: Elam is heeltemal vernietig, die Arameërs, Galdeërs en Suteërs is wreed gestraf en Arabië is verwoes. Kores I van Persië (die oupa van Kores die Grote) is onderwerp.

Dit lyk of die laaste dekade van Assurbanipal se bewind vreedsaam was. Hy het baie biblioteke laat bou en 'n hernude vlaag bouwerk aan tempels en paleise begin. Hy was nou in beheer van sy hele ryk. In die ooste was Elam verwoes, die Manneërs en Iran se Mede en Perse was leenmanne. In die suide was Babilonië beset, die Galdeërs, Arabiere, Suteërs en Nabateërs was onderwerp, die Nubiese Ryk was verwoes, en Egipte het heffings betaal. In die noorde was die Skitiërs en Kimmeriërs uit Assirië verdryf, Urartu, Frigië en die Nieu-Hetiete was leenmanne, en Lidië het Assiriese beskerming gevra. In die weste was die Aarameërs, Siriërs, Fenisiërs, Israeliete, Juda, Samarra en Siprus onderwerp, en die Hellenistiese inwoners van Karia, Silisië, Kappadosië en Kommagene het heffings aan Assirië betaal.

Op sy hoogtepunt het die ryk die hele hedendaagse Irak, Sirië, Egipte, Libanon, Israel, Jordanië, Koeweit, Bahrein, Palestina en Siprus ingesluit, asook groot dele van Iran, Saoedi-Arabië, Turkye, Soedan, Libië, Armenië, Georgië en Azerbeidjan.

Dit het gelyk of Assirië nou sterker as ooit was, maar die lang oorloë om volke te onderwerp en die konstante veldtogte oor drie eeue heen om die ryk na al die windstreke uit te brei, het sy merk op Assirië gelaat; sy rykdom en mannekrag was uitgeput en ná die dood van Assurbanipal het groot burgerlike onrus in Assirië self uitgebreek.

Nadat Sin-shar-ishkun (622–612 v.C.) die bewind oorgeneem het, moes hy konstante gewelddadige opstande in Assirië die hoof bied. Dié situasie het gelei tot 'n volle rewolusie in Babilonië, en baie provinsies rondom die ryk het ophou heffings betaal. Die Skitiërs en Kimmeriërs het van die onrus gebruik gemaak om strooptogte op Assiriese kolonies uit te voer.

Groot dele in die ryk het stilweg hul onafhanklikheid begin terugwin. Teen 620 v.C. het Nabopolassar, 'n Galdeër, Babilon en ander dele van Babilonië ook in die chaos verower. Sin-shar-ishkun het 'n leër op die been gebring om teen Nabopolassar op te ruk, maar intussen het nog 'n groot opstand in Assirië self uitgebreek en die grootste deel van sy leër moes omdraai. Ondanks die swak toestande in Assirië kon Nabopolassar nie beheer oor die hele Babilonië behou of Assirië binneval nie. In die volgende vier jaar het die Assiriërs verbete beheer in Babilonië probeer terugwen.

In 615 v.C. het Nabopolassar egter 'n verbond gesluit met Cyaxares, koning van Medië, 'n voormalige leenstaat van Assirië, wat van die wanorde gebruik gemaak het om die Iranse volke te bevry en dié volke (die Mede, Perse en Partiërs) asook die Elamitiese, Gutiese en Kassitiese gebiede te verenig.

Die alliansie van Iranse volke het Assirië aangeval en in 612 v.C. is Nineve beleër en ingeneem. Sin-shar-ishkun is gedood in die bitter straatgevegte in die stad. Ashur-uballit II (612- 605 v.C.) het in Nineve die troon bestyg en geweier om hom aan Nabopolassar, Cyaxares en hul bondgenote te onderwerp. Hy het daarin geslaag om uit Nineve te breek en sy pad oopgeveg na die Noord-Assiriese stad Harran. Hy het die stad verower en dit sy nuwe hoofstad gemaak. Vyf jaar later is Harran ook beleër en deur die Mede, Babiloniërs en Skitiërs ingeneem. Ashur-uballit II het weer eens daarin geslaag om uit te breek.

Egipte, self 'n voormalige leenstaat van Assirië, het toe tot die ryk se hulp gekom, maar die twee lande is in 605 v.C. eindelik deur die Mede en Perse verslaan by Carshemish. Teen 599 v.C. op die laatste het Assirië ophou bestaan as 'n onafhanklike politieke entiteit, hoewel dit 'n geo-politieke streek en etniese entiteit gebly het tot in die laat 7de eeu n.C., met klein Assiriese state wat tussen die 2de en 4de eeu n.C. in die streek ontstaan het.

Die Middel-Assiriese tydperk word gekenmerk deur lang oorloë wat Assirië in 'n gemeenskap van vegters omskep het. Die koning het op die burgerklas en priesters in sy hoofstad staatgemaak, asook die landelike adelklas wat die perde verskaf het wat die soldate nodig gehad het. Die belangrikheid van laasgenoemde word in dokumente en briewe gestaaf. Assirië het minder besproeiing nodig gehad as Babilonië en perdeteling het algemeen voorgekom. Lang tekste oor die versorging en opleiding van perde is al ontdek.

Handel is gedryf in alle windrigtings. Die bergstreek in die land was 'n belangrike bron van metaalerts en hout.

Alle vry manlike burgers moes vir 'n tyd in die weermag diens doen. Volgens 'n regskode wat in die 14de en 13de eeu v.C. opgestel is, het vroue in Assirië 'n laer status as in naburige gemeenskappe gehad. Mans mag van hul vrou geskei het sonder dat laasgenoemde enige vergoeding gekry het. As 'n vrou owerspel gepleeg het, kon sy doodgeslaan word. Dit is onbekend of hierdie wette streng toegepas is, want dit lyk volgens ouer dokumente of daar gelyke vergoeding vir albei partye was in 'n egskeiding.

Die vroue in die koning se harem en hul bediendes is ook swaar gestraf; hulle is geslaan, vermink en doodgemaak. Assirië het oor die algemeen strenger wette as ander lande in die streek gehad. Teregstellings en gedwonge arbeid was nie algemeen nie, maar vir sommige oortreders kon 'n verhoor onder marteling plaasgevind het. Een tablet oor eiendomsreg bevat wrede strawwe vir oortreders. 'n Man kon iemand wat aan hom geld geskuld het, dwing om vir hom te werk, maar hy kon hom nie verkoop nie.

Assirië was, nes die res van Mesopotamië, aanvanklik oop vir homoseksuele verhoudings tussen mans. Sommige manlike prostitute en eunugs het groot roem en invloed gehad. In die Middel-Assiriese tydperk is seksoortredings gestraf ongeag of dit homo- of heteroseksueel was. Homoseksuele dade tussen sosiale gelykes, of wanneer iemand van 'n hoër status deur iemand van 'n laer status gepenetreer is, is as verkragting beskou. 'n Man kon egter iemand van 'n laer stand of aanbidders van die god Isjtar (wie se geslagsrolle nie as sterk manlik beskou is nie) penetreer. Voorbode-tekste verwys sonder vooroordeel of goedkeuring na homoseksuele dade, maar 'n persoon se sosiale stand sou bepaal of die voorbode voor- of nadelig was. Soms het dié voorbodes gebots met die regskodes, hoewel die wette gemaak kon gewees het om die mag van die voorbodes te beperk. Die historikus James Neill meen die wette sou nie soveel besonderhede oor homoseksualiteit bevat het "as homoseksuele gedrag nie 'n bekende aspek van die daaglikse lewe in die vroeë Mesopotamië was nie."

Die Assiriese argitektuur is, nes dié van Babilonië, beïnvloed deur Sumeries-Akkadiese style (en in 'n mindere mate dié van Mitanni), maar 'n eie styl het vroeg reeds ontwikkel. Paleise het kleurryke muurversierings gehad en seëlafdrukke was algemeen.

In skole vir skribas is beide die Babiloniese en Assiriese dialek van Akkadies geleer, en letterkundige werke is dikwels uit 'n Assiriese oogpunt oorgeskryf. Die Assiriese dialek van Akkadies is in regs-, godsdiens- en amptelike geskrifte gebruik, asook in praktiese tekste soos vir mediese sorg en die vervaardiging van artikels.

Tussen die 13de en 10de eeu v.C. het prentverhale as 'n nuwe kunsvorm ontwikkel: 'n reeks beelde met onderskrifte is op vierkantige klipsteles uitgekerf. Dit het oorloë en jagtogte uitgebeeld en het mekaar opgevolg van die boonste linkerhoek van die stele na die onderste regterhoek. Dit en uitstekende seëlafdrukke het gewys Assiriese kuns het dié van Babilonië begin oorskadu. Nuwe boustyle vir ziggurats (piramide-agtige geboue), met twee torings en kleurryke teëls, het ook ontstaan.

Assirië is ná sy val aanvanklik deur die kortstondige Mediese Ryk (605-549 v.C.) regeer. Nabonidus, die laaste koning van Babilonië (saam met sy seun en medeheerser, Belsasar) was toevallig self 'n Assiriër van Harran. Hy het die Galdeërs se bewind in Babilonië omvergewerp en die volk heeltemal uitgewis. Hy het egter nie veel gedoen om Assirië te herbou nie. Sommige dorpe en stede soos Harran was onaangeraak en ander soos Assur was nie heeltemal vernietig nie, maar stede soos Nineve en Kalhu was verwoes, met net klein groepe Assiriërs wat tussen die ruïnes gewoon het. Assirië het dus vir 'n kort ruk ná sy val in 'n toestand van verwoesting voortbestaan.

Nadat die Perse die Mede verslaan en die oorheersende mag in Antieke Iran geword het, is Assirië van 549 tot 330 v.C. deur die Persiese Achaemenidiese Ryk regeer as Athura (die Oos-Aramese naam vir Assirië). Tussen 546 en 545 v.C. het Assirië in opstand gekom teen die nuwe Persiese dinastie, maar die rebellie is deur Kores die Grote onderdruk.

Dit lyk of Assirië goed herstel en in dié tyd floreer het. Dit het 'n groot landbou- en administratiewe sentrum van die Achaemenidiese Ryk geword, en sy soldate het belangrike posisies in die Persiese leër beklee. Die streek het so sterk geword dat dit in 520 tot 519 v.C. weer eens 'n volskaalse rebellie teen die Persiese Ryk kon loods.

Die Perse is vroeër eeue lank deur Assirië oorheers (hul eerste leier, Achaemenes, en sy opvolgers was leenmanne van Assirië), en Assiriese invloede kan in die Achaemenidiese kuns, infrastruktuur en administrasie gesien word. Vroeë Persiese heesers het hulself beskou as opvolgers van Assurbanipal, en Mesopotamiese Aramees is 200 jaar lank behou as die ryk se taal.

Nineve is nooit herbou nie, maar Assur het weer ryk en vooruitstrewend geword.

In die 5de eeu v.C. het die taal Siries en die Siriese skrif ontwikkel. Vyf eeue later sou dit 'n wêreldwye invloed hê as die liturgiese taal en skrif van die Siriese Christendom, asook die skrif van die meegaande Siriese letterkunde wat in Assirië begin en later deur Klein-Asië, die Kaukasus, Sentraal-Asië, die Indiese subkontinent en China versprei het.

In 332 v.C. is Assirië verower deur Alexander die Grote, die Masedoniese keiser van Griekeland, wat die inwoners "Assirioi" genoem het. Die Masedoniese Ryk (332 tot 312 v.C.) is in 312 v.C. verdeel en Assirië het daarna deel van die Seleukidiese Ryk (312 v.C.) geword. Dit is toe Sirië genoem: 'n Horitiese, Luwiese en Griekse naam vir Assirië. Laasgenoemde term het voorheen baie eeue lank net gedui op Assirië en die Assiriërs, en nie na die Levant en sy grootliks Aramese, Fenisiese en Nieu-Hetitiese inwoners nie. Die naam Sirië het nou ook streke ingesluit wat deel van die Assiriese Ryk was, maar nooit van Assirië self nie. Dit is ná die Persiese tydperk steeds gebruik, maar vir beide die Assiriërs van Noord-Mesopotamië en die Arameërs en Fenisiërs van die Levant, ongeag etnisiteit, geskiedenis of geografie.

In die Seleukidiese tydperk is die Assiriërs in die leër vervang met Grieke. Grieks het ook Aramees vervang as die ryk se taal, hoewel dit nie die Assiriërs geraak het nie omdat hulle nie in dié tydperk vergrieks het nie.

Babilon is geleidelik verlaat ten gunste van 'n nuwe hoofstad in Suid-Mesopotamië, Dura Seleukos. Dit was effektief die einde van "Babilonië".

Teen 150 v.C. was Assirië grootliks onder beheer van die Partiese Ryk, weer eens as Athura. Dit lyk of die Partiërs die streek net losweg beheer het. Tempels is in baie stede en dorpe weer gebou vir die plaaslike Assiriese gode. 'n Paar onafhanklike Nieu-Assiriese state het ontstaan, soos Adiabene (69 tot 117 n.C.). Die historikus Georges Roux beskryf Adiabene as in werklikheid 'n herlewing van Assirië.

Die Assiriërs het hulle tussen die 1ste en 3de eeu n.C. tot die Christendom begin bekeer met die stigting van die Assiriese Kerk van die Ooste.

In 116 n.C. het die Romeinse Ryk onder Trajanus Assirië en sy onafhanklike state verower en as 'n Romeinse provinsie by die ryk ingelyf. Die Romeinse heerskappy het net 'n paar jaar geduur en daarna het die Partiërs weer beheer oorgeneem met die hulp van die Assiriërs.

'n Aantal Asiriërs is egter in die Romeinse leër opgeneem en het op plekke soos Antieke Engeland geveg.

Die Romeine en Partiërs het in die volgende eeu geveg om heerskappy oor Assirië en die res van Mesopotamië, en in dié tyd het die Nieu-Assiriese state Osroene (132 v.C. tot 244 n.C.) en Hatra (155 tot 241 n.C.) ontstaan. Osroene het 'n groot sentrum vir die Assiriese Christendom geword.

Die antieke stad Assur het ook weer begin floreer en blykbaar in die 2de en 3de eeu n.C. onafhanklik geword. Tempels is weer eens gewy aan die Assiriese gode Assur, Sin, Hadad, Isjtar en Sjamasj. Volgens die bekende Assirioloog Simo Parpola kon Assirië vir 'n tyd weer ten volle onafhanklik geword het.

In 226 n.C. is Assirië grootlik deur die Sassanidiese Ryk oorgeneem. Nadat die Sassanidiese heersers die Romeine en Partiërs verjaag het, het hulle die onafhanklike state in Assirië tot niet gemaak; Hatra is in 241 ontbind en Osroene in 244, en Assur is in 256 verwoes.

Die streek was nou bekend as Asuristan (die Sassanidiese naam vir Assirië). Dit was die geboorteplek van die Kerk van die Ooste (nou verdeel in die Assiriese Kerk van die Ooste en die Galdeeuse Katolieke Kerk), met 'n florerende Siriese (Assiriese) kerkkultuur wat vandag steeds bestaan. Tempels is in die 4de eeu steeds aan Assur gewy in sy tuisstad en in Harran, wat wys die Assiriese identiteit was steeds sterk.

In dié tydperk is 'n groot deel van wat eens as Babilonië bekend was, in Assirie opgeneem.

Dit lyk of dele van Assirië tot in die laaste deel van die 4de eeu n.C. steeds semi-onafhanklik was, met 'n koning Sanhereb II wat in die 370's in die noorde regeer het.

Eeue van konstante oorloë tussen die Bisantynse en die Sassanidiese Ryk het albei ryke uitgeput en Moslemse Arabiere toegelaat om van die Arabiese Skiereiland af dié twee ryke se gebiede binne te dring. Ná die Arabiese Islamitiese verowering in die 7de eeu het Assirië as 'n entiteit ophou bestaan, hoewel die Assiriese bevolking steeds die gebied beskou het as Athura, 'n naam wat tot in die 19de eeu voortbestaan het. Mesopotamië as 'n geheel het onder die Arabiese en Islamitiese invloed gekom en daar was 'n groot binnevloei van "nie-inheemse" groepe in die gebied, soos Arabiere, Koerde, Perse en Turke. Die inheemse Assiriërs van Noord-Mesopotamië het weerstand gebied teen dié proses en hul taal, godsdiens, kultuur en identiteit behou.

Die voorheen basiese beskawing van die woestyn-Arabiere is grootliks verbeter en verryk deur die invloed en kennis van inheemse Mesopotamiese wetenskaplikes, dokters, wiskundiges, teoloë, sterrekundiges, argitekte, kunstenaars, landboukundiges en sterrevoorspellers.
Onder die Arabiese Islamitiese ryke is die Assiriërs wat Christene was, as "dhimmis" geklassifiseer, 'n soort tweedehandse burger waarop sekere beperkings van toepassing was, maar hul regte is ten volle beskerm en hulle het in sekere sake vryheid gehad. Hulle is weerhou van spesifieke pligte en beroepe wat vir Moslems gereserveer is; het nie dieselfde politieke regte as Moslems geniet nie; hul woord was nie soveel werd as dié van Moslems in regs- en burgerlike aangeleenthede nie; hulle moes as Christene 'n spesiale belasting, "jizyah", betaal; hulle is verbied om hul godsdiens verder in Moslemlande te versprei; en Assiriese mans mag nie met Moslemvroue getrou het nie. Hulle moes egter dieselfde wette as die Moslems gehoorsaam in verband met eiendom, kontrakte en verpligtinge. Sake soos huwelike en egskeidings kon egter plaasvind volgens Assiriese wette, die interne disspline is gehandhaaf deur godsdiensleiers wat aan die Moslems verantwoording moes doen, hulle kon alkohol drink en is teen enige vorm van aggressie beskerm.

Hoewel hulle oorwegend Chrstene was, het 'n minderheid van Assiriërs tot in die 10de eeu hul antieke Mespotamiese geloof beoefen.

Assiriërs wat steeds die Oos-Aramees gepraat het wat deur Akkadies beïnvloed is en wat tot die Assiriese Kerk van die Ooste behoort het, het in Noord-Mesopotamië (wat Assirië was) bly oorheers tot in die laat 14de eeu en die stad Assur is onder Islamitiese heerskappy nog deur Assiriërs bewoon tot die middel 14de eeu, toe die Turks-Mongoolse krygsheer Tamerlane 'n godsdiensgemotiveerde slagting onder Assiriese Christene geloods het. Daarna was daar geen tekens van 'n nedersetting in Assur in die argeologiese rekords nie en sedertdien was daar baie minder Assiriërs in hul tuisland.

'n Skeuring het in die 16de en 17de eeu onder die Assiriërs ontstaan toe baie van hulle van die Assiriese Kerk van die Ooste in die verre noorde van Mesopotamië die Katolieke geloof aanneem. Hulle was ontevrede met die leierskap van die Assiriese Kerk en kon nie in die Siries-Ortodokse Kerk aanvaarding vind nie. Rome het die nuwe kerk in 1553 die Kerk van Assirië en Mossul gedoop en sy eerste leier die Patriarg van die Oos-Assiriërs genoem. In 1683 het Rome egter die naam na die Galdeeuse Katolieke Kerk verander en die lidmate het bekend geraak as Galdeeuse Katolieke, hoewel hulle geen etniese, historiese, geskiedkundige of geografiese verbintenis het met die lang bestaande Galdeeuse volk van Suidoos-Mesopotamië nie.

Verskeie godsdiens- en etnies gemotiveerde slagtings het in die 17de, 18de en 19de eeu onder die Assiriërs plaasgevind, wat tot 'n hoogtepunt gevoer is met die grootskaalse slagting van ongewapende mans, vroue en kinders deur Moslemse Turke en Koerde in die laat 19de eeu onder Abdülhamid II van die Ottomaanse Ryk. Dit het getalle verder aansienlik laat afneem, veral in Suidoos-Turkye.
Die Assiriërs was ook van 1915 tot 1918, tydens die Eerste Wêreldoorlog, die slagoffers van 'n godsdiens- en etnies geïnspireerde volksmoord deur die Ottomane en hul Koerdiese en Arabiese bondgenote. Volgens sommige bronne is tot 750 000 Assiriërs in dié tyd vermoor, terwyl in 'n Assiriese opname in 1922 'n getal van 275 000 aangedui is. Die Assiriese Volksmoord het min of meer saamgeval met die Armeense en Griekse Volksmoord. In reaksie op die Turkse wreedheid het die Assiriërs teen hulle in opstand gekom in 'n Assiriese onafhanklikheidsoorlog tydens WOI. Hulle het 'n tyd lank suksesvol geveg teen 'n oormag van Turke en 'n paar oorwinnings oor die Ottomane en Koerde behaal, asook teen vyandelike Arabiese en Iranse groepe. Hierna het hul Russiese bondgenote die oorlog verlaat ná die Russiese Rewolusie, en Armeense weerstand het verbrokkel. Die Assiriërs was afgesny en omsingel, en het nie kos gehad nie. Hulle het hul pad oopgeveg na die veiligheid van die Britse linies en hul mede-Assiriërs in Noord-Irak. So is die aansienlike teenwoordigheid van Assiriërs in Suidoos-Anatolië wat langer as vier millenniums bestaan het, verminder tot sowat 15 000 mense aan die einde van WOI.

Die Assiriese Kommando is in 1928 in Brittanje gestig met antieke Assiriese militêre range soos "Rab-shakeh", "Rab-talia" en "Tartan". Hulle is deur Brittanje geprys vir hul dapperheid en trou, en is gebruik om onrus onder Arabiere en Koerde te onderdruk, die grense van Iran en Turkye te bewaak en Britse militêre installasies op te pas.

Nadat Irak in 1933 onafhanklik van Brittanje geraak het, het die Simele-slagting van Assiriërs plaasgevind toe duisende ongewapende mans, vroue en kinders deur Arabies-Koerdiese magte van die Irakse leër vermoor is. Die slagting het gevolg op 'n botsing tussen Assiriërs en die Irakse leër; die Irakiërs het 'n groot verlies gely het toe hulle probeer het om die Assiriërs se wapens af te neem omdat hulle bang was die Assiriërs wil van Irak afstig. Brittanje het die gewapende Assiriese Kommando verbied om die burgerlikes te help.

Die Assiriërs het hulle in die Tweede Wêreldoorlog by die Britte geskaar. Elf Assiriese kompanies het in Palestina/Israel geveg en nog vier in Siprus. Die Valskermkompanie was deel van die Royal Marine Commando wat betrokke was in gevegte in Albanië, Italië en Griekeland. Assiriërs het 'n groot rol gespeel in die oorwinning oor Arabies-Irakse magte in 1941 toe die Irakse regering besluit het om aan die kant van Nazi-Duitsland te veg. Die Britse teenwoordigheid in Irak het tot 1955 geduur en die Assiriese Kommando het tot aan die einde deel van die Britse leër uitgemaak.

Van die 1940's tot 1963 was daar 'n tydperk van verligting vir die Assiriërs. Veral onder die bewind van president Kassim is die Assiriërs in die hoofstroomgemeenskap opgeneem. Baie stedelike Assiriërs het suksesvolle sakemanne geword, ander was in die politiek en die weermag, hul dorpe het in vrede floreer en hulle het in sport soos boks, rugby, atletiek, stoei en swem uitgeblink.
In 1963 het die Ba'ath-party egter die bewind in Irak met geweld oorgeneem. Hoewel die party sekulêr was, was hulle Arabiese nasionaliste en wou hulle die baie nie-Arabiese volke in Irak "Arabies" maak, onder andere die Assiriërs. Ook die Koerde, Armeniërs, Turkmene, Perse, Sirkassiërs en vele ander is geteiken.

Die beleid het ingesluit die weiering om die Assiriërs as 'n etniese groep te erken en 'n verbod op geskrewe materiaal in Oos-Aramees, op die leer van die taal in skole, op Assiriese name vir kinders en op Assiriese politieke partye. Beheer is oorgeneem oor Assiriese kerke in 'n poging om Assiriërs op godsdiensgebied te verdeel en daar was gedwonge verskuiwings van Assiriese tradisionele gebiede na die groot stede.

In antwoord hierop het die Zowaa-beweging in die Assiriese Demokratiese Beweging in 1982 'n gewapende stryd teen die Irakse regering begin onder die leierskap van Yonadam Kanna. In die vroeë 1990's het hulle verenig met die Iraks-Koerdiese Front (IKF). Yonadam Kanna was baie jare lank 'n teiken van Saddam Hoesein se Ba'ath-regering.

Ook in Turkye het die regerings sedert die 1920's geweier om die Assiriërs as 'n etniese groep te erken en hulle probeer "turkifiseer" deur hulle "Semitiese Turke" te noem en hulle te dwing om Turkse name aan te neem. En in Sirië ondervind Assiriese/Siriese Christene druk om hulself "Arabiese Christene" te noem.

In onlangse jare het die Assiriërs in Noord-Irak en Noordoos-Sirië die teiken van uiterse Islamitiese terrorisme sonder oorsaak geword. As gevolg daarvan het Assiriërs en ander groepe soos Koerde, Turkmene en Armeniërs hulle bewapen om aanvalle af te weer deur Al-Kaïda, ISIS/ISIL, Jabhat al-Nusra en ander Islamitiese fundamentalistegroepe. In 2014 het Islamitiese terroriste Assiriese dorpe in die Assiriese tuisland Noord-Irak aangeval, asook stede soos Mosoel en Kirkoek, wat groot Assiriese bevolkings het.

Sedertdien was daar berigte van wreedheid deur ISIS-terroriste, onder meer onthoofdings, kruisigings, kindermoorde, verkragtings, etniese suiwering, rooftogte en uitbuitings soos onwettige belasting vir nie-Moslems. Assiriërs het Irak het in reaksie daarop gewapende militias gevorm om hulself te beskerm.

Die Assiriërs het, nes die res van die Mesopotamiese volke, die Sumeries-Akkadiese Mesopotamiese godsdiens aangehang. Die nasionale godheid aan die hoof van die panteon was Assur. Dié godsdiens het van omstreeks 3500 v.C. bestaan tot met die geleidelike afname daarvan vanweë die Christendom tussen die 1ste en 10de eeu n.C.

Ander belangrike gode was Abzu, Anu, Baäl, Ea, Enlil, Isjtar, Sjamasj, Tammuz, Adad/Hadad, Sin (Nanna), Nihursag, Nergal, Tiamat, Ninlil en ander.

Die inheemse godsdiens is streng nagevolg tot minstens die 4de eeu n.C. en het in kleiner gebiede voortbestaan tot minstens die 10de eeu n.C., hoewel die Assiriërs die Christendom tussen die 1ste en 3de eeu n.C. begin aanvaar het. Hulle is vandag uitsluitend Christene, met die meeste wat tot die Assiriese Kerk van die Ooste, Galdeeuse Katolieke Kerk, Antieke Kerk van die Ooste en die Siries-Ortodokse Kerk behoort.

In die 3de millennium v.C. het 'n baie intieme kulturele simbiose ontwikkel tussen die Sumeriërs en Akkadiërs, wat wydverspreide tweetaligheid ingesluit het. Die invloed van Sumeries op Akkadies en omgekeerd is op alle terreine sigbaar, van leenwoorde tot op sintaktiese, morfologiese en fonologiese gebied.

Akkadies het Sumeries tussen die 3de en 2de millennium v.C. geleidelik as die spreektaal van Mesopotamië vervang, maar Sumeries het steeds in Mesopotamië as 'n heilige, seremoniële, letterkundige en wetenskaplike taal voortbestaan tot in die 1ste eeu n.C.

In antieke tye het die Assiriërs 'n dialek van Akkadies gepraat. Die eerste inskripsies, wat Oud-Assiries genoem is, is in die Oud-Assiriese Ryk gemaak. In die Nieu-Assiriese Ryk het Aramees al hoe meer algemeen geraak en is dit meer dikwels gebruik as Akkadies – vermoedelik weens die massaverskuiwings onder Assiriese konings waarin groot Arameessprekende bevolkings wat deur die Assiriërs verower is, na Assirië geskuif is en met die Assiriërs verbaster geraak het. Die antieke Assiriërs het ook Sumeries in hul letterkunde en liturgie gebruik, maar in 'n meer beperkte mate in die Middel- en Nieu-Assiriese tydperk, toe Akkadies die belangrikste letterkundige taal geword het.

Die verwoesting van die Assiriese hoofstede Nineve en Assur deur die Babiloniërs, Mede en hul bondgenote, het daartoe gelei dat 'n groot deel van die tweetalige elite verdwyn het. Teen die 7de eeu v.C. het die meeste Assiriërs 'n Oos-Aramese dialek gepraat wat deur Akkadies beïnvloed is, en nie Akkadies self nie. Die laaste Akkadiese inskripsies in Mesopotamië dateer van die 1ste eeu n.C. Oos-Aramese dialekte, sowel as Akkadiese en Mesopotamies-Aramese voorname en vanne bestaan vandag nog onder Assiriërs in Noord-Irak, Suidoos-Turkye, Noordwes-Iran en Noordoos-Sirië.

Ná werk van 90 jaar het die Universiteit van Chicago 'n Assiriese woordeboek gepubliseer wat meer ensiklopedies as 'n werklike woordeboek is.

Assiriese kuns wat tot vandag behoue gebly het, dateer hoofsaaklik uit die Nieu-Assiriese tydperk. Kunswerke wat gevegte uitbeeld en soms die deurboring van vyande in wrede besonderhede wys, het die mag van die koning vertoon en was gewoonlik vir propagandadoeleindes. Hierdie klipreliëfwerke het die mure van die paleise versier waar die konings buitelandse besoekers onthaal het. Ander klipreliëfwerke beeld die koning saam met verskillende gode uit en waar hy godsdienstige seremonies uitvoer. Baie van dié werke is in die koninklike paleise by Nimrod en Chorsabad ontdek. 'n Seldsame ontdekking van metaalplate wat vir houtdeure gebruik is, is in Balawat gedoen.

Assiriese beeldhouwerk het 'n hoë mate van afwerking gehad in die Nieu-Assiriese tydperk. Een voorbeeld is die gevleuelde bul Lamassu, wat die ingange van die paleis bewaak het. Dit was bedoel om die bose af te weer.

Hoewel werke van edelgesteentes gewoonlik nie behoue bly nie, is 'n paar uitstekende voorbeelde van Assiriese juweliersware in koninklike graftombes by Nimrod ontdek.

Daar is 'n debat onder akademici oor die aard van die Nimrod-lens, 'n stuk kwarts wat in 1850 deur Austen Henry Layard ontdek is in die Nimrod-paleiskompleks in Noord-Irak. Sommige meen dit is 'n bewys van die bestaan van antieke teleskope in Assirië, wat die groot akkuraatheid in die Assiriese sterrekunde kan verduidelik. Ander voorstelle is die gebruik daarvan as 'n vergrootglas vir juweliers of as 'n dekoratiewe inleg vir meubels. Die Nimrod-lens word in die Britse Museum gehou.

Die Assiriërs was ook bedrewe in militêre tegnologie met die gebruik van perderuitery, genietroepe, beleëringswerktuie ensovoorts.

Baie eeue lank was Europa se kennis van Mesopotamië beperk tot twyfelagtige klassieke bronne soos die Bybelgeskrifte. Van die Middeleeue af is 'n paar keer geskryf oor antieke Mesopotamiese ruïnes. In die 12de eeu al is die ruïnes van Nineve geïdentifiseer deur Benjamin van Tudela, 'n rabbi van Navarra wat deur die Midde-Ooste gereis het. Babilon is in 1616 geïdentifiseer deur Pietro della Valle. Hy het nie net die terrein beskryf nie, maar ook stene met inskripsies op wat hy by Nineve en Ur ontdek het, na Europa teruggeneem.

Tussen 1761 en 1767 het Carsten Niebuhr, 'n Deense wiskundige, afskrifte van inskripsies by Persepolis gemaak, asook sketse van Nineve. Ná hom het André Michaux, 'n Franse botanis en verkenner, 'n grenssteen met 'n inskripsie wat hy naby Bagdad ontdek het, aan die Franse Bibliothèque Nationale de Paris verkoop.

Die eerste bekende argeologiese opgrawings in Mesopotamië het plaasgevind onder leiding van abbé Beauchamp, 'n pouslike vikaris-generaal in Bagdad. Abbé Beauchamp se memoires van sy reise het in 1790 groot opspraak onder geleerdes gewek toe dit gepubliseer is, en dit het gelei tot 'n aantal argeologiese en akademiese ekspedisies na die Midde-Ooste. In 1811 het Claudius James Rich, 'n Engelse inwoner van Bagdad, die ruïnes van Babilon en Nineve begin aanteken en karteer. Hy het talle stene met inskripsies, tablette, grensstene en silinders ontdek, onder meer die Sanherib- en die beroemde Nebukadnesar-silinder, wat die kern van die Mesopotamiese antieke versameling van die Britse Museum uitmaak. Voor sy voortydige dood op 34 jaar het hy twee memoires geskryf oor die ruïnes van Babilon en die inskripsies wat hy daar ontdek het. Dit kan as die begin van Assiriologie beskryf word.

Een van die grootste probleme waarmee geleerdes aanvanklik te doen gehad het, was die ontsyfering van die driehoekeige merke op baie van die artefakte en ruïnes. Dié merke, wat Thomas Hyde in 1700 wigskrif genoem het, is lank beskou as blote versierings. Eers in 1778 het Niebuhr akkaurate afskrifte gepubliseer van drie drietalige inskripsies uit die ruïnes van Persepolis. Niebuhr het ontdek die inskripsies is van links na regs geskryf en dat elk van die drie inskripsies drie verskillende soorte wigskrif bevat het; hy het dit klas I, II en III genoem. Daar is gevind klas I is alfabeties en bestaan uit 44 Oud-Persiese karakters. Dit is tussen 1802 en 1848 vir die eerste keer ontsyfer. In 1850 het Edward Hincks bewys klas II is nie alfabeties nie, maar beide lettergrepig en ideografies, en dit het gelei tot die ontsyfering daarvan tussen 1850 en 1859. Die taal is eers Babilonies en/of Assiries genoem, maar is nou bekend as Akkadies.

Intussen is die Biblioteek van Assurbanipal in Nineve in 1845 ontdek en sedertdien word die legkaartstukke van die eens vergete geskiedenis van Mesopotamië stuk vir stuk inmekaargepas.



</doc>
<doc id="101711" url="https://af.wikipedia.org/wiki?curid=101711" title="Mesopotamiese mitologie">
Mesopotamiese mitologie

Die Mesopotamiese mitologie verwys na die godsdiensoortuigings en -praktyke van die Sumeriërs, Akkadiërs, Assiriërs, Babiloniërs en latere migrerende Arameërs en Chaldeërs wat 4 200 jaar lank, van die middel van die 4de millennium v.C. tot omstreeks die 10de eeu n.C., in Mesopotamië gewoon het.

Die streek het die huidige Irak, Koeweit, Suidoos-Turkye en Noordoos-Sirië ingesluit.


</doc>
<doc id="101714" url="https://af.wikipedia.org/wiki?curid=101714" title="Gilles Villeneuve-renbaan">
Gilles Villeneuve-renbaan

Circuit Gilles Villeneuve is 'n motorrenbaan in Montreal, Quebec, Kanada. Dit huisves die jaarlikse FIA Formule Een Kanadese Grand Prix en was voorheen die gasheer van die FIA Wêreld Wêreldsportmotorkampioenskap, die Champ Car Wêreldreeks (2002–2006), die NASCAR Canadian Tire Series, die NASCAR Xfinityreeks (2007–2012) en die Grand-Am Rolex Sportmotorreeks (2007–2012). 

Die F1 Kanadese Grand Prix, wat vir 30 jaar by Circuit Gilles Villeneuve plaasgevind het, is weggelaat uit die 2009 Formule Een-kalender en vervang met die eerste Abu Dhabi Grand Prix. Op 27 November 2009 het amptenare van Quebec en die Kanadese Grand Prix-organiseerders aangekondig dat 'n skikking bereik is met die Formule Een Administrasie deur die ondertekening van 'n nuwe kontrak van vyf jaar vir die 2010-2014 seisoene. 

Die 2011-wedren het om 13:00 (17:00 GMT) op 12 Junie plaasgevind en was die langste Wêreldkampioenskaps-Grand Prix ooit, as gevolg van 'n lang reënvertraging.


</doc>
<doc id="101717" url="https://af.wikipedia.org/wiki?curid=101717" title="Circuit of the Americas">
Circuit of the Americas

Die Circuit of the Americas is 'n 5,515 km lange motorrenbaan in Travis County, Texas, net buitekant die stad van Austin. Dit huisves die jaarlikse Formule Een Verenigde State Grand Prix.


</doc>
<doc id="101719" url="https://af.wikipedia.org/wiki?curid=101719" title="Zacatecas, Zacatecas">
Zacatecas, Zacatecas

Zacatecas is die hoofstad van die gelyknamige deelstaat van Meksiko. Die stad is ongeveer 8 000 voet bo seevlak en ongeveer 155 myl noordoos van Guadalajara geleë. Die stad was gevestig in 1546 en die kerkie Los Remedios in 1728. Die stad is uitgelê op die hange van die Grillo- en Bufaberge. Die historiese sentrum van Zacatecas is in 1993 deur Unesco as wêrelderfenisgebied gelys.




</doc>
<doc id="101720" url="https://af.wikipedia.org/wiki?curid=101720" title="Carl Zeiss">
Carl Zeiss

Carl Zeiss (11 September 1816 – 3 Desember 1888) was 'n Duitse industrialis en optikus. Hy is gebore in Weimar. Hy het in Stuttgart studeer en in 1846 begin hy 'n klein werkswinkel in Jena. Hier vervaardig en herstel hy gereedskap van die natuurwetenskapafdeling van die Universiteit van Jena. Sy besigheid groei vinnig en Zeiss verkry 'n reputasie as 'n vervaardiger van kwaliteit-mikroskope. In 1866 het Ernst Abbe by die maatskappy aangesluit. Hy was ook uiters vaardig in optika en later word Abbe en Zeiss se seun, Roderich, vennote in die besigheid. Zeiss sterf op 3 Desember 1888 in Jena. Onder Abbe se beheer sluit die Zeiss-besigheid aan met die van Otto Schott in 1889.



</doc>
<doc id="101721" url="https://af.wikipedia.org/wiki?curid=101721" title="Assur">
Assur

Assur (Akkadies: "Aššur", "Asjsjoer"; Aramees: "Ātûr"; Hebreeus: אַשּׁוּר; ook bekend as Qal'at Sherqat en Kalah Shergat) is die ruïnes van ’n stad uit die Nieu-Assiriese Ryk. Dit is op die westeroewer van die Tigrisrivier in die hedendaagse Irak geleë.

Die stad was bewoon van die middel 3de millennium v.C. tot die 14de eeu n.C., toe Tamerlane die inwoners laat uitmoor het. Assur was ook die naam van die hoofgod van die stad. Hy is beskou as die hoogste god in die Assiriese panteon en die beskermer van Assirië.

Die terrein is ’n Unesco-wêrelderfenisgebied, maar word van 2003 af as bedreig beskou weens onrus in die gebied en ’n voorgestelde dam wat deel van die terrein sal oorspoel. Dit is sowat 64 km suid van die voormalige Nimrod en 96 km suid van Nineve.



</doc>
<doc id="101735" url="https://af.wikipedia.org/wiki?curid=101735" title="Simon Pegg">
Simon Pegg

Simon Pegg (* 14 Februarie 1970 in Gloucestershire) is 'n Britse akteur. Hy is bekend vir die rol van Montgomery Scott (Scotty) in die Star Trek-rolprente.



</doc>
<doc id="101736" url="https://af.wikipedia.org/wiki?curid=101736" title="Nevers Magny-Cours-renbaan">
Nevers Magny-Cours-renbaan

Die Nevers Magny-Cours-renbaan ("Circuit de Nevers Magny-Cours") is 'n motorrenbaan in Frankryk, naby die dorpe Magny-Cours en Nevers. Dit is welbekend omrede dit die Formule Een Franse Grand Prix gehuisves het van 1991 tot 2008.


</doc>
<doc id="101737" url="https://af.wikipedia.org/wiki?curid=101737" title="Bybellande Museum">
Bybellande Museum

Die Bybellande Museum (Hebreeus: מוזיאון ארצות המקרא ירושלים "Muzeon Artzot HaMikra") is 'n museum toegewy aan die antieke lande en kulture in die Joodse Bybel. Die museum is geleë in Jerusalem, langs die Israel Museum.



</doc>
<doc id="101738" url="https://af.wikipedia.org/wiki?curid=101738" title="Jan Carel Juta">
Jan Carel Juta

Jan Carel Juta (* 23 Maart 1824 in Zaltbommel; † 8 April 1886 in Londen) was 'n Hollands-Suid-Afrikaanse uitgewer, boekhandelaar en die swaer van Karl Marx.

Sy ouers was munisipale belastinggaarders Hubertus Johannes Juta (* 1796; † 1870) en Maria Albertina, gebore Offers (* 1792; † 1879). Een van sy voorvaders, Cornelius Juta (* 1652; † 1732), het uit Stralsund, Swede na Amsterdam getrek.

Juta was 'n prokureurskandidaat in Zaltbommel. Hy trou met Louise, 'n dogter van Heinrich Marx, op 5 Junie 1853 in Trier. Die huweliksbevestiging vind in die kerk op 7 Junie plaas te Traben, in die aanwesigheid van haar oom Lion Philips en ander swaers van haar ma, Henriette Marx.

Nadat sy broer Coenraad Jacobus Juta (* 1827; † 1889), 'n kaptein, hom van Kaapstad vertel het, besluit hy om in 1853 na Suid-Afrika te verhuis. Op pad na die Kaap die Goeie Hoop gaan kuier die pasgetroude egpaar by Karl Marx en sy gesin in Londen, maar ook by Friedrich Engels te Manchester. Kort na sy aankoms in 1853 in Suid-Afrika stig hy "J. C. Juta, Bookseller and Stationer, Wale Street, Cape Town" en gee skoolboeke, regeringsdokumente en wetenskaplike werke uit. Bybels en gesangboeke voer hy per posboot uit Nederland en Engeland in. Sy uitgewery, wat vandag nog bestaan, was die begin van die Suid-Afrikaanse uitgewerswese. 30 jaar lank staan hy aan die stuur van sy firma. In 1883 verkoop hy 'n deel van die firma aan sy gevolmagtigdes, Jacobus Cuypers en Thomas Mullins Duncan.
Juta skryf ook aan die tweetalige blad, "De Zuid-Afrikaan". In die uitgawe van 6 Maart 1854 verskyn dan die artikel "The War in the East" deur Karl Marx. Volgens 'n brief gerig aan Marx op 27 Maart 1854 het die uitgewer Jean Henry Smuts (* 1809; † 1873) twee ander artikels verwerp.

Juta en sy vrou het sewe kinders gehad: Henrietta (* 1854), Jan Carel (* 1855; † 1900), Henricus Hubertus (* 1857; † 1930), Emilie, Wilhelma, Louise Emilie (* 1861) en Coenraad Jacobus (* 1865). Na 1883 het Juta en sy gesin ook persoonlik en per brief kontak gemaak met Marx en sy dogters (Laura Lafargue en Eleanor Marx). Daar het baie foto's van die familie Juta in die nalatenskap van Laura en Jenny Marx behoue gebly. Juta sterf in 1886 by sy gesin in Londen, Sutton Court Road, Chiswick. Eleanor Marx het sy begrafnis bygewoon.

Louise Juta keer na die Kaapkolonie terug en sterf op 3 Julie 1893 in Rondebosch, 'n suidelike voorstad van Kaapstad. Sy laat aan haar nog lewende kinders Henry Juta, Wilhelma Juta en Louise Hosmer meer as £35 000 na, insluitend die aandele van "J. C. Juta & Co."




</doc>
<doc id="101739" url="https://af.wikipedia.org/wiki?curid=101739" title="Mosport Internasionale Renbaan">
Mosport Internasionale Renbaan

Die Mosport Internasionale Renbaan (tans die "Canadian Tire Motorsport Park") is 'n multi-motorrenbaan geleë noord van Bowmanville, in Ontario, Kanada. Dit is bekend omrede dit die Formule Een Kanadese Grand Prix gehuisves het in 1961–1967, 1969, 1971–1974, 1976 en 1977.


</doc>
<doc id="101741" url="https://af.wikipedia.org/wiki?curid=101741" title="Montjuïc-renbaan">
Montjuïc-renbaan

Die Montjuïc-renbaan is 'n voormalige straatrenbaan geleë op die Montjuïcberg bokant die hawe van Barcelona, Katalonië, Spanje.

Dit het die Formule Een Spaanse Grand Prix 'n paar keer gehuisves van 1968 tot 1975, en word as een van die beste Formule Eenbane van alle tye beskou. 


</doc>
<doc id="101746" url="https://af.wikipedia.org/wiki?curid=101746" title="Eurasiatiese Unie">
Eurasiatiese Unie

Die Eurasiatiese Unie (Russies: "Евразийский Союз") is 'n politieke en ekonomiese unie van Eurasiatiese lande. Die lidlande is Wit-Rusland, Kasakstan, Kirgisië, Rusland, Tadjikistan en kan ook ander lande in Europa en Asië, soos lande wat deel van die Sowjetunie was, insluit.

Die stigting van 'n Eurasiatiese Unie is in Oktober 2011 deur Rusland se eerste minister, Vladimir Poetin as teenvoeter vir die Europese Unie voorgetel. Die idee vir so 'n unie is egter reeds in 1994 deur die president van Kasakstan, Noersoeltan Nazarbajef, in 'n toespraak in Moskou bepleit.

Op 18 November 2011 het die presidente van Wit-Rusland, Kasakstan en Rusland 'n ooreenkoms onderteken waarin hulle onderneem om die Eurasiatiese Unie in 2015 tot stand te bring. Die ooreenkoms bevat onder andere 'n roetekaart vir toekomstige integrasie en die vestiging van 'n Eurasiatiese Kommissie (gemodelleer op die Europese Kommissie) en die Eurasiatiese Ekonomiese Ruimte, wat hul werksaamhede op 1 Januarie 2012 begin het. Die ooreenkoms lê klem op ekonomiese integrasie en 'n toekomstige gemeenskaplike mark, en nie soseer op politieke integrasie nie.

Hierdie drie lande onderteken op 29 Mei 2014 'n ooreenkoms waarin hulle proklameer dat die Eurasiatiese Ekonomiese Unie amptelik op 1 Januarie 2015 in werking sal tree. Alhoewel president Poetin graag sou wou sien dat die unie ook militêre en politieke sake moet insluit, maak die ooreenkoms slegs vir ekonomiese samewerking voorsiening.

Die Verenigde State van Amerika het die stigting van die unie gekritiseer. Volgens hulle is die Eurasiatiese Unie 'n poging van die Russiese Federasie om weer 'n houvas op die voormalige Sowjetrepublieke te kry en die voormalige Sowjetunie in 'n ander vorm te laat herleef.


</doc>
<doc id="101747" url="https://af.wikipedia.org/wiki?curid=101747" title="Dawn-ruimtetuig">
Dawn-ruimtetuig

Die Dawn-ruimtetuig is een van NASA se onbemande ruimtesendings. Die ruimtetuig het aanvanklik die asteroïde Vesta bestudeer, maar wentel tans om die dwergplaneet Ceres. Beide Vesta en Ceres is in die Asteroïdegordel geleë. Dawn was die eerste ruimtetuig om Ceres, en die eerste om Vesta te besoek. Dit is ook die eerste ruimtetuig wat om twee buiteaardse liggame gewentel het.

Dawn is op 27 September 2007 vanaf Cape Canaveral aan boord van 'n Delta 7925-H-vuurpyl gelanseer. Dit het eers na Mars gereis om dié planeet se swaartekrag vir die tog verder te benut. In Februarie 2009 was dit die naaste aan Mars.
Daarna het Dawn verder na Vesta gereis. Dit het in Julie 2011 om hiérdie asteroïde begin wentel. Op 5 September 2012 verlaat Dawn sy wentelbaan om verder na Ceres te reis. Dit is op 6 Maart 2015 in 'n wentelbaan om Ceres geplaas.


</doc>
<doc id="101748" url="https://af.wikipedia.org/wiki?curid=101748" title="William Wallace">
William Wallace

William Wallace was 'n Skotse ridder wat in die Middeleeue teen die koning van Engeland, Eduard I, geveg het. Hy is in ongeveer 1272 gebore en is op 23 Augustus 1305 deur die Engelse tereggestel. Skotland is deur Eduard opgeëis, maar Wallace het geweier om trou aan Engeland te sweer.

Daar is min oor Wallace se geboorte en kinderjare bekend, en dit is nie duidelik waar en wanneer hy gebore is nie. Sommige bronne gee sy geboorte as ongeveer 1272 aan, maar 'n boek wat in die 16de eeu gedruk is, genaamd "History of William Wallace and Scottish Affairs", beweer dat hy in 1276 gebore is. Volgens oorlewering is Wallace in Elderslie, naby Paisley in Renfrewshire gebore.

Koning Eduard het aan Skotland 'n ooreenkoms gebied wat hulle sou toegelaat om 'n ondergeskikte Skotse koning te hê. Volgens die ooreenkoms moes die Skotse edelmanne voor hom kniel en trou aan hom sweer. Wallace het egter geweier en weerstand hierteen gebied.

Op 11 September 1297 wen Wallace die slag van Stirling Bridge teen 'n veel groter Engelse mag. Die ses maande daarna lei hy 'n klopjag in die noorde van Engeland. Hy wou die stryd na Engelse grondgebied neem, om aan Eduard te wys dat Skotland dieselfde skade as wat hy aangerig het, suid van die grens kan aanrig.

Die slag van Falkirk volg op 1 April 1298, wat Eduard met behulp van sy swaar gewapende leër wen. Wallace vlug na die berge om die stryd van daar af voort te sit.

Wallace ontduik gevangenskap tot 5 Augustus 1305, waarna John de Menteith, 'n Skotse ridder wat lojaal aan Eduard was, hom op Robroyston naby Glasgow aan Engelse soldate uitlewer. Wallace is na Westminster in Londen geneem, waar hy weens hoogverraad aangekla is. Hy antwoord die aanklag met die woorde: "Ek kan nie verraad teenoor Eduard pleeg nie, omdat ek nie een van sy onderdane is nie". Wallace is egter skuldig bevind.

Ná die verhoor is Wallace op 23 Augustus 1305 uit die saal geneem, kaal uitgetrek, en agter 'n perd deur die stad na Smithfield gesleep. Hy is daarna gehang en gevierdeel (in 4 dele gekap of uitmekaargetrek), die wreedste teregstelling volgens die destydse Engelse reg. Dit beteken dat hy gehang is om te wurg, maar afgehaal is terwyl hy nog gelewe het. Sy liggaam is daarna oopgesny en sy ingewande is voor hom verbrand. Daarna is hy onthoof en sy liggaam in vier dele gekap. Sy hoof is in teer gedoop en bo London Bridge geplaas. Die koppe van die broers John en Simon Fraser, wat kollegas van Wallace was, is later langs syne uitgestal. Wallace se ledemate is afsonderlik in Newcastle upon Tyne, Berwick-upon-Tweed, Stirling en Aberdeen tentoongestel.

In die rolprent Braveheart (1995), oor die brutale onafhanklikheidsoorlog van die Skotte in die 13de eeu teen die Engelse, vertolk Mel Gibson die rol van William Wallace. Hy was die regisseur en vervaardiger van die rolprent gewees. Die film bied 'n geromantiseerde weergawe van die gedig "The Acts and Deeds of Sir William Wallace, Knight of Elderslie", geskryf deur die 15de-eeuse musikant Blind Harry. Die gedig is op sy beurt gebaseer op die lewensverhaal van William Wallace. Sir William Wallace was nie, soos in die film beweer word, 'n boer van lae stand nie, maar was van adellike afkoms.



</doc>
<doc id="101749" url="https://af.wikipedia.org/wiki?curid=101749" title="Mel Gibson">
Mel Gibson

Mel Colm-Cille Gerard Gibson (gebore op 3 Januarie 1956) is 'n Australies-Amerikaanse akteur, regisseur en vervaardiger. Hy het twee Oscars vir die rolprent "Braveheart" ontvang (beste regie en beste film). Daarnaas het hy meer as twintig ander filmpryse oor sy loopbaan gewen, waaronder 'n Golden Globe, 'n "National Board of Review Award" en 'n "Golden Satellite Award".

Gibson is veral bekend vir die prominente rolle wat hy in verskeie aksiefilms gespeel het. Van sy bekendste rolprente is: "Mad Max" (1979), "Gallipoli" (1981), "The Bounty" (1984), "Lethal Weapon" (1990), "Lethal Weapon 2" (1991), "Lethal Weapon 3" (1992), "Lethal Weapon 4" (1998), "Braveheart" (1995) en "Ransom" (1996). Hy was ook die regisseur van die film, "The Passion of the Christ" in 2004, wat losweg op die visioene van Catherine Emmerich gebaseer is.

Gibson is in Peekskill, New York in die Verenigde State van Amerika gebore. Hy was die sesde van elf kinders en die tweede seun van Hutton Gibson. Sy pa was 'n soldaat in die Tweede Wêreldoorlog, asook 'n bekende skrywer en sy ma was Iers, Anne Patricia (oorlede 1990). Hy en sy familie het toe hy ongeveer 12 jaar oud was na Australië verhuis. Gibson het toneelspel aan die "National Institute of Dramatic Art" in Sydney studeer.

Gibson het vir Robyn Denise Moore ontmoet in die 1970s, na die verfilm van "Mad Max", in Adelaide. Robyn was 'n tandheelkundige verpleegster en Gibson was 'n onbekende akteur. Op 7 Junie 1980 was Gibson en Robyn in 'n Katolieke kerk getroud in New South Wales. Hulle het een dogter, Hannah (1980), en ses seuns: Edward (1982), Christian (1982), William (1985), Louis (1988), Milo (1990), and Thomas (1999); en drie kleinkinders.





</doc>
<doc id="101750" url="https://af.wikipedia.org/wiki?curid=101750" title="Geurt Geers">
Geurt Geers

Geurt Marinus Jacobus Geers (Pretoria, 13 Mei 1909 – Glenmore, Port Edward, Natal, 21 Februarie 1945) was ’n Suid-Afrikaanse argitek van veral kerkgeboue.

Geers was blykbaar die enigste seun van die Nederlands gebore argitek Leendert Geers, met wie hy in vennootskap was in Johannesburg van 1934 tot sy dood in 1945. Sy moeder was Martha Jacoba de Klerk. Hy het argitektuur deeltyds studeer in Pretoria van 1926 tot 1932. 

In 1928 het hy hom by die departement van openbare werke aangesluit as boutekenaar. Van 1932 tot 1933 het hy sowat ’n jaar lank in die argitek Gerard Moerdijk se kantoor gewerk voor hy vertrek het om sy studie te voltooi. Hy studeer op 3 Augustus 1934 af aan die Universiteit van Pretoria met ’n diploma in argitektuur. Dis nie bekend wanneer hy getroud is met Susanna Carolina Wilhelmina Louisa nie; ook nie wat haar nooiensvan was nie. Blykbaar het hulle 'n seun, Leendert Marinus gehad wat gebore is op 20 Maart 1933 en oorlede is op 27 Maart 1979.

In 1934 betree hy ’n vennootskap met sy pa, wie se kantoor in Johannesburg was, en doen aansoek om assosiaatlidmaatskap van die Koninklike Instituut van Britse Argitekte. Dié vennootskap het in 1945 ’n takkantoor in Pretoria opgerig. Volgens ’n kollega in die departement van openbare werke was Geers ’n begaafde en bekwame argitek. 

Die NG gemeente Linden het in 1936 al in beginsel besluit om later 'n groter kerk te bou, maar vir eers moes die klein kerkie en markiestent doen. Die boukommissie is aangesê om £5 000 bymekaar te maak, en almal in die gemeente help met die geldinsameling. In April 1941 staan die fonds reeds op £2 000. Befondsing was destyds 'n groot probleem, en 'n lening van £4 500 is aangegaan by Ou Mutual, wat dadelik weer gekanselleer was. Tenders is ontvang wat £6 433 en £7 268 beloop het, en die boukommissie besluit toe maar om self te bou met die leiding van die argitekte Geers & Geers. Die eerste sooi is dus eers gespit deur die leraar op 5 Oktober 1941. Die hoeksteen is op 6 Desember deur ds. De Beer gelê, met ds. P.J. Viljoen van Heidelberg wat die feesrede gelewer het, en ds. Van der Merwe wat die wydingsgebed gedoen het. Al die bouwerk is vroeg in 1942 afgehandel. Die totale boukoste het toe £6 000 beloop, waarvan £1 200 vir toerusting en meubelment was. Op Sondag 3 Mei 1942 het die gemeente feesgevier, en plegtig van die ou kerksaal afskeid geneem, met ouderling Christiani wat die optog gelei het van die ou kerk na die nuwe, en broer N.J. Jooste het die eer gehad om die kerk die eerste keer oop te sluit, en met die instap in die kerk deur die hele gemeente is Psalm 100:1-4 gesing. Ná die votum is Psalm 48:1 en 4 hartlik gesing, die skriflesing is deur ds. A.B du Preez waargeneem, en ds. P.S.Z. Coetzee het die wydingsrede gelewer, voorafgegaan en gevolg deur die koorsang van die Asaf-koor.

Die Johannesburgse middagblad "Die Vaderland" het op 10 November 1938 aangekondig dat die koerant Die Vaderland se Voortrekkerstrandfonds stig met die doel om kinders van behoeftige ouers die geleentheid te bied om 'n vakansie by die see te geniet. In Augustus 1942 het die raad van direkteure van die Afrikaanse Pers Beperk 'n strandoord by Glenmore aan Natal se suidkus gekoop. Dit was nadat Geurt Geers die plek saam met O.J. Bekker en L.J. Erasmus van die Pers besoek het en dit so doeltreffend bevind het dat die maatskappy dit aangekoop het vir £13 500. Daar was reeds geboue wat vir kampeerdoeleindes gebruik kon word, maar in 1944 besluit die maatskappy om 'n begin te maak met 'n paar van die belangrikste geboue vir die strandoord soos beplan in samewerking met Geers. Dié eerste groep geboue het bestaan uit 'n hospitaal, 'n eetsaal, vier slaaphutte en die washuis. 

Die feestelike inwyding van die geboue is beplan vir 31 Mei 1947, maar dit was 'n heuglike gebeurtenis wat die argitek nie kon meemaak nie. Op die oggend van 21 Februarie 1945 het hy oudergewoonte wanneer hy Glenmore besoek het, saam met 'n vriend gaan swem. Heel onverwags het sy vriend hom hoor sê: "Help my, asseblief!" Al is hy gou uit die water geneem, is daar in weerwil van alle pogings om hom by te bring bevind dat hy reeds dood was. Blykbaar het hy nie verdrink nie, maar het sy hart in die water ingegee. In " 'n Volk staan op uit sy as" (die verhaal van die Afrikaanse Pers (1962) Beperk, skryf L.J. Erasmus: "Vir almal wat die geniale soeker na die mooie in vorm en die vriendskaplike in menseverhoudings geken het, was dit 'n gevoelige verlies, terwyl Strandfonds dit betreur het dat hy nie die voltooiing kon aanskou nie van (dit) wat ook vir hom 'n behaaglike toekomsdroom was."

Ná sy dood het die firma Geers sy werksaamhede voortgesit. Die vennootskap was verantwoordelik vir talle NG kerke en minstens een Gereformeerde kerk, dié van Benoni, wat in 1991 gesloop is. Hulle invloed op Afrikaanse Protestantse kerkbou het bly voortleef in die werk van Hendrik Vermooten, wat indiensopleiding by die vennootskap gekry het en as junior vennoot in die Pretoriase kantoor werksaam was tot Geers jr. se dood. 




</doc>
<doc id="101751" url="https://af.wikipedia.org/wiki?curid=101751" title="Leendert Geers">
Leendert Geers

Leendert Marinus Geers (Nederland, 1 Junie 1877 – Greenside, Johannesburg, 16 Januarie 1957) was ’n Suid-Afrikaanse argitek van veral NG kerkgeboue.

Geers was die seun van Adrianus Geers (gebore 1851) en Catharina Johanna Voorloop. Geers het sy opleiding in sy vaderland ontvang en na Suid-Afrika gekom in 1894 in diens van die NZASM, by wie hy tot 1899 in Pretoria gewerk het. Ná die Tweede Vryheidsoorlog het hy sy werk in die staatsdiens voortgesit en gewerk as boutekenaar by die departement van openbare werke van 1902 tot Oktober 1930. Van 1931 tot omstreeks 1934 het hy in die argitektuurafdeling van die Transvaalse provinsiale administrasie gewerk. In 1932 is hy as lisensiaatlid tot die Koninklike Instituut van Britse Argitekte toegelaat.

Twee jaar later verlaat hy die staatsdiens en om in vennootskap met sy seun, Geurt, te werk. Ná dié se dood in 1945 het die firma Geers sy werksaamhede voortgesit. Die vennootskap was verantwoordelik vir talle NG kerke en minstens twee Gerformeerde kerke, onder meer dié van Benoni, wat in 1991 gesloop is. Hulle invloed op Afrikaanse Protestantse kerkbou het bly voortleef in die werk van Hendrik Vermooten, wat indiensopleiding by die vennootskap gekry het en as junior vennoot in die Pretoriase kantoor werksaam was tot Geurt se dood.

Leendert Geers is in 1957 in sy huis in Mowbrayweg, Greenside, Johannesburg, oorlede.



</doc>
<doc id="101753" url="https://af.wikipedia.org/wiki?curid=101753" title="Somaliese Diaspora">
Somaliese Diaspora

Die Somaliese diaspora verwys na uitgewekene Somaliërs wat in die gebiede van die wêreld woon wat tradisioneel nie bewoon was deur hul etniese groep nie. Die burgeroorlog in Somalië het veroorsaak dat die grootte van die Somaliese diaspora aansienlik toegeneem het, omrede baie Somaliërs verskuif het van Groter Somalië na hoofsaaklik die Midde-Ooste, Europa en Noord-Amerika.


</doc>
<doc id="101770" url="https://af.wikipedia.org/wiki?curid=101770" title="Nautilus (1800 duikboot)">
Nautilus (1800 duikboot)

Die Nautilus was 'n primitiewe duikboot wat die eerste keer in 1800 getoets is. Hoewel dit deur Cornelius Drebbel se vaartuig van 1620 voorafgegaan is, word Nautilus meestal as die eerste praktiese duikboot beskou.

Die "Nautilus" is tussen 1793 en 1797 ontwerp deur die Amerikaanse uitvinder Robert Fulton, wat toe in die Franse Eerste Republiek gewoon het. Hy het onsuksesvol by die Vlootdirektoraat gepleit dat hulle die konstruksie subsidieer as 'n metode om die groeiende Britse seemag teen te staan. Sy tweede, ook onsuksesvolle, voorstel aan hulle was dat hy niks betaal hoef te word totdat die Nautilus van die Britse skepe gesink het nie, en dan slegs 'n klein persentasie van die prysgeld. Fulton het sy volgende voorstel aan die Minister van die Franse Vloot gerig, wat uiteindelik aan hom die toestemming verleen het om die vaartuig te begin bou.

Fulton het die eerste "Nautilus" van koperplate oor ysterribbes by die Perrier-skeepswerf in Rouen gebou. Dit was 6,48 m lank en 1,93 m breed. Aandrywing is verskaf deur 'n handgeslingerde houtskroef. Die hol ysterboeg was die vaartuig se ballastenk, oorstroom en leeggemaak om dryfvermoë te verander. Twee horisontale vinne of duikvlerke op die kort horisontale roer het die duikhoek beheer.

Nautilus het baie soos 'n moderne navorsingsduikboot gelyk, met 'n lang traanromp. Die ontwerp het 'n waarnemingskoepel ingesluit, ietwat soortgelyk in voorkoms, indien nie in funksie nie, aan die bevelstoring van later duikbote. Wanneer die duikboot op die wateroppervlak was, kon 'n waaiervormige opvoubare seil, wat herinner aan dié wat gewild was op Sjinese skepe, ontplooi word. Behalwe vir lug ingesluit in die vaartuig, kon verdere lug voorsien word deur 'n snorkel wat van waterdigte leer gemaak was.

Die "Nautilus" se eerste toetsduik was in die Seine by Rouen, in die Saint-Gervaisdok op 29 Julie 1800. Hierdie toetse was almal suksesvol, maar die rivierstromings het ingemeng met 'n paar toetse, dus het Fulton die duikboot na Le Havre geneem om in die stil soutwater van die hawe te werk. Hy toets die uithouvermoë met 'n aangesteekte kers en vind dat die vlam nie die lugtoevoer van die snorkel oorskry nie. Hy het ook die spoed getoets van sy twee mans wat die skroef slinger teen dié van twee mans wat 'n boot op die oppervlak roei. Nautilus bereik die 360 voet (110 m) afstand twee minute vinniger as die roeibemanning. Gedurende hierdie tyd het hy die skroef verander na een met vier lemme, soos 'n windpomp, en ook die roer.

"Nautilus" was van die begin af ontwerp om, wat Fulton 'n "karkas" genoem het, te ontplooi. Dit was 'n skeepsmyn wat bedoel was om gesleep te word totdat dit in kontak met 'n vyandige skip se romp kom. 'n Toestel bo-aan die koepel van die duikboot het 'n gespitste oog in die vyand se houtromp ingedryf. Die duikboot het dan sy myn vrygelaat aan 'n lang lyn wat deur die oog geryg was. Die duikboot het hierna spoedig weggevaar en wanneer die lang lyn klaar uitgerol het, het die myn die teikenromp getref en ontplof d.m.v. 'n ontsteker. Hierdie "karkasse" was verskillende groottes kopersilinders wat tussen 10 en 200 pond buskruit bevat het.



</doc>
<doc id="101774" url="https://af.wikipedia.org/wiki?curid=101774" title="Abraham de Klerk">
Abraham de Klerk

Abraham Jacobus Kotzé de Klerk (distrik Garies, Suid-Afrika, 23 April 1900 – Colombo, Ceylon, 15 Mei 1927) was ’n Afrikaanse sendeling en die eerste sendeling van die Nederduitse Gereformeerde Kerk in Ceylon.

Abraham de Klerk is in April 1900 gebore op 'n plaas in die distrik Garies in Namakwaland. Sy ouers, Abraham Jacobus Petrus De Klerk en Maatjie Hendrina Maria Coetzee was arm dog vroom. Sy susters was Jacomina Maria Cockrell en Maatjie Maria Hendrina Louw. Hy was skrander en wou graag leer, maar weens sy gesin se armoede moes hy die skool in st. 5 verlaat. Hy gaan werk op plase en, aangemoedig deur eerw. D.J. Rousseau, sendeling op Garies, gee hy onderwys aan kinders. Later gaan hy Garies toe vir st. 8 en ene H.J. Barnard gee hom spesiale lesse, maar hy doen maagkoors op en moet na Vanrhynsdorp skuif. Garies se kerkraad het hom ’n klein toelaag gegee en met sy suster se hulp en 'n gemeubileerde kamer van ds. R.T.H. van der Meulen kon hy sy studie vir st. 8 volhou. Hy slaag al sy vakke behalwe Engels.

Danksy bydraes uit Garies en Vanrhynsdorp kon De Klerk per trein na Wellington in die Boland vertrek. Sy naam het hom vooruitgeloop, want ds. Rabie, dosent aan die Sendinginstituut, het van sy skranderheid en besondere begeerte om sendeling te word verneem. VSB-takke in die Ring van Clanwilliam asook die CSV het vir sy studiekoste ingestaan. Wanneer hy kon, het hy gedurende vakansies op Garies, Vanrhynsdorp, Clanwilliam en Leipoldtville besoekwerk onder die bruin mense gedoen en vir hulle dienste gehou. Hy het eindelik Engels onder die knie gekry en is in November 1924 gelegitimeer.

De Klerk het in die huwelik getree met Claudina Wilhelmina Baard, ’n dogter van gelowige ouers van Remhoogte, Vanrhynsdorp. Abraham se moeder sterf terwyl hy studeer. Hy laat sy vader, broer en drie susters agter toe hy en Mina in 1925 na Ceylon vertrek.

Die Gereformeerde Kerk was in die Nederlandse tydperk (1640–1796) reeds van die sewentiende eeu af op Ceylon (waarvan die naam in 1972 Sri Lanka geword het) gevestig. Dié kerk het weer sterk onder die aandag gekom deur die verblyf van sowat 5 000 Boerekrygsgevangenes op Ceylon. Die krygsgevangenes het by hul terugkeer ná die Tweede Vryheidsoorlog die Ceylonse sendinggenootskap gestig. Hulle het maandeliks geld bygedra tot die fonds, maar kon eers in 1925 'n sendeling, eerw. Abraham de Klerk, na die eiland stuur. Hy vertrek na Ceylon, waar hy op 21 Mei 1925 in die Wolvendalkerk georden is. Dié kerk is deur die Hollands-Oos-Indiese Kompanjie in 1749 op 'n heuwel naby die hawe gebou. In die vorm van 'n Griekse kruis is die kerk 'n getuienis van die teenwoordigheid van die Reformed Church in Sri Lanka. De Klerk se werk was die enigste sendingwerk namens die NG Kerk buite Afrika.

Mev. De Klerk het haar eggenoot bewonder vir sy geloofslewe, en sy toewyding aan sy roeping het haar geïnspireer. Sy was bewus van sy gesondheidsprobleme van vroeër en het hom telkens gemaan om stadiger te werk en homself in ag te neem. Sy reaksie was telkens: "Ek moet werk; my tydjie is kort." Eerw. Rousseau van Clanwilliam het per geleentheid geskryf: "Abraham was vol gloed, ywer en aktiwiteit." Hy deurkruis die eiland om lidmate op te spoor uit die tyd van die Boerekrygsgevangenes, 1900–1902. Met teerheid, takt en beslistheid het hy mense byeengebring. Die egpaar De Klerk se minsaamheid en spontane getuienis het mense aangetrek. Hulle het langdurig gebid vir herlewing en geld om 'n kerkgebou in Dehiwala, Colombo, op te rig. 'n Ryk, ingeligte vriend, wie se naam nie genoem word in J.W.L. Hofmeyr se "Abraham de Klerk van Ceylon" nie, skenk £3 850 vir kerkgeboue. In 1926 sien die De Klerks hoe 'n NG gemeente met geesdrif gestig word. 

Die kerkbouplanne vir die NG kerk in Dehiwala het gevorder en hul eerstelingseuntjie is gebore. Einde 1926 word die tropiese hitte te veel vir mev. De Klerk en in Januarie 1927 stuur eerw. De Klerk sy vrou en baba na Suid-Afrika. Hy kon in daardie jaar met verlof gaan en bly dus eers om die een en ander omtrent die kerkgebou af te rond en die ontvangs en bevestiging van sy hulp, kandidaat-eerw. S.F. Skeen, af te handel. Ds. Hofmeyr skryf hoe De Klerk sy vrou meer gemis het as wat hy verwag het en hoe swaar dit was om sy sterk verlange te hanteer. In ’n brief aan haar het hy geskryf hoe die Skeens op 5 of 6 Mei daardie jaar verwag is en dat hy reeds heelwat ingepak het. 

Op Saterdag 7 Mei was die kerk gereed en die inwyding gereël vir 12 Mei 1927. Sy passaat na Suid-Afrika was bespreek vir 14 Mei. De Klerk het op die dag van die kerkinwyding ernstig siek geword en is met longontsteking in die hospitaal in Colombo opgeneem, waar hy ingewandskoors opgedoen het. Die Sondagmôre net voor vier, met 'n jong man wat by sy bed waak, het De Klerk, so skryf ds. Hofmeyr, sy hande uitgestrek na bo, asof hy 'n offer aan die Onsigbare bring. Duidelik het hy gesê: "Ek beveel my liewe vrou en my arme ou seuntjie aan Gods genadige beskerming. Laat ons nou bid, want ons is nou in die teenwoordigheid van die Almagtige." Met dié woorde het hy sag ontslaap. 
Die kerk, waarvan die naam in later jare na Christelik Gereformeerde kerk verander is, is toe eers op 2 Junie 1927 ingewy. Onder leiding van eerw. Skeen is ná sy begrafnis 'n gedenkplaat in die kerkgebou in Dehiwala onthul: “Ter gedagtenis aan Eerw. Abraham Jacobus Kotze de Klerk, kollegiate leraar van die NGK te Ceylon 1925–1927, deur wie se inspanning hierdie kerkgebou opgerig is en wie se diep betreurde dood plaasgevind het met die voltooiing van die gebou. Gebore 23 April 1900. Gestorwe 15 Mei 1927. Hij wandelde met God, hij was niet meer, want God nam hem weg. Gen. 5:24.”

Op Garies het die kerkraad met 'n eenparige mosie van roubeklag besluit om 'n gepaste marmerplaket in die ou kerk langs die preekstoel teen die agtermuur ter gedagtenis van Abraham de Klerk aan te bring.

De Klerk se werk in Ceylon is vroeër dikwels in ou letterkunde aangehaal as sou dit 'n bewys wees van die ooreenkomste tussen Ceylons-Nederlands of Ceylon Dutch en Afrikaans, maar in later jare is geglo dat hy hoogs waarskynlik in Engels gepreek het, nie in sy moedertaal nie. Ceylons-Nederlands was ’n kreoolse taal wat vandag so goed as uitgesterf is. Die taal is gepraat op die eiland Ceylon, wat van 1658 tot 1796 ’n Nederlandse kolonie was. 

Ds. J.W.L. Hofmeyr het in 1928 'n boek oor De Klerk se lewe, "Abraham de Klerk van Ceylon", die lig laat sien.

Ds. Stef Skeen het nog tot 1932 in Ceylon gewerk, maar nadat hy daar weg is, het die NG Kerk se verbintenis met dié eiland doodgeloop. In 1980 het die Wes-Transvaalse Sinode (sedert 2016 Sinode Goudland) ’n noodroep van ds. Raj Thurarajah uit Sri Lanka ontvang om die kerk daar te kom help. Eers het die Sinode dit deur besoeke gedoen en later het Pieter ter Haar, seun van die NG gemeente Die Vlakte in Kaapstad, daar gaan woon en werk. In Oktober 1999, honderd jaar ná die uitbreek van die Tweede Vryheidsoorlog toe tallose krygsgevangenes uit Suid-Afrika daarheen gestuur is tesame met etlike predikante wat hulle daar bedien het, is prop. Jan de Bruin van Kuilsrivier op Carletonville as tentmakerpredikant bevestig, waarna hy na Sri Lanka vertrek het om as jeugpredikant in die Dutch Reformed Church te werk.




</doc>
<doc id="101775" url="https://af.wikipedia.org/wiki?curid=101775" title="Annie Visser">
Annie Visser

Anna Louisa (Annie) Visser (plaas Lokshoek, distrik Jagersfontein, 6 Augustus 1876 - Fauresmith, 26 Mei 1927) was 'n mezzo-sopraan en een van die eerste Afrikaanse sangeresse wat plate van gewilde Afrikaanse liedere gemaak het.

Sy het in Londen en Nederland studeer, konsertreise deur Suid-Afrika onderneem en ook op die eerste kongres van die Nasionale Party in Bloemfontein in 1915 gesing. In haar laaste jare was sy koshuismoeder op Fauresmith, waar sy in die ouderdom van 50 oorlede is in Mei 1927. Sy het nooit getrou nie.

Annie was die jongste kind. Haar vader was Gert Petrus Visser, 25 jaar lid en 18 of 19 jaar lank voorsitter van die Vrystaatse Volksraad. Haar moeder was Comfort Victoria Plewman, nasaat van die 1820-setlaars. Haar oupa aan moederskant was die 1820-setlaar Thomas John Plewman van Colesberg. 

Visser het haar eerste opvoeding aan die Wesleyaanse Hoër Meisieskool in Grahamstad ontvang (haar moeder was 'n boorling van die distrik Albanie waarin Grahamstad geleë is) en daarna aan die Vredenburg-Seminarie (die latere Good Hope Seminary) in Kaapstad, waar sy musieklesse ontvang het by Thomas Barrow-Dowling, orrelis van die St. George-katedraal. Hy was hoogs beïndruk deur haar stemkwaliteit en het aanbeveel dat sy na Londen gaan en gespesialiseerde opleiding aan die Royal Academy of Music ontvang. Sy verlaat die Kaap dan ook in die geselskap van 'n suster en studeer voor die Tweede Vryheidsoorlog onder Purcell. Sy het egter na Amsterdam gegaan met die uitbreek van die oorlog omdat sy nie ’n gas wou wees in die land waarteen haar broers in Suid-Afrika geveg het nie en ook weens haar sterk anti-Britse gevoelens. In Nederland het sy haar sangstudie voorgesit onder Marie Mély (die gravin Vander Heuvel).

Sy maak haar debuut op 28 April 1904 in Londen toe sy arias sing uit operas van Verdi en Massenet en die African Romances van Coleridge Taylor, wat haar self vir die uitvoering van sy werk begelei het. Volgens die konsertgebruik van die tyd het 'n tjellis, W.H. Squire, haar vokale nommers met sy spel afgewissel. Sowel "The African World" as die "Tropical Times" het taamlik niksseggende resensies van haar debuut-uitvoering gepubliseer, maar "The Morning Post" en "The Standard" het haar “ware intelligensie” en “diepe insig” geprys.

Met haar terugkeer na Suid-Afrika, blykbaar nie lank daarna nie, het sy met die getalsterke toergeselskap van die Amerikaanse violiste Maude Powell op reis gegaan. Dit was die aanhef tot etlike konsertreise, waartydens sy in 'n paar Suid-Afrikaanse stede asook Lourenço Marques gesing het. Haar programme het gewoonlik Afrikaanse liedere ingelsuit, eers volksliedjies, maar later ook kunsliedere van onder meer Bosman di Ravelli, met wie sy dikwels saam opgetree het. Visser was bes moontlik die eerste sangeres wat Afrikaanse kunsliedere in die openbaar gesing het en ook een van die eerste Suid-Afrikaanse platekunstenaars. Toe Di Ravelli, saam met wie sy gereeld opgetree het, in 1909 sy honderdste klavieruitvoering in die operahuis in Pretoria gee, het sy hom met sangsolo's bygestaan en groot geesdrif gewerk met haar toegif, "Waar Tafelbaai begint" (pleks van die later gebruiklike "Tafelberg"). 

Van 1909 tot 1910 was sy weer in Londen, waar haar opname van die "Zuid-Afrikaans Volkslied" op dieselfde dag is as Uniewording gemaak, 31 Mei 1910. Uniewording het wêreldwye aandag geniet; waarskynlik die rede waarom die Gramaphone Concert Record Company (GCRC) besluit het om dié lied op te neem. Sy het in dié tyd ook opnames gemaak van Psalms en Gesange en Afrikaanse volksliedjies, nie net by GCRC nie, maar ook by Zonophone. 

Sy het ook die komiese genre in Afrikaans en Engels beoefen en haar dikwels self op die klavier begelei. Tydens en ná die Eerste Wêreldoorlog het haar optredes minder geword, moontlik omdat haar kuns in daardie dae nie veel inslag by haar eie mense gevind het nie. Tog het sy voortgegaan om as musiekonderwyseres haar brood te verdien. Ná 1921 het sy haar in Johannesburg met kindersorg besig gehou en in 1924 het sy 'n aanstelling as huismoeder van 'n koshuis vir jong dogters op Fauresmith, naby haar geboorteplaas, aanvaar. Op dié Suid-Vrystaatse dorp is sy drie jaar later ná 'n smartlike lyding aan kanker dood.

Visser was ’n uitgesproke ondersteuner van genl. Barry Hertzog en sy Nasionale Party. Sy was goed bevriend met die Hertzogs sowel as min. Klasie Havenga en sy vrou, May. Ná die NP se stigting het sy dan ook ál meer liedere in Afrikaans en Hollands in haar programme ingesluit. In ’n onderhou met die "Natal Mercury" het sy gesê haar doel was “making the Dutchman proud of his language by singing about it and in it ... the Dutch people need stirring up in this way”. Haar lewe en loopbaan en haar Afrikanerpatriotisme het in die 1960’s nuwe belangstelling gewek toe artikels oor haar in "Die Burger" (7 September 1961) en "Die Huisgenoot" (15 Maart 1963) verskyn het.

Ná ’n openbare versoek vir inligting oor haar lewe, het staatspres. C.R. Swart met ’n brief gereageer waarin hy feite bekendgemaak het oor haar noue verbintenis met die Afrikaanse politieke elite van die vroeë 20ste eeu. Sy het dikwels by die Hertzogs in hul ampswoning gekuier. Sy het op die Nasionale Party se stigtingskongres in Bloemfontein in Julie 1915 gesing en is ook die eer betoon om die kleure van die nuwe party te kies, oranje en wit.

Frits Stegmann, uit wie se pen artikels oor Visser in "Die Burger" en "Die Huisgenoot" asook 'n inskrywing in die "Suid-Afrikaanse Biografiese Woordeboek" verskyn het, skryf in laasgenoemde: "Haar stem is gekenmerk deur innige aanvoeling en 'n intelligente vertolkingsvermoë, maar Suid-Afrika was nog nie ryp vir haar kuns nie en sy geniet in haar leeftyd nie die waardering wat sy verdien het nie. Diep teleurgesteld sien sy van sang af en wend haar tot maatskaplike werk ... As mens was sy beskeie dog intens. Hoewel sy by geleentheid temperamentvol van geaardheid kon wees, was sy 'n minsame en diep gelowige mens. Haar lewe is gekenmerk deur selfopofferende liefde vir die jeug en deur 'n vurige vaderlandsliefde."

Op 15 Maart 1963 het die volgende artikel, "Annie Visser, baanbreker van die Afrikaanse lied", deur Frits Stegmann oor die lewe van Annie Visser in "Die Huisgenoot" verskyn:

"In 1913 het die skrywer Boet Nelie sy Afrikaanse Verjaardag-Boekie met die volgende woorde aan Sus Annie, Die Afrikaanse Sangeres, geskenk:

'Bij al wat jij doen, bij al wat jij seg, bij al wat jij skryf, bij al wat jij sing, onthou altijd, my suster, dat jij 'n afrikaanse nooi is.'

"Die skrywer van hierdie woorde was, natuurlik, ons geliefde C.J. Langenhoven, en die sangeres was Annie Visser, wat haar hele lewe aan Langenhoven se ideaal getrou gebly het. So het daar op 1 Junie 1914 'n foto van haar in J.H.H. de Waal se tydskrif "De Goede Hoop" met die volgende onderskrif verskyn: 'Een bekwame Vrijstaatse zangeres en een warm patriot.' Inderdaad was Annie Visser dié baanbreker op die gebied van die vertolking van Afrikaanse liedere. In haar uitvoerings het hierdie uitstekende mezzosopraan nie alleen opera-arias en Europese kunsliedere voorgedra nie, maar ook Afrikaanse liedere. Daarbenewens het sy in 1908-10 in Londen 'n groot aantal plate van ons Psalms en Gesange, sowel as van ligte Afrikaanse liedere gemaak. 

"Ondanks haar belangrike pionierswerk was daar tot onlangs feitlik niks oor Annie Visser in musiekkringe bekend nie. Na 'n oproep in die pers het niemand minder nie as ons Staatspresident self die eerste waardevolle inligting oor haar verskaf. Met sy goedgunstige verlof haal ek die volgende aan uit 'n brief van mnr. C.R. Swart: "Ek het Annie Visser persoonlik geken en haar meermale in Bloemfontein hoor sing. Sy is afkomstig uit die distrik Jagersfontein – die ou familie-plaas in Lokshoek ... Sy was die suster van dr. T.C. (bekend as Tom) Visser – in lewe eers L.V. vir Vrededorp (en die eerste persoon om vir die N.P. ’n setel op die Witwatersrand te verower, daar in die twintigerjare) en later Senator. 'Een ding wat ek van haar onthou, is dat sy by die stigting van genl. Hertzog se Nasionale Party in 1914-15 op die Kongres gesing het. Toe die Kongres die kleure vir die nuwe party moes vasstel, is die keuse aan haar oorgelaat en sy het oranje en wit gekies.'

"Mnr. Swart voeg by: "'n Ligte liedjie wat Annie Visser graag gesing het en gehore mee vermaak het, was Mamma, 'k wil ’n Man hê!” Die Staatspresident het nie alleen bogenoemde waardevolle besonderhede verstrek nie, maar ook die name en adresse van verskeie van Annie Visser se familielede sodat 'n betreklik volledige lewenskets van Annie Visser opgestel kon word: My innigste dank aan vier niggies van Annie Visser, naamlik mev. (regter) Brink, mev. (dr.) Ben Havenga, en mej. Ruth Davis, almal van Bloemfontein, en mev. C.J. Laubscher van Edenburg, vir die inligtinge in hierdie artikel vervat.

"Annie Visser is op 6 Augustus 1876 gebore as die jongste dogter van Gert Petrus Visser van Lokshoek, Jagersfontein. Haar vader was vyf-en-twintig jaar lid (agttien of neëntien jaar as voorsitter) van die Vrystaatse Volksraad, terwyl haar moeder, Comfort Victoria Plewman, 'n dogter van een van die Britse setlaars van 1820 was. Van jongs af het Annie Visser besondere musiektalent, asook 'n ware kunstermarstemperament (dog innemende persoonlikheid) aan die dag gelê. Sy is aan die Wesleyaanse Hoërskool in Grahamstad opgelei, en is voor die Anglo-Boereoorlog na Europa om haar onder madame Marie Mely (gravin Van den Heuvel) in sang te bekwaam. Destyds was dit, veral vir 'n dame, 'n groot onderneming om so jonk alleen na Europa te reis en 'n hele paar jaar daar te studeer. 

"Tydens haar Londense debuut op 28 April 1904, toe haar 'ware intelligensie' en 'diepe insig' reeds hoë lof ingeoes het, is Annie Visser onder meer deur die beroemde komponis, Coleridge-Taylor, in van sy African Romances begelei, terwyl die uitstekende tjellis, W.H. Squire (wat nou negentig jaar oud moet wees), haar sang met instrumentale solo's afgewissel het. By hierdie geleentheid het die Londense blad, "African World", onder meer soos volg geskryf: 'Inwoners van Suid-Afrika is bewus van die feit dat baie musiektalent as 't ware sluimerend in daardie land lê, en hoewel verskeie uitstekende sangers (esse) van tyd tot tyd plaaslike roem verwerf het, was mej. Annie Visser bestem om die eerste aanval op 'n Londense gehoor te loods, wat sy verlede Donderdagaand in die Aeblian Hall met 'n aansienlike mate van welslae gedoen het.' 

"Die "Topical Times" se resensie weerspieël 'n houding wat histories nogal interessant is: 'With an attractive personality and voice of alluring quality, Miss Annie Visser, whether she hails from South Africa or any of the other British dominions beyond the seas, is welcome in our midst . . .'

"'n Ander feestelike geleentheid in Londen waarop Annie Visser gesing het, was ’n groot middagkonsert ten behoewe van die Koningin Alexandra-Sanatorium te Davos, en wel saam met sulke beroemdhede soos Mme. Bernhardt, Ellen Terry, Constance Colher, Ellaline Terriss, Gertrude Elliot, die gravin Vanden Heuvel, Forbes Robertson, Seymour Hicks, Beerbohm Tree, Courtice Pounds, Oscar Asche en Fred Wright, jr.' Daar was glo 'n geweldige stormloop om plek te kry vir hierdie konsert, wat onder andere deur drie prinsesse en tien hertoginne bygewoon is. Die komitee het die hulp van die verhoogprofessie so hoog op prys gestel dat hulle besluit het om 'n bed in hul instituut spesiaal vir dié beroep te reserveer.

"Mnr. Gray van Simondium vertel dat sy moeder, mej. J.J. de Villiers, en Annie. Visser saam op skool was aan die Vredenburg Seminarie (later Good Hope Seminary). Hulle het ook saam musiek gestudeer onder Barrow-Dowling (orrelis van St. George's Cathedral. Sover hy onthou, het albei in die Katedraal-koor gesing.) Op advies van Barrow-Dowling het Annie Visser en Kosie de Villiers saam met eersgenoemde se suster, Lily, Visser, na Londen gegaan om aan die Royal Academy of Music te studeer, en wel onder mnr. Purcell. Lily het vir die ander twee huisgehou. 

"Purcell het in een stadium ontdek dat Annie Visser haar stem geforseer ('strained') het. Hy was van mening dat sy baie ver sou gaan en hy het alles in sy vermoë gedoen om die 'geringe breuk in stem' te verwyder ('to iron it out'). Mnr. Gray se moeder sê Purcell het aan daardie sangskool behoort wat nie geglo het in die forsering van die stem nie.

"Toe die Tweede Vryheidsoorlog uitbreek, was Annie Visser baie ontsteld, en het besluit dat sy – 'as 't ware' nie as 'n gas van dié land, waarteen haar broers, ens., geveg het, kon aanbly nie. Sy het dus na Holland (mnr. Gray meen Amsterdam) vertrek, en het daar sang gestudeer, ongelukkig by 'n meester (es?) wat geglo het in die forsering van die stem – 'started to put her on Wagner'. Volgens mnr. Gray se moeder was die tragiese gevolg dat die breuk in die stem groter geword het (die stem was as 't ware geruïneer), en 'n stem wat dus van 'n internasionale gehalte kon gewees het (amper 'n Melba), was dus alleen geskik vir 'n beperkte repertoire. Tot sover mnr. Gray.

"In 1905 het Annie Visser haar geboorteland deurreis as een van die musici wat saam met die beroemde Amerikaanse violiste, Maud Powell, opgetree het. Die ander kunstenaars van hierdie verskeidenheidskonserte van hoë gehalte, wat destyds die mode was, was May Mukle (’n tjelliste wat nog steeds aktief is), Anderson Nicol (tenoor), Walter Creighton (bariton), Benno Scherck (begeleier), en, glo dit as u wil, 'n trompetspeelster, Helena Brain! ('n Mens wonder onwillekeurig of sy familie van die beroemde horingspelers Aubrey en Dennis Brain was.) 

"Daarna het Annie Visser haar eie konserte (wat ook items deur aanvullende kunstenaars ingesluit het) dwarsdeur Suid-Afrika gelewer. In Kaapstad is sy, byvoorbeeld, bygestaan deur mej. (later dr.) Anna Marsh (klavier), T.M. Philllps (bariton), Ellie Marx (viool) en dr. en mev. Barrow-Dowling. In die pragtige ou Grand-teater in Bloemfontein (wat helaas, nie meer bestaan nie) het sy voor die Goewerneur-generaal opgetree, en in Lourençco Marques in die Club Hotel.

"'n Heel besondere geleentheid waarby Annie Visser opgetree het, was Bosman di Ravelli se honderdste uitvoering in Suid-Afrika en wel in die Opera-gebou in Pretoria – meer as vyftig jaar gelede. Destyds was daar nog nie sprake van solo-uitvoerings nie, en verskeie kunstenaars het meegewerk om 'n konsert moontlik te maak. By hierdie bepaalde verskeidenheidskonsert was daar 'n heel buitengewone medewerker! Sy buitensporighede herinner 'n mens aan dié van Clement tydens die eerste uitvoering van Beethoven se vioolkonsert, toe Clement tussen die eerste en tweede dele een van sy eie sonates op een snaar en boonop met die viool onderstebo gespeel het! 

"Ek haal aan uit 'n resensie oor Di Ravelli se honderdste uitvoering: 'Signor Galli, de bekende mandolien-virtuoos, toonde door een Concerto van Papini dat zijn instrument in staat is tot groter dingen dan de meeste spelers eruit weten te halen. Dit neemt niet weg, dat de mandolien minder op haar plek is bij een uitvoering als deze; in deze mening werden wij versterkt toen de heer Galli – na luidruchtig gebiseerd te zijn – een twede solo gaf . . . het instrument op zijn rug bespelend . . . (sic!!) Mej. Vlsser trad nogmaals op met O Don Fatale (Verdi). De bijval was ditmaal zo groot dat de zangeres als toegift zong:

""Waar Tafelbaai (sic!) begint, tot ver in die Transvaal / Woon één verenigd volk, met ’n algemene taal – 'n Volk voorheen miskénd, 'n taal voorheen gesmoord / Maar nou beroentd, ge-eerd, in Oost, West, Suid en Noord.'

"Het onverwachte van deze betogings zo geheel buiten het program om, maakte diepe indruk op de toehoorders, dankzij niet alleen de woorden doch ook de gevoelvolle wijze van uiting en de schone, statige muziek. Een storm van bravo's begroette mej. Visser ... dan ook bij de laatste noot."

"Annie Visser was inderdaad 'n Afrikaner in murg en been, en het besonder aktief in die politiek belang gestel. Sy was intiem bevriend met minister Havenga en generaal Hertzog, en het altyd gesê dat sy laasgenoemde "binne in Groote Schuur sou sing", en toe hy Eerste Minister geword het, het sy ook dikwels aldaar by hom en mev. Hertzog gekuier.

"Net soos Bosman di Ravelli het Annie Visser destyds nie die waardering ontvang wat sy verdien het nie. Blykbaar was ons land nog nie ryp genoeg vir hul kuns nie. Annie Visser het nie alleen by nie-Afrikaanssprekendes teenstand ondervind nie, maar ook by haar eie mense: oorsese liedere was grotendeels onverstaanbaar, en as sy nou Ou tante Koos (soos Ou tante Koba toe bekend was) sou sing, was dit kwansuis weer benede 'n mens se waardigheid! 

"Toe Annie Visser haar eerste konsertreise deur ons land onderneem het, was daar geen Afrikaanse kunsliedere nie, en sy het toe liedjies soos Mamma, Ek Wil 'n Man Hê (wat in die ou Hollands-Afrikaanse Liederebundel verskyn het) gesing – tot groot ontsteltenis van sekere familles! Later was sy waarskynlik die eerste persoon om die egte Afrikaanse kunsliedere te sing. Dit is bevestig deur Bosman di Ravelli, die eerste komponis van Afrikaanse kunsliedere (met wie Annie Visser dikwels opgetree het). Teen die einde van haar sangloopbaan het sy ook met groot genot en innige gevoel die Iiedere van Anna Lambrechts-Vos voorgedra. Soos haar plate bewys, het sy ook ons Psalms en Gesange met diepe toewyding vertolk. 

"In sy boek "Applous" vertel André Huguenet van sy oupa Borstlap se gevatte antwoord vir 'n dominee, wat verbasing uitgespreek het oor 'die koddige van'. Dit herinner 'n mens aan 'n ewe menslike voorval van Annie Visser: sy wou 'n plattelandse konsertreeks reël en het na 'n begeleier gesoek. Toe ontmoet sy die jeugdige Gert Borstlap, en sy was in die wolke en het beweer dat 'n Afrikaner haar nooit met meer simpatie en gevoel begelei het nie. Maar daar was ’n groot struikelblok: Haar kunstenaarstrots het haar laat verklaar: Hoe op aarde kan ek my konserte adverteer met die name Annie Visser en Gert Borstlap op die plakkate?!" (Dit was nog voordat Paul de Groot Borstlap oorreed het om die naam Huguenet te aanvaar).

"Annie Visser is (net soos André Huguenet ná haar) diep teleurgesteld oorlede, dat haar ideaal om haar volk werklik van haar kuns, die sangkuns, bewus te maak, nie verwesenlik is nie, en sy het besluit om haar volk op 'n ander wyse te dien. Sy het dan ook later heeltemal van die sangkuns afgesien, en haar tot maatskaplike werk gewend. Sy was besonder lief vir kinders en jong mense, en vir drie Jaar het sy by die kinderhawe van mej. Kloppers in Johannesburg gewerk. Vir hierdie liefdediens wou sy geen vergoeding ontvang nie. 

"Later het die skoolraad van Fauresmith haar genader om huismoeder van die meisieskoshuis daar te word. Gelief by kinders en ouers kon sy vir drie jaar uitstekende, opbouende werk daar verrig. Ongelukkig het sy reeds die gevreesde kanker onder lede gehad, en 'n lang, bittere lyding het op haar gewag. 

"'Die laaste keer dat ek Annie Visser hoor sing het, was tipies van haar," vertel mev. May Havenga. “Dit was op 'n Sondagmiddag byna veertig jaar gelede. 'n Jong boerseun uit Koffiefontein was by ons, en Annie Visser het 'n onverwagte besoek by ons kom aflê. Sy was toe al ’n baie siek vrou. 

"'Toe ons die jong seun aan haar voorstel, sê hy: "Ek het al soveel van mej. Visser gehoor, maar het haar ongelukkig nog nooit hoor sing nie." Haar antwoord was: "Dan sing ek nou vir jou." Ons het geen klavier gehad nie, maar sy het in ons sitkamer gestaan en sonder begeleiding vir ons drie so pragtig gesing soos ek haar nooit vantevore gehoor het nie.' 

"Sowat ses weke voor sy oorlede is, het Annie Visser die volgende brief van prinses Alice vanaf die Goewerneur-generaal se trein wat Bloemfontein genader het, ontvang: 

"'My dear Miss Visser, I cannot tell you how kind I thought it of you to think of sending me that pretty bouquet of flowers to greet me at Fauresmith; thank you ever so much. I am only so sorry there was no time to go round and thank you personally. I was very glad to meet your brother and sister at the party. Everything was so beautifully arranged there and we enjoyed our short visit to Fauresmith very much; everyone was so nice and friendly. In fact we have had an altogether delightful time in this part of the Free State, and the country is looking so fresh and green. Just as if there had been no terrible drought. My husband and I are so grieved to hear how suffering you are, and we pray that your pain may be eased and that you may be spared further suffering. Nogmaals hartelik dank. Yours sincerely, Alice.'

"Annie Visser was 'n beskeie, onpretensieuse dog intense mens. Sy het 'n kunstenaarstemperament gehad en kon glo nogal opvlieënd van geaardheid wees, maar het dan weer net so gou bedaar. Sy was 'n minsame persoon met 'n gesonde humorsin. Sy het veral grappies teen haarself geniet en kon heerlik lag totdat die trane van haar wange gerol het. Sy het nie alleen 'n uitdrukkingsvolle mezzosopraanstem besit nie, maar kon ook goed klavier speel en het graag haarself in Afrikaanse liedjies begelei. 

"Daar sy ongetroud was, het Annie Visser 'n ongenoeglike swerwersbestaan sonder vaste inkomste gevoer. Dit was altyd vir haar heerlike om weer terug te kom op die plaas Lokshoek, wat sy as haar enigste tuiste beskou het. Sy was 'n hartstogtelike natuurliefhebber en kon haar só in die Vrystaatse veld en blomme verlustig. 

"Annie Visser was 'n geesdriftige mens, wat niks halfhartigs aangepak het nie. Haar lewe is nie alleen gekenmerk deur onder meer 'n selfopofferende liefde vir die jeug en 'n vurige patriotisme nie, maar ook 'n diepe godsdienssin. Selfs tydens haar bittere lyding was Annie Visser 'n treffende voorbeeld vir almal om haar. Soos mej. Ruth Davis geskryf het: 'My tante het die regte kunstenaarstemperament besit, maar daarby was sy 'n baie teer Christen. Vir my persoonlik was sy die wonderlikste voorbeeld en inspirasie Die laaste jare van haar lewe was 'n bittere lyding, maar nooit enige klagtes het jy van haar gehoor nie: sy het altyd net haar Skepper geloof en dank vir Sy goedheid.; 

"Op Hemelvaartsdag, 26 Mei 1927, is Annie Visser oorlede. Dit is kenmerkend van haar dat haar laaste versoek was: 'Laat net die kinders by my graf sing.'"




</doc>
<doc id="101779" url="https://af.wikipedia.org/wiki?curid=101779" title="Assur (god)">
Assur (god)

Assur (Akkadies: "Aššur", "Asjsjoer") was die hoofgod van die Assiriese panteon; hy is hoofsaaklik in die noordelike deel van Mesopotamië en dele van Noordoos-Sirië en suidoostelike Klein-Asië aanbid. 

Hy was ’n vergoddelikte vorm van die stad Assur, wat van die 3de millennium v.C. dateer en die hoofstad van Assirië was. As sulks het Assur nie oorspronklik in Suid-Mesopotamië ’n familie gehad nie, maar hy is later beskou as die Assiriese weergawe van Enlil, die hoofgod van Nippur. Enlil se vrou, Ninlil, het toe sedert die 14de eeu v.C. Assur se vrou geword, en Ninurta en Zababa sy seuns.

Toe Assirië Babilon in die 8ste tot 7de eeu v.C. verower, het Assiriese skribas begin om Assur se naam in Akkadiese wigskrif AN.SHAR te spel, letterlik "hele hemel" in. Dit lyk of hul bedoeling was om Assur aan die hoof te plaas van die Babiloniese panteon, waar hy en sy eweknie Kisjar ("hele aarde") selfs vir Enlil en Ninlil voorafgegaan het. In die latere weergawe van "Enuma Elish", die Babiloniese skeppingsmite, word Marduk, die hoofgod van Babilonië, deur Assur vervang en is dit hy pleks van Marduk wat die chaosmonster, Tiamat, verslaan om die aarde en die mens te skep.

Assur en ’n paar ander Mesopotamiese gode is tot in die 3de en 4de eeu n.C. aanbid nadat Assirië reeds geval het, maar teen dié tyd was die meeste Assiriërs reeds Oos-Assiriese Christene.

Die stad Assur, wat na die god genoem is, was bewoon tot in die 14de eeu, toe die inwoners deur Tamerlane uitgemoor is. Assur is vandag nog ’n algemene naam onder Assiriërs.



</doc>
<doc id="101780" url="https://af.wikipedia.org/wiki?curid=101780" title="Merinoram-standbeeld">
Merinoram-standbeeld

Die standbeeld van 'n merinoram by die landboukoöperasie in Bredasdorp gedenk die vestiging van die merinobedryf in Suid-Afrika op die plaas Zoetendalsvallei buite die dorp en erken die wolbedryf se bydrae tot die ekonomie van die Overberg. Die beeldhouer was P. Minnaar en dit is op 20 Oktober 1978 deur P.W. van Rooyen onthul.

Soos voorheen aangedui op 'n plaat aan die linkervleuel van die siersteenmuur was die donateurs vir die oprigting van die beeld die Nasionale Wolkwekersvereniging van Suid-Afrika, die Merino Stoettelersvereniging van Suid-Afrika en die Bredasdorp-Napierse Koöperasie Beperk (BNK).

Michiel van Breda, die stigter van die dorp, het die grondslag vir die merino-bedryf op sy plaas gelê. Vandag word die streek internasionaal hoog vir sy wol en skaapvleis geag. Die streek lewer die derde meeste wol in die land.

Die standbeeld is in 2017, na omtrent 40 jaar op die stellasie voor die gebouekompleks van "Overberg Agri" in Swellendamweg in Bredasdorp, elders heen verskuif. As gevolg van die groot vlaag diefstalverwante sake is besluit om die merinoramstandbeeld eerder staan te maak in die voorportaal van die hoofgebou van "Overberg Agri." Agter slot en grendel. 
In Australië is daar glo 'n standbeeld van 'n merino wat 15m hoog is en 97 ton weeg.


</doc>
<doc id="101782" url="https://af.wikipedia.org/wiki?curid=101782" title="Tiamat">
Tiamat

Tiamat was ’n oergodin van die oseaan in die Mesopotamiese mitologie (Sumeries, Assiries, Akkadies en Babilonies) wat met Abzu, die god van die varswater, gepaar het om die jonger gode te skep. Sy is die simbool van die chaos voor die skepping, en word uitgebeeld as ’n vrou: sy verteenwoordig die skoonheid van vroue. 

Daar was dalk twee weergawes van die Tiamat-mite. In die een is sy die skeppergodin wat die kosmos vreedsaam skep deur ’n "heilige huwelik" tussen die sout- en varswater. In die tweede weergawe word Tiamat beskou as ’n monster wat die oerchaos verteenwoordig. In sommige bronne was sy ’n seemonster of draak. 

In die "Enuma Elisj", die Babiloniese epiese verhaal oor die skepping, skenk sy die lewe aan die eerste generasie gode. Haar man, Abzu, neem (korrek) aan hulle wil hom doodmaak en sy troon oorneem en hy voer oorlog teen hulle. In die proses word hy doodgemaak. Woedend val Tiamat haar man se moordenaars aan in die vorm van ’n enorme seedraak, maar sy word doodgemaak deur Enki se seun, die stormgod Marduk – maar eers skenk sy die lewe aan die monsters van die Mesopotamiese panteon, onder meer die eerste drake, wie se liggaam sy "met gif vul pleks van bloed". Marduk skep daarna die hemel en aarde van haar verdeelde liggaam.

Daar word geglo Tiamat se naam is weggelaat in latere vertalings van die "Enuma Elisj" in Akkadies omdat die vertalers haar naam vervang het met die gewone woord vir "see"; die twee name het vanweë assosiasie feitlik dieselfde geword.



</doc>
<doc id="101783" url="https://af.wikipedia.org/wiki?curid=101783" title="Abzu">
Abzu

Die abzu of engur (wigskrif: , ZU.AB; Sumeries: abzu; Akkadies: , "apsû") was in die Mesopotamiese mitologie die naam van die oersee onder die onderwêreld en die aarde. Dit kon ook verwys het na die ondergrondse varswater; daar is geglo mere, fonteine, riviere en ander varswaterbronne kry hul water van die abzu.

Abzu word net in die Babiloniese skeppingsverhaal, die "Enuma Elisj", as ’n god uitgebeeld. In dié mite is hy ’n oerwese wat uit varswater bestaan en die minnaar van Tiamat, ’n wese van soutwater. Die "Enuma Elisj" begin:""Toe die hemel bo en die aarde onder nog nie bestaan het nie, was daar Abzu die varswateroseaan, die eerste, en Tiamat, die soutwatersee, sy wat die lewe aan hulle almal geskenk het; hulle het nog hul waters gemeng en geen weivelde was gevorm nie, ook geen rietvleie nie..."" Dié verhouding lei tot die geboorte van die jonger gode wat Abzu later vermoor om sy mag oor te neem. Woedend val Tiamat hulle aan nadat sy die eerste drake geskep en "hul liggaam met gif pleks van bloed" gevul het. Sy word doodgemaak deur Marduk, die stormgod, wat toe die hemel en aarde uit haar liggaam skep.



</doc>
<doc id="101785" url="https://af.wikipedia.org/wiki?curid=101785" title="Shah Alam">
Shah Alam

Shah Alam is die hoofstad van Selangor, Maleisië en val binne die Petaling-distrik en 'n klein gedeelte van die naburige Klang-distrik. Dit is ongeveer 25 kilometer (16 myl) wes van die land se hoofstad, Kuala Lumpur geleë. 

Shah Alam vervang Kuala Lumpur as die hoofstad van die staat van Selangor in 1978 as gevolg van die inlywing van Kuala Lumpur in 'n Federale Gebied in 1974. Shah Alam was die eerste beplande stad in Maleisië ná onafhanklikheid van Brittanje in 1957.

Die Toyota Corolla (E140) word hier vervaardig.


</doc>
<doc id="101787" url="https://af.wikipedia.org/wiki?curid=101787" title="Indaiatuba">
Indaiatuba

Indaiatuba is 'n munisipaliteit in die staat van São Paulo in Brasilië. Die bevolking is op 226 602 geskat in 2014 en sy gebied is 311.36 km groot. Die hoogte bo seevlak is 624 m. 

Die stad se naam is afgelei uit die Tupitaal. Dit is 'n belangrike stad en een van die belangrikste industriële gebiede in Brasilië. Gegrond op die jongste IFDM sosiale indeks data, is Indaiatuba as nommer een gelys op die "Top 100 beste stede om in te woon in Brasilië".

Die Toyota Corolla (E140) word hier vervaardig.


</doc>
<doc id="101788" url="https://af.wikipedia.org/wiki?curid=101788" title="Nea Salamis Famagusta FC">
Nea Salamis Famagusta FC

Nea Salamis Famagusta FC of Nea Salamina Famagusta FC (Grieks: "Νέα Σαλαμίνα Αμμοχώστου") is 'n professionele sokkerklub in Ammochostos (ook bekend as Famagusta) in Siprus. Dit was 'n vlugtelingklub sedert die Turkse inval van Siprus in 1974, toe Turkye die noordelike deel van die eiland beset het. Die klub is tydelik gebaseer in Larnaca.

Die mees noemenswaardige prestasies van Nea Salamina is sy oorwinnings van die beker en die Superbeker in 1990. Sy hoogste posisie in die Sipriotiese Eerste Liga is 'n derde plek. Gedurende die eerste vyf jaar (1948–1953) het die span deelgeneem aan die Siprus Amateurvoetbalfederasie se kampioenskappe. In 1953 het die klub aangesluit by die "Ciprus Football Association" (CFA), en sedertdien gereeld deelgeneem aan assosiasiekampioenskappe en bekerkompetisies. Dit het al aan meer as 50 Eersteliga-seisoene deelgeneem, en beklee die algehele sewende posisie in dié kategorie.



</doc>
<doc id="101791" url="https://af.wikipedia.org/wiki?curid=101791" title="Maleisiese Standaardtyd">
Maleisiese Standaardtyd

Maleisiese Standaardtyd (MST) is 'n tydsone wat gelykstaande aan is.



</doc>
<doc id="101792" url="https://af.wikipedia.org/wiki?curid=101792" title="Filippynse Standaardtyd">
Filippynse Standaardtyd

Filippynse Standaardtyd (FST) is 'n tydsone wat gelykstaande aan is.



</doc>
<doc id="101793" url="https://af.wikipedia.org/wiki?curid=101793" title="Hongkongtyd">
Hongkongtyd

Hongkongtyd (HKT) is 'n tydsone wat gelykstaande aan is.



</doc>
<doc id="101794" url="https://af.wikipedia.org/wiki?curid=101794" title="Taiwantyd">
Taiwantyd

Taiwantyd (RST) is 'n tydsone wat gelykstaande aan is.



</doc>
<doc id="101795" url="https://af.wikipedia.org/wiki?curid=101795" title="China Standaardtyd">
China Standaardtyd

China Standaardtyd (CST) is 'n tydsone wat gelykstaande aan is.

Dit word gebruik in die Volksrepubliek China (inklusief China, Macau en Hongkong) 


</doc>
<doc id="101798" url="https://af.wikipedia.org/wiki?curid=101798" title="Bosman di Ravelli">
Bosman di Ravelli

Vere Bosman di Ravelli (gebore Jan Gysbert Hugo Bosman, Piketberg 24 Februarie 1882 – Strand 20 Mei 1967) was ’n Suid-Afrikaanse pianis, komponis en skrywer.

Bosman was die seun van Izak Daniel Bosman van Bottelary, Stellenbosch, en sy vrou, Hermina Elizabeth Boonzaaier van die plaas Winkelshoek, Piketberg. Bosman het uit 'n musikale familie gekom. Sy broer wat 10 jaar ouer as hy was, het klavier gespeel en sy suster, 'n begaafde pianiste, was 'n student van F.W. Jannasch. Van haar het hy sy eerste musieklesse ontvang. Nadat hy die destydse matrikulasie-eksamen afgelê het, het hy hom as student in moderne en klassieke tale by die Victoria-kollege, Stellenbosch, ingeskryf maar nie sy kursus voltooi nie. Hy is so aangegryp deur die klavierspel van die Kaapse pianiste Apolline Niay en daarna deur die Duitse pianis-komponis Albert Friedenthal wat Suid-Afrika in 1898 besoek het, dat hy teen die wense van sy ouers besluit het om 'n musiekloopbaan te volg.

Op 1 Oktober 1899 het hy met die "Briton" na Engeland vertrek om aan die musiekkonservatorium van Leipzig as konsertpianis opgelei te word. Nieteenstaande sy uiters gebrekkige musikale agtergrond, is hy as student aanvaar en het sy musiekonderrig onder leiding van prof. Alexander Winterberger ('n leerling van Liszt) en sy assistent Dufour begin. Later het Bosman ook kennis gemaak met die vermaarde Chopin-vertolker, Wladimir von Pachmann, wie se konsertuitvoerings hy op aandrang van sy leermeesters gereeld bygewoon en van wie hy baie geleer het.

Danksy sy innemende geaardheid en skerp intellek en die feit dat die moedige stryd van die Boerevolk op daardie tydstip die verbeelding gepak en die simpatie van die mense in Europa gewek het, het Bosman spoedig vriende gemaak en die steun en bystand van invloedryke persone verkry. Met sy eerste openbare optrede in Leipzig in 1902 het hy die verhoognaam Vere Bosman di Ravelli aangeneem.

Bosman het in September 1905 na Suid-Afrika teruggekeer om hom as beroepspianis in sy vaderland te vestig. In dieselfde maand het hy in die CJV-saal van Stellenbosch, waar hy Friendenthal sewe jaar tevore gehoor speel het, 'n klavieruitvoering gegee en daarna konsertreise deur die land onderneem in geselskap van ander kunstenaars, onder wie die sangeresse Annie Visser, Elsa Leviseur en sy skoonsuster Daisy Maartens Bosman.

Hoewel hy in sy programme voorkeur gegee het aan Chopin , het sy repertoire ook werke ingesluit van Liszt, Rimsky-Korsakof, Grieg en Rachmaninof. Uit 'n geldelike oogpunt beskou, was die welslae van hierdie ondernemings egter beperk. Verder het Bosman hom sterk beywer vir die bevordering van die musieklewe in Suid-Afrika en onder meer die oprigting van 'n akademie vir musiek bepleit. Hierdie ideaal kon egter weens gebrek aan die nodige ondersteuning nie verwesenlik word nie. As komponis het Bosman daarna gestreef om musiek in 'n tipies Suid-Afrikaanse idioom te skryf. Hy het verse van die Afrikaanse digters Totius (“Die howenier”), E.N. Marais (“Winternag”) en J.F.E. Celliers (“Die veldwindjie”) getoonset. Die komposisies het in 1908 in die bundel “Drie liederen” verskyn. Hiermee het Bosman baanbrekerswerk vir die Afrikaanse kunslied in Suid-Afrika gedoen. Daarby was hy 'n sterk teenstander van die sentimentele Sankey- en Moody-liedere as kerkmusiek in die plek van die oorspronklike psalms en gesange.

Ná 'n besoek aan Zoeloeland het Bosman 'n studie van Zoeloemusiek gemaak. Hy was veral getref deur die meer subtiele ritme in hierdie musiek en het dan ook daarvan gebruik gemaak in sy twee klavierkomposisies, die “Zulu Wedding Chant” en die “Zulu Funeral Chant”, wat hy in 1910 geskryf het. Met die verskyning van Die Brandwag in 1910 het Bosman die musiekrubriek van dié tydskrif behartig. In dieselfde jaar het hy na Europa teruggekeer waar hy tot 1955 hoofsaaklik in Engeland, Frankryk, Duitsland en Italië as konsertpianis en veral as vertolker van Chopin welslae behaal het.

In 1919 het hy ernstig siek geword aan Spaanse griep en terwyl hy in Locarno aangesterk het, het hy 'n liefde vir Italië ontwikkel. Sy permanente tuiste was die volgende 22 jaar lank naby die Boboli-tuin in Florence. Tydens die Tweede Wêreldoorlog (1939–1945) was hy drie jaar lank in 'n interneringskamp by Salzburg in Oostenryk. Nog voor dit is sy dood – weens 'n verwarring met sy broer wat in 1938 in München oorlede is – in sy vaderland aangekondig.

In 1955 is sy regterarm in 'n ongeluk sodanig beseer dat sy loopbaan as konsertpianis daardeur beëindig is. Daarbenewens het hy in toenemende mate aan doofheid begin ly. In Februarie 1956 het hy na Suid-Afrika teruggekeer en hom in die Strand gevestig. Drie jaar later is die erelidmaatskap van die Suid-Afrikaanse Akademie vir Wetenskap en Kuns aan hom toegeken vir sy bydrae tot die ontwikkeling van die Afrikaanse musieklewe.

Bosman was 'n hoogs begaafde en ontwikkelde man. Hy het 'n besonderse aanleg vir die aanleer van tale gehad en het naas die volkome beheer van verskeie Europese tale ook 'n leeskennis van Grieks, Arabies, Chaldeeus, Siries en Persies gehad. Hy het onder meer 'n Arabies-Engelse woordelys vir die bestudering van die Koran saamgestel. Hy was 'n tyd lank medewerker van De Volkstem en het verskeie tydskrifartikels geskryf, onder meer “Fantasie o'er die lewe van die komponis Chopin”, 'n reeks wat van 31 Mei tot 5 Oktober 1910 in Die Brandwag verskyn het en “Griekse en Gregoriaanse kerkmusiek” (ook in Die Brandwag, September 1912). In 1921 het sy “In an Italian mirror”, 'n bundel gedigte in Engels , verskyn en in 1964 'n gefantaseerde biografie “Saint Theodore and the crocodile”. Sy lewenskets “Music's exile — the autobiography of Vere Bosman di Ravelli” het in Vita Musica (Junie 1963 tot Augustus 1964) verskyn, maar is nooit voltooi nie.

Bosman was die eerste gebore Suid-Afrikaner wat as konsertpianis erkenning in die buiteland verwerf het. Verder was hy 'n baanbreker op die gebied van die Afrikaanse kunslied, terwyl sy tydskrifartikels oor musiek die eerste was wat in Afrikaans verskyn het. Hy het volgens W.E.G. Louw tot met sy dood “iets van 'n byna ouderwetse hoflikheid, elegansie en wellewendheid behou”. Bosman was nie getroud nie.




</doc>
<doc id="101806" url="https://af.wikipedia.org/wiki?curid=101806" title="Merino">
Merino

Die merinoskaap is een van die bekendste skaaprasse ter wêreld. Merino's is veral bekend vir die kwaliteit van hulle wol, hoewel hulle ook vir vleisproduksie aangehou word. Daar is twee soorte merinoskape: die met lang spiraalvormige horings (wat naby die kop groei) en die sonder horings (soms is klein stompies sigbaar). Die ooie dra egter nie horings nie (net die ramme).

Die ras is oorspronklik van Alentejo in die suide van Portugal afkomstig, vanwaar dit aan Spanje bekendgestel is. Die wol van die skaap was reeds in die Middeleeue hoog aangeskryf. Vandag word merino's steeds as een van skaaprasse met die mooiste en sagste wol beskou.

Danksy die skaap se geplooide vel produseer dit ongeveer vyf kilogram wol per jaar. 'n Merino groei gemiddeld tien keer soveel haartjies per vierkante sentimeter as ander skape. Hulle is egter nie net vir die hoeveelheid wol wat hulle lewer bekend nie, maar ook vir die wol se kwaliteit. Die wol het 'n fyn tekstuur en is daarom vir verskeie toepassings geskik. Dit word onder meer vir gordyne en die maak van klere aangewend. Omdat dit nie krapperig of jeukerig is nie, word die wol veral vir sportdrag gebruik.

Merino's moet minstens een keer per jaar geskeer word omdat hulle wol aanhou groei. Skape wat nie gereeld geskeer word nie, kan hitte-uitputting, probleme met mobiliteit en blindheid ondervind.

Merino's is uiters aanpasbaar en floreer op yl grasveld. Die ooie kan drie keer elke twee jaar lam (elke agt maande).

Suid-Afrika se skaap- en wolbedryf is in ongeveer 1789 gevestig. Die eerste merino's, vier Spaanse Merino-ooie en twee -ramme, is deur die Nederlandse regering aan kol. R.J. Gordon geskenk. Van die eerste wolboere was die broers Van Reenen, J.F Reitz en M. van Breda.

Die Suid-Afrikaanse Vleismerino is 'n dubbeldoelras wat vir beide sy vleis en wol geteel is. Die wol se kwaliteit is nie so goed soos die van wolmerino's nie, maar die skaap het 'n groter karkas wat vleisproduksie verhoog. Die ras is van die Duitse Vleismerino ontwikkel. Die eerste Duitse Vleismerino, tien ooie en ’n ram, is in 1932 uit Duitsland ingevoer.


</doc>
<doc id="101812" url="https://af.wikipedia.org/wiki?curid=101812" title="Mothibistad">
Mothibistad

Mothibistad is 'n dorpie wat 9 kilometer noordoos van Kuruman geleë is in die Noord-Kaap, Suid-Afrika. 

Volgens die 2011-sensus het dit 'n bevolking van 9 616, van wie 99% hulself as Swart Afrikane beskryf en 88% Tswana as huistaal praat.

Daar word met beeste geboer en ystererts word ook ontgin.



</doc>
<doc id="101813" url="https://af.wikipedia.org/wiki?curid=101813" title="Heuningvlei">
Heuningvlei

Heuningvlei is 'n klein dorpie in die Noord-Kaap, Suid-Afrika. 

Volgens die 2011-sensus het dit 'n bevolking van 2 656, van wie 99% hulself as Swart Afrikane beskryf en 93% Tswana as huistaal praat.

Daar was blouasbes hier ontgin.


</doc>
<doc id="101814" url="https://af.wikipedia.org/wiki?curid=101814" title="Cassel">
Cassel

Cassel is 'n dorpie sowat 90 km noordwes van Kuruman geleë in die Noord-Kaap, Suid-Afrika.

Volgens die 2011-sensus het dit 'n bevolking van 3  895, van wie 98% hulself as Swart Afrikane beskryf en 92% Tswana as huistaal praat.



</doc>
<doc id="101815" url="https://af.wikipedia.org/wiki?curid=101815" title="Dithakong">
Dithakong

Dithakong is 'n nedersetting tussen Vryburg en Kuruman in die Noord-Kaap, Suid-Afrika. In 1823 het die Slag van Dithakong hier plaasgevind, as deel van die Mfecane.

Volgens die 2011-sensus het dit 'n bevolking van 1 691, van wie 99.4% hulself as Swart Afrikane beskryf en 96% Tswana as huistaal praat.



</doc>
<doc id="101816" url="https://af.wikipedia.org/wiki?curid=101816" title="Sonop">
Sonop

Sonop is 'n dorpie in Noordwes, Suid-Afrika. Dit is 18 km wes van Brits geleë, met Marikana verder wes.




</doc>
<doc id="101817" url="https://af.wikipedia.org/wiki?curid=101817" title="Skeerpoort">
Skeerpoort

Skeerpoort is 'n klein nedersetting in Noordwes, Suid-Afrika. Die naam sou te danke wees aan Hendrik Potgieter se kommando wat een Sondag hier afgesaal het, of dié van Casper Kruger wat seep en skeermesse gekoop het om hul voor te berei vir 'n besoek aan Pretoria.

Dit is 24 km suid van Brits en 7 km suidwes van die Hartbeespoortdam geleë in oostelike Noordwesprovinsie. Enkele huise, besighede en 'n kerkgebou staan hier langs die R560-roete. Die Skeerpoortrivier loop deur die nedersetting, en sluit aan by die Magaliesrivier wat dan die Hartbeespoortdam binnevloei.

Die nedersetting word omring deur dieMoot se uitgebreide boorde, besproeiingslanderye en ander boerderybedrywighede. In die nabye omgewing is kampeerplekke, fietsryroetes langs die boomryke Magaliesrivier en warmlugballonvaarte word aangebied.




</doc>
<doc id="101818" url="https://af.wikipedia.org/wiki?curid=101818" title="Kosmos, Noordwes">
Kosmos, Noordwes

Kosmos is 'n dorpie in Noordwes, Suid-Afrika. Dit is 15 km suid van Brits, geleë op die oewer van die Hartbeespoortdam.




</doc>
<doc id="101819" url="https://af.wikipedia.org/wiki?curid=101819" title="Broederstroom">
Broederstroom

Broederstroom is 'n klein dorpie op die Daspoortrand aan die voetheuwels van die Magaliesberg in Noordwes, Suid-Afrika.

Dertien hutte deel 'n oppervlakte van twee hektaar. Dit is koepelagtige strukture, gemaak van 'n ligte houtraam met 'n laag van blare en takkies binne en buite omring deur 'n modderdop, en gedek met geweefde gras. Tussen die huise is grafte verstrooi. Die inwoners verbou graan, beeste, skape en bokke, en is die stigters van die vervaardiging van ysterimplemente en delikaat-versierde keramiekwerk.




</doc>
<doc id="101820" url="https://af.wikipedia.org/wiki?curid=101820" title="Jericho, Noordwes">
Jericho, Noordwes

Jericho is 'n nedersetting in Noordwes, Suid-Afrika. Dit val onder die "Bakwena ba Mogopa" stamowerheid.




</doc>
<doc id="101821" url="https://af.wikipedia.org/wiki?curid=101821" title="Damonsville">
Damonsville

Damonsville is 'n nedersetting in Noordwes, Suid-Afrika. Dit kan as 'n veelrassige voorstad van Brits beskou word.




</doc>
<doc id="101822" url="https://af.wikipedia.org/wiki?curid=101822" title="Modderspruit">
Modderspruit

Modderspruit is 'n nedersetting geleë tussen Marikana en die Hartbeespoortdam in Noordwes, Suid-Afrika.



</doc>
<doc id="101823" url="https://af.wikipedia.org/wiki?curid=101823" title="Mmakau">
Mmakau

Mmakau is 'n dorpie in Noordwes, Suid-Afrika. Dit is 12 km oos van Brits en direk wes van Ga-Rankuwa.



</doc>
<doc id="101824" url="https://af.wikipedia.org/wiki?curid=101824" title="Mabalstad">
Mabalstad

Mabalstad is 'n dorp in die Noordwesprovinsie van Suid-Afrika. Die dorp val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101825" url="https://af.wikipedia.org/wiki?curid=101825" title="Mogwase">
Mogwase

Mogwase is 'n nedersetting in die Noordwesprovinsie van Suid-Afrika. Dit val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101826" url="https://af.wikipedia.org/wiki?curid=101826" title="Madikwe">
Madikwe

Madikwe is 'n dorp in die Noordwesprovinsie van Suid-Afrika. Dit val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101827" url="https://af.wikipedia.org/wiki?curid=101827" title="Mabeskraal">
Mabeskraal

Mabeskraal is 'n dorp in die Noordwesprovinsie van Suid-Afrika. Die dorp val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101828" url="https://af.wikipedia.org/wiki?curid=101828" title="Onmoontlike vyf">
Onmoontlike vyf

Die Onmoontlike Vyf beskryf Suid-Afrika se mees ontwykende diere. Die groep bestaan uit die Kaapse bergluiperd, die erdvark, die ietermago, die witleeu en die oewerkonyn. Dis bykans onmoontlik om hierdie diere in die natuur op te spoor. Mense wat hulle sien kan hulself baie gelukkig ag en die soektog daarna kan vir groot opwinding sorg.

Die Kaapse bergluiperd is die hoofroofdier van die fynbosstreek. Hulle is heelwat kleiner as die gemiddelde Afrikaluiperd. Volgens die IUBN-rooilys word hulle as byna bedreigd beskou.

Erdvarke is soogdiere wat meestal in Suid- en Oos-Afrika aangetref word. Hulle is naglewend en vreet miere en termiete.

Die ietermagog is 'n soogdier wat se lyf met harde horingskubbe oortrek is. Hulle kom in die oostelike en suidelike dele van Afrika voor. Die dier is naglewend. Hulle vreet miere en termiete.

Dit witleeu is nie ’n onderskeie subspesie van die leeu nie. Dit witter pelskleur word deur ’n genetiese afwyking veroorsaak. Hulle is uiters skaars in die natuur, maar kom meer algemeen in gevangenskap voor, waar hulle selektief geteel word. Let daarop dat witleeus nie albino’s is nie, want die pigment van hul oë en vel is normaal.

Die oewerkonyn het wit ringe om die oë en 'n donkerbruin tot swart streep van die mondhoeke na die basis van die ore. Hulle is inheems aan 'n baie klein gebied van die Karoo. Volgens die IUBN-rooilys is dit 'n bedreigde spesie. Dit is trouens die mees bedreigde soogdier in Suid-Afrika.



</doc>
<doc id="101830" url="https://af.wikipedia.org/wiki?curid=101830" title="Ovis">
Ovis

Ovis is 'n genus van die subfamilie van bokke ("Caprinae") wat tot die familie Horingdraers ("Bovidae") behoort. Die gedomestikeerde en wilde skape behoort tot dié genus.




</doc>
<doc id="101832" url="https://af.wikipedia.org/wiki?curid=101832" title="Oud-Assiriese Ryk">
Oud-Assiriese Ryk

Die Oud-Assiriese Ryk was ’n tydperk in Assirië se geskiedenis van die laat 21ste tot middel 18de eeu v.C. toe dié land ’n magtige ryk geword het nadat dit die Akkadiese juk afgeskud het. Daarna het dit in die 18de en 15de eeu v.C. vir kort rukke onder onderskeidelik Babiloniese en Mitannies-Horitiese heerskappy gekom. 

Dié tydperk is opgevolg deur die Middel-Assiriese Ryk (1365 tot 1056 v.C.).

Ná die val van die Akkadiese Ryk omstreeks 2154 v.C. en die kortstondige Nieu-Sumeriese Ryk, wat net oor Suid-Assirië geheers het, het Assirië onafhanklik geword.

Die eerste geskrewe inskripsies deur "verstedelikte" Assiriese konings het in die middel 21ste eeu v.C. verskyn nadat die Assiriërs die Sumeriese juk afgeskud het. Die land het toe uit ’n aantal klein Semitiese koninkryke bestaan, waarvan sommige aanvanklik onafhanklik van Assirië was. Die eerste groot tempel in die stad Assur word gewoonlik toegeskryf aan koning Uspia, wat omstreeks 2050 v.C. regeer het; hy was waarskynlik ’n tydgenoot van Ishbi-Erra van Isin en Naplanum van Larsa. Hy is moontlik opgevolg deur konings met die name Apiashal, Sulili, Kikkiya en Akiya (oorl. omstreeks 2026 v.C.), van wie min bekend is buiten veel latere meldings van Kikkiya wat die stadsmure laat versterk het en van bouwerk aan die tempels in Assur.

Die belangrikste vyande, bure en handelsvennote van die eerste Assiriese konings in die 22ste, 21ste en 20ste eeu v.C. sou die Hattiërs en Horiete in Klein-Asië in die noorde gewees het, asook die Guitiërs, Lullubi en Turukkeërs in die Zagrosgebergte in noordwestelike Antieke Iran in die ooste, die Elamiete in wat nou Suid-Sentraal-Iran is in die suidooste, die Amoriete in Sirië in die weste, en ander stede in Suid-Mesopotamië soos Isin, Kisj, Ur, Eshnunna en Larsa.

Soos baie stadstate in die vroeë Mesopotamiese geskiedenis was Assur oorspronklik in ’n groot mate ’n oligargie eerder as ’n monargie. Die mag het aan "die Stad" behoort en die staat het drie hoofgesagsliggame gehad – ’n vergadering van oudstes, ’n erfgenaamkoning en ’n eponiem. Die heerser het die vergadering gelei en sy besluite uitgevoer. Hy is nie "koning" ("šarrum") genoem nie; dié titel is gebruik vir die stad se beskermgod, Assur, van wie die heerser die hoëpriester was. Die heerser selfs is net die "hofmeester van Assur" ("iššiak Aššur") genoem. Die derde magsfiguur was die eponiem ("limmum"), wat jaarliks verkies is en na wie die spesifieke jaar genoem is waarin hy die amp beklee het. Hy was verantwoordelik vir die ekonomiese administrasie van die stad, wat die mag ingesluit het om mense aan te hou en beslag op eiendom te lê. Die instelling van die eponiem en die titel "iššiak Aššur" is deur die hele bestaan van die Assiriese koninkryk gebruik.

In omstreeks 2025 v.C. het Puzur-Assur I blykbaar die bewind van Kikkiya omvergewerp en ’n nuwe dinastie gestig wat 216 jaar lank bestaan het. Sy afstammelinge het inskripsies agtergelaat wat hom noem in verband met die bou van tempels aan gode soos Assur, Adad en Isjtar. Dit is onbekend hoe lank hy regeer het.

Shalim-ahum (oorl. omstreeks 2009 v.C.) het die troon op ’n onbekende datum bestyg. Hy het inskripsies agtergelaat in argaïese Oud-Assiries oor die bou van ’n tempel vir die god Assur. Ilushuma (omstreeks 2008–1975 v.C.) het die troon omstreeks 2008 v.C. bestyg en is bekend vir sy inskripsie waarin hy beweer hy het "die koper gewas" en "vryheid bewerkstellig" vir die Akkadiërs in Sumeriese stadstate tot by die Persiese Golf. Sommige geleerdes dink dit beteken hy het militêre veldtogte na Suid-Mesopotamië gelei om sy mede-Mesopotamiërs teen Amoritiese en Elamitiese invalle te beskerm. Ander meen die inskripsie beteken hy het koper van Hatti aan dié gebiede voorsien, en dat die woord vir "vryheid" ("adduraru") gebruik is in die sin dat hy die Suid-Mesopotamiese konings van heffings vrygestel het.

Assirië het lank handel gedryf met Hetitiese en Horitiese stede op die plato van Anatolië in Klein-Asië en moontlik geheers oor klein gebiede wat aan Assirië gegrens het. Nou het hulle aansienlike kolonies in Kappadosië gestig. Dié kolonies, wat "karums" (die Akkadiese woord vir "hawe") genoem is, was by Hattiese stede in Anatolië, maar fisiek apart, en hulle het ’n spesiale belastingstatus gehad. Handel is gedryf met metale (koper of tin en miskien yster; die terme is nie heeltemal duidelik nie) en tekstiel uit Assirië.

Erishum I (omstreeks 1974–1935 v.C.) het die Assiriese kolonies in Klein-Asië aansienlik uitgebrei tydens sy lang bewind. Hy het ook van die vroegste geskrewe wette geskep en uitgebreide bouwerk onderneem om stadsmure te versterk en tempels vir Assur en Isjtar op te rig. Ikunum (omstreeks 1934–1921 v.C.) het ’n groot tempel vir die god Ningal laat bou en die stadsmure verder laat versterk.

Sargon I (omstreeks 1920–1881 v.C.) het hom in 1920 v.C. opgevolg en 39 jaar lank regeer. Hy is moontlik na sy beroemde voorganger Sargon van Akkad genoem. Hy het die verdedigingsmure van groot Assiriese stede laat versterk en Assiriese kolonies in Klein-Asië onderhou. Tydens sy bewind is die aanvanklik klein stadstaat Babilon in 1894 v.C. gestig deur ’n Amoritiese prins, Sumuabum.

Puzur-Assur II (omstreeks 1881–1873 v.C.) was taamlik ouer toe hy die troon bestyg vanweë sy pa se lang bewind. Min is oor hom bekend. Naram-Sin (omstreeks 1872–1818 v.C.) het die troon in 1872 v.C. bestyg. Tydens sy bewind van 54 jaar het Assirië welaf gebly en hy het die toekomstige troonrower koning Shamshi-Adad I verslaan wat sy troon wou afneem.

Erishum II (omstreeks 1818–1809 v.C.) was die laaste koning van die dinastie van Puzur-Assur I. Ná agt of nege jaar op die troon is sy bewind omvergewerp deur Shamshi-Adad I, die Amoritiese troonrower wat voorheen deur Naram-Sin verslaan is. Hy het aanspraak op die troon gemaak vanweë sy beweerde afstamming van koning Uspia van die middel 21ste eeu v.C.

Die troonrower Shamshi-Adad I se bewind het geduur van omstreeks 1809–1776 v.C. en was ’n uitbreiding van die Semitiese Amoritiese stamme van die Khaburrivierdelta in die Noordoos-Levant.

Hoewel hy volgens die latere Assiriese tradisie beskou is as ’n Amoriet, het Shamshi-Adad dalk afgestam van ’n lyn van die plaaslike Mesopotamiese heerser Uspia. Hy het sy seun Ishme-Dagan op die troon van ’n nabygeleë Assiriese stad, Ekallatum, geplaas en die Assiriese kolonies in Anatolië onderhou. Hy het daarna die koninkryk van Mari (in die hedendaagse Sirië) aan die Eufraat verower en ’n ander seun, Yasmah-Adad, daar op die troon geplaas. Shamshi-Adad se Assirië het nou die hele Noord-Mesopotamië ingesluit en ook gebiede in Sentraal-Mesopotamië, Klein-Asië en Noord-Sirië. Hy noem dat hy strooptogte op die kus van Kanaän uitgevoer het waar hy steles opgerig het om sy oorwinnings te vier. Hy het self in ’n nuwe hoofstad, Shubat-Enlil, gewoon in die Khaburvallei van Noord-Mesopotamië.

Ishme-Dagan I (1774–1763 v.C.) het Assirië geërf, maar Yasmah-Adad se bewind in Mari is deur ’n nuwe koning, Zimrilim, omvergewerp. Hy het ’n bondgenootskap gesluit met die Amoritiese koning Hammurabi van Babilon, wat dié voorheen klein stadstaat in ’n groot mag omskep het. Dit was van sy bewind af dat Suid-Mesopotamië bekend geword het as Babilonië.

Assirië is nou bedreig deur die toenemende mag van Babilon in die suide. Ishme-Dagan het daarop gereageer deur bondgenootskappe te sluit met Babilon se vyande, en die magstryd het dekades voortgeduur sonder enige oplossing. Ishme-Dagan was nes sy pa ’n groot vegter en het die Babiloniese aanvalle afgeweer en suksesvolle veldtogte gelei teen die Turukku en Lullubi van die Zagrosgebergte wat die Assiriese stad Ekallatum aangeval het, asook teen Dadusha, koning van Eshnunna, en die staat Iamhad (die hedendaagse Aleppo).

Hammurabi het, nadat hy Mari, Larsa en Eshnunna verower het, eindelik in 1750 v.C. oor Ishme-Dagan se opvolger, Mut-Ashkur (1750–1740 v.C.), geseëvier en hom onderwerp. Onder Hammurabi het die "karums" in Anatolië ophou handel dryf, moontlik omdat die Assiriese goedere nou geruil is vir dié van Babilonië. Die Assiriese monargie het oorleef, maar die drie Amoritiese konings wat Ishme-Dagan opgevolg het – Mut-Ashkur, die seun van Ishme-Dagan, Rimush (1739–1733 v.C.) en Asinum (1732 v.C.) – was leenmanne van Babilonië onder Hammurabi en vir ’n kort rukkie onder sy opvolger, Samsu-iluna.

Die kortstondige Babiloniese Ryk het ná Hammurabi se dood vinnig begin verval en die ryk het beheer oor Assirië verloor tydens die bewind van Samsu-iluna (1750–1712 v.C.). ’n Burgeroorlog het uitgebreek nadat Asinum (’n kleinseun van Shamshi-Adad I en die laaste Amoritiese heerser) omstreeks 1732 v.C. afgesit is deur ’n magtige Assiriese onderkoning, Puzur-Sin.

’n Plaaslike koning, Assur-dugul, het die troon in 1732 v.C. oorgeneem, waarskynlik met die hulp van Puzur-Sin. Hy kon egter nie lank beheer behou nie en is gou deur ’n teenstander, Assur-apla-idi, onttroon. Die binnelandse onstabiliteit het voortgeduur onder nog vier konings (Nasir-Sin, Sin-namir, Ipqi-Ishtar en Adad-salulu) wat mekaar binne ses jaar (tussen 1732 en 1727 v.C.) vinnig opgevolg het. Babilonië was teen dié tyd waarskynlik nie by magte om die situasie uit te buit nie.

Eindelik het ’n koning met die naam Adasi (1726–1701 v.C.) omstreeks 1726 v.C. daarin geslaag om die onrus in die land te beëindig. Hy het die Babiloniërs en Amoriete uit Assirië verdryf en die Babiloniërs se invloed in Mesopotamië as geheel het daarna vinnig afgeneem. Hulle het egter in ’n klein en verswakte Babilonië die mag behou tot in 1595 v.C., toe hulle verower is deur die Kassiete, ’n volk van die Zagrosgebergte met ’n onafhanklike taal wat nie tot die Semitiese of Indo-Europese taalfamilie behoort het nie.

Adasi is opgevolg deur Bel-bani (1700–1691 v.C.), wat die Babiloniërs en Amoriete nog terugslae toegedien en sy koninkryk verder versterk en gestabiliseer het.

Min is bekend oor die konings wat hierna geheers het: Libaya (1690–1674 v.C.), Sharma-Adad I (1673–1662 v.C.), Iptar-Sin (1661–1650 v.C.), Bazaya (1649–1622 v.C.), Lullaya (1621–1618 v.C.) wat Bazaya se troon gesteel het, Shu-Ninua (1615–1602 v.C.) en Sharma-Adad II (1601–1599 v.C.). Dit lyk egter of Assirië ’n relatief sterk en stabiele nasie was wat nie in dié tyd gepla is deur sy bure soos die Hattiërs, Hetiete, Horiete, Amoriete, Babiloniërs, Elamiete en Mitanni nie. ’n Verdrag is byvoorbeeld gesluit met die Kassiete wat Babilonië verower het.

Ook van Shamshi-Adad II (1585–1580 v.C.), Ishme-Dagan II (1579–1562 v.C.) en Shamshi-Adad III (1562–1548 v.C.) is min bekend, hoewel dit lyk of hul bewind vreedsaam was. Ook Assur-nirari I (1547–1522 v.C.) het nie probleme met die nuut gestigte Mitanniese Ryk, die Hetitiese Ryk of Babilonië gehad tydens sy bewind van 25 jaar nie. Hy was ’n aktiewe koning wat die infrastruktuur verbeter en verskeie bouprojekte soos tempels aangepak het.

Puzur-Assur III (1521–1498 v.C.) was ’n sterk en energieke leier. Hy het baie geboue in Assur laat herbou, die stad versterk en die suidelike buurte in die stad se versterkingsmure laat insluit. Tempels vir die maangod Sin en die songod Sjamasj is ook tydens sy bewind gebou. Hy het in die laat 16de eeu v.C. ’n verdrag met die Kassitiese koning van Babilonië gesluit waarin die twee lande se grense vasgestel is. Hy is opgevolg deur Enlil-nasir I (1497–1483 v.C.), wat oënskynlik ’n vreedsame bewind sonder probleme gehad het, net soos sy opvolger, Nur-ili (1482–1471 v.C.).

Nur-ili se seun, Assur-shaduni (1470 v.C.) is deur sy oom Assur-rabi I (1470–1451 v.C.) in sy eerste bewindsjaar van die troon afgesit. Min is bekend oor Assur-rabi se bewind van 19 jaar.

Die opkoms van die Mitanniese Ryk in die 16de eeu v.C. het eindelik gelei tot ’n kort tydperk van sporadiese Mitannies-Horitiese oorheersing in die laaste helfte van die 15de eeu. Die Indo-Europeessprekende Mitanni het vermoedelik die inheemse Horiete van Oos-Anatolië verower en oor hulle geheers. 

Die Egiptenare het die guns van Assur-nadin-ahhe I (1450–1431 v.C.) probeer wen; hulle was vyande van Mitanni en het probeer om ’n vastrapplek in die Nabye-Ooste te kry. Amenhotep II het vir die Assiriese koning goud gestuur om ’n bondgenootskap teen Mitanni te sluit. Dié bondgenootskap het Saushtatar, die keiser van Mitanni, waarskynlik aangespoor om Assirië binne te val en die stad Assur te verwoes, waarna Assirië vir ’n ruk ’n leenstaat van Mitanni geword het. Assur-nadin-ahhe I is gedwing om heffings aan Saushtatar te betaal. Hy is in 1430 v.C. deur sy broer Enlil-nasir II (1430–1425 v.C.) van die troon afgesit, waarskynlik met die hulp van Mitanni, aan wie die nuwe koning heffings betaal het. Assur-nirari II (1424–1418 v.C.) se bewind was rustig en dit lyk of hy ook heffings aan Mitanni betaal het.

Mitanni se invloed op Assirië blyk sporadies te gewees het en die ryk wou of kon vermoedelik nie altyd in Assirië se binne- en buitelandse sake inmeng nie.

Assur-bel-nisheshu (1417–1409 v.C.) was blykbaar nie onder Mitanni se invloed nie, soos blyk uit die ondertekening van ’n verdrag met die Kassitiese koning van Babilonië in die laat 15de eeu v.C. Hy het ook aansienlike herbouwerk in Assur onderneem en dit lyk of Assirië tydens sy bewind die ryk se voormalige gesofistikeerde finansiële en ekonomiese stelsels herontwikkel het.

Assur-rim-nisheshu (1408–1401 v.C.) het nog bouwerk laat doen en die hoofstad se mure laat versterk. Assur-nadin-ahhe II (1400–1393 v.C.) het ook goud van Egipte ontvang, moontlik in ’n poging om militêre steun van Assirië te kry teen Egipte se Mitanniese en Hetitiese vyande in die streek. Dit lyk egter nie of die Assiriese koning in staat was om dié magte aan te vat nie.

Eriba-Adad I (1392–1366 v.C.), ’n seun van Assur-bel-nisheshu, het die troon in 1392 v.C. bestyg en finaal die Mitanniese juk afgeskud.

Daar is tientalle Mesopotamiese wigskriftekste uit dié tydperk met presiese waarnemings van maans- en sonsverduisterings wat gebruik word as "ankers" in die verskeie pogings om die chronologie van Babilon en Assirië in die vroeë 2de millennium v.C. te bepaal.



</doc>
<doc id="101833" url="https://af.wikipedia.org/wiki?curid=101833" title="Dwarsberg">
Dwarsberg

Dwarsberg is 'n nedersetting in die Noordwesprovinsie van Suid-Afrika. Dit val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101834" url="https://af.wikipedia.org/wiki?curid=101834" title="Goedehoop">
Goedehoop

Goedehoop is 'n gehuggie in die Noordwesprovinsie van Suid-Afrika. In 2011 het dit 'n inwonertal van 311 gehad wat almal Swartes was, en val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101835" url="https://af.wikipedia.org/wiki?curid=101835" title="Middel-Assiriese Ryk">
Middel-Assiriese Ryk

Die Middel-Assiriese Ryk was ’n tydperk in die geskiedenis van Assirië van 1365 tot 1056 v.C.. Dit het ontstaan ná die agteruitgang van die Oud-Assiriese Ryk toe groot konings weer oor die land geheers het, soos Assur-uballit I, Arik-den-ili, Tukulti-Ninurta I en Tiglath-Pileser I. In dié tyd het Assirië die Mitanniese Ryk omvergewerp en die Hetitiese Ryk, Antieke Egipte, Babilonië, Elam en Frigië in die Nabye-Ooste oorskadu.

Hoewel die begin van die Middel-Assiriese Ryk gewoonlik aangedui word as óf die einde van die Oud-Assiriese koninkryk van Shamshi-Adad I óf die troonbestyging van Assur-uballit I, is dit waarskynlik gestig deur Tiglath-Pileser I (1115–1077 v.C.), wat een van die grootste Assiriese veroweraars geword het.

Assirië het in die middeltydperk probleme gehad om sy handelsroetes oop te hou. Anders as in die Oud-Assiriese Ryk is die Anatoliese metaalhandel oorheers deur die Hetiete en Horiete. Dié volke het nou die Mediterreense hawens beheer, terwyl die Kassiete die rivierroete suid na die Persiese Golf beheer het. Die belangrikste Assiriese stede van dié tyd was Assur, Kalhu (Nimrod) en Nineve, wat almal in die Tigrisriviervallei geleë was. Aan die einde van die Bronstydperk was Nineve baie kleiner as Babilon, maar steeds een van die wêreld se grootste stede met 33 000 inwoners. Later was dit waarskynlik vir ’n ruk die grootste stad ter wêreld.

Die Middel-Assiriese Ryk was goed georganiseerd en in streng beheer van die koning, wat ook gedien het as die hoëpriester van die god Assur. Die staat se priesters het ’n belangrike mag geword.

Teen die bewind van Eriba-Adad I (1392–1366 v.C.) was Mitanni se invloed op Assirië aan die afneem. Eriba-Adad I van Mitanni het betrokke geraak in ’n dinastiese stryd tussen Tushratta en sy broer Artatama II. Hierna het sy seun Shuttarna II homself koning genoem en steun by die Assiriërs gesoek. ’n Pro-Assiriese faksie het in die hof van Mitanni ontstaan. Eriba-Adad I het dus finaal Mitanni se invloed oor Assirië verbreek en het nou ’n invloed op die sake van Mitanni uitgeoefen.

Assur-uballit I (1365–1330 v.C.) het die Assiriese troon in 1365 v.C. bestyg. Hy was ’n vurige, ambisieuse en magtige heerser. Assiriese druk vanuit die suidooste en Hetitiese druk vanuit die noorweste het Assur-uballit I in staat gestel om finaal Mitanni se mag te verbreek. Hy het die Mitanniese koning Shuttarna II verslaan en Assirië weer as ’n keiserlike mag gevestig – nie net ten koste van Mitanni nie, maar ook van die Kassitiese Babilonië, die Horiete en die Hetiete. Hierna was die Kassitiese koning van Babilonië net te dankbaar om te trou met die dogter van Assur-uballit, wie se briewe aan Achenaten van Egipte deel uitmaak van die Amarnabriewe.

Dié huwelik het katastrofale gevolge gehad vir Babilonië. Die Kassitiese faksie aan die hof het die half-Assiriese Babiloniese koning vermoor en hom vervang met ’n troonrower. Assur-uballit I het Babilonië aangeval om sy skoonseun se dood te wreek, die koning afgesit en Kurigalzu II daar op die troon gesit.

Assur-uballit I het toe die Mitanniese koning aangeval en verslaan, en die land van Mitanni en die Horiete is toe deel gemaak van ’n groot en magtige ryk.

Enlil-nirari (1329–1308 v.C.) het Assur-uballit I opgevolg. Hy het homself as ’n "grootkoning" ("Sharru rabû") beskryf in briewe aan die Hetitiese konings. Hy is dadelik aangeval deur Kurigalzu II van Babilon, wat deur sy pa op die troon gesit is, maar het hom verslaan en Babiloniese pogings om Assirië binne te val, gefnuik. Hy het Babilon toe aangeval en verower.

Enlil-nirari se opvolger, Arik-den-ili (omstreeks 1307–1296 v.C.), het Assirië se mag gekonsolideer en veldtogte gelei in die Zagrosgebergte in die ooste. Hy het die Lullubi en Gutiërs verower en in Sirië die Semitiese stamme van die sogenaamde Ahlamu-groep verslaan.

Hy is opgevolg deur Adad-nirari I (1295–1275 v.C.), wat Nimrod sy hoofstad gemaak het en aanhou uitbrei het na die noordweste, hoofsaaklik ten koste van die Hetiete en Horiete. Hy het daarna in Noordoos-Klein-Asië inbeweeg en Shupria verower, en daarna in die suide in, waar hy Babiloniese grondgebied verower en die Kassitiese heersers gedwing het om ’n nuwe verdrag te sluit ten gunste van Assirië.

Adad-nirari se inskripsies bevat meer detail as enige van sy voorgangers s’n. Hy verklaar die gode van Mesopotamië het hom tot oorlog opgeroep, ’n stelling wat deur die meeste van sy opvolgers herhaal is. Hy het ook na homself as "grootkoning" verwys en uitgebreide bouprojekte in Assur en die omringende gebied aangepak.

In 1274 v.C. het Shalmaneser I (1274–1244 v.C.) koning geword. Hy was ’n goeie stryder en het die Horitiese koninkryk van Urartu verower wat in die 9de eeu v.C. die grootste deel van Oos-Anatolië en die Kaukasus beslaan het, asook die vurige Gutiërs van die Zagros. Hy het daarna die Mitannies-Horiete aangeval en koning Shattuara en sy Hetitiese en Aramese bondgenote verslaan. Salmaneser I het die Assiriese prins Ilu-ippada op die troon van Mitanni gesit.

Sy seun en opvolger, Tukulti-Ninurta I (1244–1207 v.C.), het by die Slag van Nihriya ’n groot oorwinning oor die Hetiete behaal en duisende gevange geneem. Hy het Babilonië daarna verower en sewe jaar lank self daar regeer. Hy het die titel "koning van Sumer en Akkad" aangeneem wat die eerste keer deur Sargon van Akkad gebruik is. Tukulti-Ninurta I was dus die eerste inheemse Akkadiessprekende Mesopotamiër wat oor Babilonië geheers het – dit is deur buitelandse Amoriete gestig en deur buitelandse Kassiete verower.

Die Assiriërs het die mure van Babilon afgebreek, baie van die inwoners vermoor en die hele stad geplunder tot by die Esagila-tempel, waar hulle die standbeeld van Marduk gevat het. Tukulti-Ninurta het hom toe verklaar as "koning van Karduniasj, koning van Sumer en Akkad, koning van Sippar en Babilon, koning van Tilmun en Meluhha". Ná ’n Babiloniese opstand het hy die stad se tempels verwoes. Toe sy verhouding met Assur se priesters versuur, het hy ’n nuwe hoofstad gebou: Kar-Tukulti-Ninurta.

Sommige historici, onder andere die Amerikaanse sielkundige en skrywer Julian Jaynes, glo Tukulti-Ninurta I en sy dade was die historiese oorsprong van die fiktiewe Bybelse karakter Nimrod in die Ou Testament.

Eindelik het die koning se seuns gerebelleer en sy stad beleër. Hy is vermoor en opgevolg deur Assur-nadin-apli (1206–1203 v.C.), wat die regering van sy ryk aan streeksgoewerneurs oorgelaat het. Nog ’n onstabiele tydperk het gevolg en Assirië is soms geruk deur interne onmin. Die nuwe koning het onsuksesvol probeer om Babilon ter herower nadat die Kassitiese konings die onrus in Assirië uitgebuit het om die stad te bevry van Assiriese heerskappy. Asssirië self is egter nie deur buitelandse magte bedreig tydens die bewind van Assur-nirari III (1202–1197 v.C.), Enlil-kudurri-usur (1196–1193 v.C.) en Ninurta-apal-Ekur (1192–1180 v.C.) nie, hoewel Ninurta-apal-Ekur die troon van Enlil-kudurri-usur afgeneem het.

Assur-Dan I (1179–1133 v.C.) het tydens sy ongewone lang bewind stabiliteit gebring in Assirië. Hy het Noord-Babilonië verower en geplunder, onder meer die stede Zaban, Irriya en Ugar-sallu. Dit het Assirië egter in direkte konflik met Elam gebring wat die oorblywende deel van Babilonië ingeneem het. ’n Oorlog het uitgebreek en die magtige Elamiete het die Assiriese stad Arrapkha vir ’n kort rukkie verower. Dit is toe deur Assur-Dan I bevry en hy het eindelik die Elamiete verslaan en ’n verdrag aan hulle opgedwing.

Ná Assur-Dan I se dood het nog ’n kort tydperk van onrus gevolg toe sy seun en opvolger, Ninurta-tukulti-Assur (1133 v.C.) in die eerste jaar van sy bewind deur sy broer Mutakkil-Nusku van die troon afgesit is. Mutakkil-Nusku is in dieselfde jaar dood.

’n Derde broer, Assur-resh-ishi I (1133–1116 v.C.) het toe die troon bestyg. Dit het gelei tot ’n nuwe tydperk van Assiriese uitbreiding. Nadat die Hetitiese Ryk deur die Indo-Europese Frigiërs verslaan is, het Babilon en Assirië albei hul oog op die Aramese gebiede (in die hedendaagse Sirië) gehad wat voorheen onder Hetitiese beheer was. Toe hul magte mekaar hier teenkom, het die Assiriese koning Assur-resh-ishi I op verskeie geleenthede vir Nebukadnesar I van Babilon verslaan. Assirië het toe Hetities beheerde grondgebied in Klein-Asië, Aram (Sirië), en Guties en Kassities beheerde gebiede in die Zagros ingeval en verower, waarmee die ryk aansienlik uitgebrei is.

Historici verskil oor wie die Middel-Assiriese Ryk gestig het: Tiglath-Pileser I (1115–1077 v.C.), Shamshi-Adad I of Assur-uballit I. Eersgenoemde was die seun van Assur-resh-ishi I en het die troon bestyg ná sy pa se dood. Hy het tydens sy bewind van 38 jaar een van die grootste Assiriese veroweraars geword.

Sy eerste veldtog in 1112 v.C. was teen die Frigiërs, wat probeer het om sekere Assiriese distrikte in die Bo-Eufraatgebied van Klein-Asië in te neem. Nadat hy hulle uitgedryf het, het hy die Luwiese koninkryke Kommagene, Sisilië en Kappadosië verower en die Nieu-Hetiete uit die Assiriese provinsie Subartu, noordoos van Malatya, gedryf.

In ’n daaropvolgende veldtog het Assiriese magte Urartu binnegedring en toe weswaarts beweeg om Malatya te onderwerp. In sy vyfde jaar het Tiglath-Pileser die streke Kommagene, Sisilië en Kappadosië weer aangeval en ’n rekord van sy oorwinnings op koperplate laat graveer in ’n fort wat hy laat bou het om sy Anatoliese oorwinnings te vier.

Sy volgende teiken was die Arameërs van Noord- en Sentraal-Sirië. Hy het tot so ver as die oorsprong van die Tigrisrivier opgeruk. Beheer oor die pad na die Middellandse See is verseker deur sy verowering van die Hetitiese dorp Pitru by die sameloop van die Eufraat en Sajur; van daar het hy opgeruk na die Kanaänitiese/Fenisiese stadstate Bublos, Tirus, Sidon, Simira, Beritus (Beiroet), Aradus en eindelik Arwad.

Hy is opgevolg deur Asharid-apal-Ekur (1076–1074 v.C.), wat net twee jaar regeer het. Tydens sy bewind het die pos van koninklike skriba in belangrikheid toegeneem.

Assur-bel-kala (1073–1056 v.C.) het die groot ryk bymekaargehou en geslaagde veldtogte teen Urartu en Frigië in die noorde en die Arameërs in die weste gelei. Hy het eers vriendskaplike bande met Babilonië gehad, maar ná koning Marduk-shapik-zeri se dood het hy Babilonië binnegeval, die nuwe koning afgesit en ’n leenman in Babilon aangestel. Hy het van die eerste voorbeelde van diere- en botaniese tuine in Assur laat bou en allerhande diere en plante in sy ryk versamel.

Laat tydens sy bewind het onrus in die Middel-Assiriese Ryk uitgebreek toe ’n rebellie op die been gebring is deur Tukulti-Mer, ’n aanspraakmaker op die Assiriese troon. Assur-bel-kala het die rebellie gestuit, maar hordes Arameërs het die burgeroorlog uitgebuit en Assiries beheerde gebiede in die weste aangeval. In ’n teenaanval het Assur-bel-kala hulle teruggedryf tot by die oorsprong van die Khaburrivier, maar teen die einde van sy bewind het Assirië beheer verloor oor streke in Sirië en Fenisië-Kanaän in die weste.

Die agteruitgang van 1200 v.C. tot 900 v.C. aan die einde van die Bronstydperk was ’n donker eeu vir die hele Nabye-Ooste, Noord-Afrika, Klein-Asië, Kaukasus, Middellandse See-gebied en die Balkan, met groot omwentelinge en die massamigrasie van mense.

Assirië is die eerste 150 jaar nie baie geraak deur die gebeure in dié onstuimige tyd nie; dit was dalk die enigste antieke mag wat nie daardeur beïnvloed is nie. Ná die dood van Assur-bel-kala in 1056 v.C. het die ryk egter vir die volgende 100 jaar of so begin agteruitgaan. Die ryk het aansienlik gekrimp en teen 1020 v.C. het dit blykbaar net oor dele naby Assirië self regeer, wat noodsaaklik was vir die instandhouding van die handelsroetes in die gebied.

Nuwe Wes-Semitiese volke soos die Arameërs, Chaldeërs en Suteërs het na gebiede wes en suid van Assirië getrek en groot dele van Babilonië in die suide ingeneem; Indo-Europese Iranse volke soos die Mede, Perse en Parthiërs het gebiede in die ooste oorgeneem; in die noorde het die Frigiërs die Hetiete verslaan en ’n nuwe Hetitiese staat, Urartu, het in die Kaukasus ontstaan; en Kimmeriërs, Kolchisiërs (Georgiërs) en Skitiërs het na die Swartsee en die Kaukasus migreer. Egipte was verdeel en die Israeliete het teen ander Semitiese Kanaäniete geveg soos die Amalekiete, Moabiete, Edomiete en Ammoniete. Die nie-Semitiese Filistyne (wat vermoedelik een van die sogenaamde Seevolke was) het geveg vir beheer oor Suid-Kanaän.
Ondanks Assirië se agteruitgang in vergelyking met sy mag van vroeër, het dit ’n standvastige nasie gebly wat goed verdedig is deur die beste vegters ter wêreld. Die ryk was in ’n sterker posisie as moontlike teenstanders soos Egipte, Babilonië, Elam, Frigië, Urartu, Persië en Medië. Konings soos Assur-bel-kala, Eriba-Adad II, Assur-rabi II, Assurnasirpal I, Tiglath-Pileser II en Assur-Dan II het die ryk se grense suksesvol verdedig en Assirië in dié onstuimige tyd stabiel gehou.

Eriba-Adad II het net twee jaar regeer en in dié tyd voortgegaan om veldtogte teen die Arameërs en Nieu-Hetiete te voer voordat hy afgesit is deur sy ouerige oom Shamshi-Adad IV (1053–1050 v.C.), wie se bewind blykbaar sonder enige voorvalle was. Assurnasirpal I (1049–1031 v.C.) het hom opgevolg en hy het steeds die Arameërs in die weste sonder genade aangeval. Daar was ook ’n droogte tydens sy bewind. Shalmaneser II (1030–1019 v.C.) het blykbaar grondgebied in die Levant afgestaan aan die Arameërs.

Assur-nirari IV het die troon in 1018 v.C. bestyg en die Babiloniese stad Atlila verower. Hy het ook veldtogte teen die Arameërs gevoer. Sy bewind is eindelik in 1013 v.C. deur sy oom Assur-rabi II (1013–972 v.C.) oorgeneem.

Tydens dié se bewind het Aramese stamme die stede Pitru en Mutkinu verower. Die koning het die Arameërs aangeval, sy pad na die Middellandse See oopgeveg en ’n stele by Berg Atalur opgerig.

Assur-resh-ishi II (971–968 v.C.), wat waarskynlik ’n ouer man was vanweë sy pa se lang bewind, het sonder enige voorvalle regeer; hy het Assirië se grense verdedig en herbouwerk laat doen. Tiglath-Pileser II (967–936 v.C.) het hom opgevolg en 28 jaar regeer. Hy het bloot sy voorgangers se beleidsrigtings voortgesit.



</doc>
<doc id="101836" url="https://af.wikipedia.org/wiki?curid=101836" title="Koffiekraal">
Koffiekraal

Koffiekraal is 'n nedersetting in die Noordwesprovinsie van Suid-Afrika. Dit val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101837" url="https://af.wikipedia.org/wiki?curid=101837" title="Dinamiese en formele ekwivalensie">
Dinamiese en formele ekwivalensie

Dinamiese ekwivalensie en formele ekwivalensie is terme vir vertaalmetodes wat deur Eugene Nida gevorm is. Die twee terme word dikwels verstaan as fundamenteel dieselfde as onderskeidelik betekenis-vir-betekenisvertaling (om die betekenis van frases of hele sinne te vertaal) en woord-vir-woordvertaling (vertaling van die betekenis van individuele woorde min of meer presies in die volgorde waarin hulle in die sin voorkom), en Nida self het hulle blykbaar dikwels so gebruik. Sy oorspronklike definisie van dinamiese ekwivalense was egter retories: die idee was dat die vertaler só moet vertaal dat die "uitwerking "van die vertaling op die teikenleser min of meer dieselfde moet wees as die uitwerking wat die bronleteks die een of ander tyd op die leser van die bronteks gehad het.

Die terme "dinamiese ekwivalensie" en "formele ekwivalensie" is oorspronklik gevorm om maniere van Bybelvertaling te beskryf, maar die twee benaderings is van toepassing op enige vertaling  van enige teks. Die term 'formele ekwivalensie' is moontlik ’n verkeerde vertaling van 'formal' uit die Engels, aangesien dit meer met die oorspronklike vorm van die teks te doen het as met die formaliteit daarvan. ’n Beter vertaling van dié term is dus moontlik "vormlike ekwivalensie", maar "formele ekwivalensie" is reeds gevestig in die studieveld.

Formele ekwivalensie neig om getrouheid aan die leksikale besonderhede en grammatikale struktuur van die oorspronklike taal te beklemtoon. Dinamiese ekwivalensie, daarenteen, is neig meer na ’n natuurliker manier om die teks weer te gee, byvoorbeeld wanneer die leesbaarheid van die vertaling belangriker is as die behoud van die oorspronklike grammatikale struktuur. In die diplomasie of in sekere sakekontekste dring mense moontlik aan op formele ekwivalensie omdat hulle glo dat getrouheid aan die grammatikale struktuur van die taal gelyk is aan groter akkuraatheid, terwyl, in die letterkunde, ’n roman moontlik met groter gebruik van dinamiese ekwivalensie vertaal sal word sodat dit vlot sal lees.

Volgens Nida is dinamiese ekwivalensie die "eienskap van 'n vertaling waarin die boodskap van die oorspronklike teks op so ’n wyse op die ontvangertaal oorgedra is dat die "reaksie "van die "ontvanger "in wese soos dié van die oorspronklike ontvangers is." Nida was geneig om die term te gebruik sodat "die "reaksie "van die "ontvanger"" meestal semanties was – die teikenleser het die betekenis van die teks aanvaar soos die bronleser dit sou aanvaar het – wat gelei het tot kritiese aantygings dat dit net sin-vir-sin-vertaling in ’n nuwe gedaante was. Maar as "reaksie" in die volle sin van die woord verstaan word, kon dinamiese ekwivalensie nie net insluit wat Aristotles (in die Retoriek) "logos" (betekenis en struktuur) noem, maar ook" etos" (die leser se aanname oor die gesag van die teks) en "patos" (hoe die leser oor die teks voel).

In latere jare het Nida hom losgemaak van die term "dinamiese ekwivalensie" en het hy die term "funksionele ekwivalensie" verkies. Die term "funksionele ekwivalensie" dui nie net daarop dat die ekwivalensie tussen die funksie van die bronteks in die bronkultuur en die funksie van die teikenteks (die vertaling) in die teikenkultuur is nie, maar dat "funksie" beskou kan word as ’n eienskap van die teks. Dit is egter moontlik om ook in die groter (dinamiese/interkulturele) konteks aan funksionele ekwivalensie te dink as meer as die struktuur van tekste – as oor "hoe mense in kulture op mekaar inwerk".

Omdat dinamiese ekwivalensie nie streng behoud van die grammatikale struktuur van die oorspronklike teks vereis nie, ten gunste van ’n natuurliker weergawe in die teikentaal, word dit soms gebruik wanneer die leesbaarheid van die vertaling belangriker is as die behoud van die oorspronklike grammatikale struktuur.

Formele ekwivalensie is meer dikwels ’n doelwit as ’n werklikheid, al is dit net omdat een taal ’n woord vir ’n konsep het wat geen direkte ekwivalent in ’n ander taal het nie. In sulke gevalle kan ’n meer dinamiese vertaling gebruik word, of ’n neologisme kan in die teikentaal geskep word om die konsep te verteenwoordig (soms deur ’n woord uit die brontaal te leen).

Hoe meer die brontaal van die teikentaal verskil, hoe moeiliker kan dit wees om ’n letterlike vertaling te verstaan. Aan die ander kant kan formele ekwivalensie lesers wat die brontaal ken, soms in staat stel om te sien hoe betekenis in die oorspronklike teks oorgedra is, deur onvertaalde idiome, retoriese figure (soos oorkruis strukture in die Hebreeuse Bybel), en woordkeuse.

Bybelvertalers het verskillende benaderings gevolg om dit in Engels te vertaal, wat wissel van ’n uiters formele ekwivalensie tot uiters dinamiese ekwivalensie.







</doc>
<doc id="101838" url="https://af.wikipedia.org/wiki?curid=101838" title="Kraalhoek">
Kraalhoek

Kraalhoek is 'n nedersetting in die Noordwesprovinsie van Suid-Afrika, waarvan die inwoners 100% Swartes is. Dit val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101839" url="https://af.wikipedia.org/wiki?curid=101839" title="Lesetlheng">
Lesetlheng

Lesetlheng is 'n nedersetting in die Mankwestreek van Suid-Afrika, op die grens van die Pilanesbergwildreservaat in die Noordwesprovinsie. Dit val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.

Dit is die tuiste van die Moruleng-stadion, waar Platinum Stars ook van hul wedstryde speel. Die stadion en dorp het beide Nieu-Seeland en Engeland se nasionale sokkerspanne gehuisves tydens hul voorbereiding vir die 2009 FIFA Konfederasiebeker- en 2010 FIFA Wêreldbeker-kompetisies.



</doc>
<doc id="101841" url="https://af.wikipedia.org/wiki?curid=101841" title="Pella, Noordwes">
Pella, Noordwes

Pella is 'n dorp in die Noordwesprovinsie van Suid-Afrika. Dit val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101842" url="https://af.wikipedia.org/wiki?curid=101842" title="Ramokokastad">
Ramokokastad

Ramokokastad is 'n dorp op die grens van die Noordwesprovinsie van Suid-Afrika. Dit lê naby aan Rustenburg, ongeveer 70 km van Mogwase en 30 km van Northam. Dit val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101843" url="https://af.wikipedia.org/wiki?curid=101843" title="Uitkyk, Noordwes">
Uitkyk, Noordwes

Uitkyk is 'n dorp in die Noordwesprovinsie van Suid-Afrika. Dit val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101844" url="https://af.wikipedia.org/wiki?curid=101844" title="Saulspoort">
Saulspoort

Saulspoort is 'n dorp in die Noordwesprovinsie van Suid-Afrika. Dit val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.

Die dorp, ook bekend as Moruleng, lê aan die noordelike voet van die Pilanesberg, sowat 65 km noord van Rustenburg. Dit is vernoem na 'n voormalige Bakgatla-hoof, Tsheole, Saul genoem deur die vroeë setlaars.

Dit is gestig toe Henri Gonin, 'n Switserse sendeling van die N.G. Kerk wat die evangelie onder die baKgatla-stam verkondig het, verskuif het na die plaas Saulspoort. Die plaas was deur die latere president Paul Kruger besit, en Kruger het dit uiteindelik aan Gonin verkoop in 1869.<ref name="M.A.,Th./Ph.D2014"></ref> In 1895 het die baKgatla die grootste deel van Saulspoort by Gonin gekoop.



</doc>
<doc id="101845" url="https://af.wikipedia.org/wiki?curid=101845" title="Nieu-Assiriese Ryk">
Nieu-Assiriese Ryk

Die Neo-Assiriese Ryk was ’n tydperk in die geskiedenis van Assirië van 911 tot 609 v.C. Ná die hervormings van Tiglath-Pileser III in die 8ste eeu v.C. het Assirië die magtige ryk in die Nabye-Ooste geword en oor selfs Babilonië en Egipte geheers. Dit het op die Middel-Assiriese Ryk gevolg.

In dié tyd is Aaramees saam met Akkadies die amptelike taal van die ryk gemaak.

Ná die dood van Assurbanipal in 627 v.C. het die ryk begin verbrokkel. In 616 v.C. het koning Cyaxares van die Mede ’n alliansie met Nabopolassar gevorm teen Assirië. In 609 v.C. het die nuwe hoofstad, Harran, geval en in 605 v.C. is ’n bondgenootskap van Egipte en die Assiriese koning Ashur-uballit II verslaan. Hierna het Assirië ophou bestaan as ’n onafhanklike staat.

Assur-Dan II (935–912 v.C.) het Assirië se ekonomie en organisasie verbeter en die fondament gelê vir ’n nuwe, suksesvolle staat. Hy het strafekspedisies gereël buite die grense van Assirië om die omringende gebiede te suiwer van Arameërs en ander volke. Hy het daarop gefokus om die ryk binne sy eie grense te herbou. Hy het regeringsgeboue in al die provinsies laat bou en ploeë aan mense oor die hele ryk verskaf. Dit het gelei tot ’n rekodgraanoes.

Die begin van die Nieu-Assiriese Ryk word meestal beskou as die troonbestyging van Adad-nirari II in 911 v.C. Die ryk het bestaan tot met die val van Nineve onder die Babiloniërs, Chaldeërs, Mede/Perse, Skitiërs en Kimmeriërs in 612 v.C.

Toe die donker eeu (wat in Assirië van 1050 tot 936 v.C. geduur het) eindelik oor was, het die wêreld drasties anders daar uitgesien. Antieke koninkryke soos Assirië, Babilonië, Elam en Egipte het steeds bestaan, asook die Hetiete in die vorm van kleiner Nieu-Hetitiese state. ’n Paar nuwe state het ontstaan soos Persië, Medië, Partië, die Manneërs, Israel, Urartu, Frigië, Lidië, die Aramese en Fenisiese state van die Levant, Doriese Griekeland, Putrië (Libië), Kolchis, Tabal en Nubië/Koesj.

Dis die antieke staat Assirië wat egter weer ’n grootse ryk geword het wat hierdie nuwe volke asook ou vyande oor die volgende drie eeue sou verslaan.

Van die veldtogte van Adad-nirari II (911-892 v.C.) af het Assirië gegroei tot die grootste ryk wat daar nog in die wêreld was. Die nuwe koning het die voormalige Assiriese leengebiede weer onderwerp, en Aramese, Nieu-Hetitiese en Horitiese bevolkings in die noorde wat probleme veroorsaak het, verower en na verafgeleë gebiede verban. Hy het Babilonië daarna twee keer aangeval en verslaan, en ’n groot streek in Middel-Mesopotamië geannekseer. Later in sy bewind het hy nog grond van Babilonië afgeneem. Hy het ook die Khabur-streek ingepalm.

Sy opvolger, Tukulti-Ninurta II (891–884 v.C.) het Assirië verder uitgebou en tot in die Zagrosgebergte in die hedendaagse Iran uitgebrei. Hy het die nuwe volke, die Perse, Parte en Mede, onderwerp en ook tot in Klein-Asië uitgebrei.
Assurnasirpal II (883–859 v.C.) was ’n dapper heerser wat deur Aram en Kanaän (die huidige Sirië, Libanon, Jordanië en Israel) en Klein-Asië opgeruk het tot by die Middellandse See. Hy het onder andere die Arameërs, Frigiërs en Fenisiërs verslaan en heffings ingestel. Hy het ook opstande deur die Mede en Perse in die Zagrosgebergte onderdruk en sy hoofstad geskuif na Kalhu (Nimrod). Die paleise, tempels en ander geboue wat hy laat bou het, spreek van aansienlike vooruitgang in rykdom, wetenskap, argitektuur en kuns. Hy het ook ’n paar goed versterkte dorpe laat bou soos Imgur-Enlil, Tushhan, Kar-Assurnasirpal en Nibarti-Assur. Hy het verder belangestel in plant- en dierkunde en het talle plante en diere versamel en in Assirië vertoon.

Salmaneser III (858–823 v.C.) se mag is deur ’n groot alliansie van tientalle volke uitgedaag, waarvan sommige leengebiede was, insluitende Babilonië, Egipte, Elam, Persië, Israel, Fenisië, die Arabiere, Arameërs, Suteërs en Nieu-Hetiete. Hy het hulle verslaan, en die mislukking van die alliansie het gekeer dat farao Osorkon II van Egipte weer ’n vastrapplek in die Nabye-Ooste kry.

Hierna het Salmaneser III van die verswakte Babilonië weer ’n leengebied gemaak. Het het die Arameërs, Israeliete, Moabiete, Edomiete, Urartu, Fenisië, Nieu-Hetiete en die Arabiere in die woestyn van die Arabiese Skiereiland toe verslaan en hulle gedwing om heffings aan hom te betaal.

Dit is in die Assiriese geskrifte van die 850's v.C. tydens die bewind van Salmaneser III dat die Arabiere en Chaldeërs vir die eerste keer in die geskrewe geskiedenis opgeneem is.

Ook verskeie ander gebiede is oorwin. In 831 v.C. het hy die Georgiese koninkryk Tabal onderwerp. Teen die einde van sy bewind van 27 jaar was Assirië die heerser van Mesopotamië, die Levant, Wes-Iran, Israel, Jordanië en ’n groot deel van Klein-Asië.
Sy opvolger, Shamshi-Adad V (822-811 v.C., ook bekend as Shamshi-Ramman II), het egter ’n ryk geërf waarin burgeroorloë in Assirië self gewoed het. In die eerste jaar van sy bewind was daar ’n ernstige stryd om die opvolging van Salmaneser III. ’n Opstand, wat teen 826 v.C. begin het, is gelei deur Shamshi-Adad se broer Assur-danin-pal. Volgens Shamshi-Adad se eie inskripsies het die opstandige broer 27 belangrike stede aan sy kant gekry, onder meer Nineve en Babilon. Die rebellie het tot in 820 v.C. geduur en Assirië verhinder om verder uit te brei.

Later tydens sy bewind het Shamshi-Adad V suksesvol opgeruk teen Babilonië en Elam en ’n verdrag in Assirië se guns aan die Babiloniese koning opgedwing. In 814 v.C. het hy die nuwe Babiloniese koning ook verslaan en die onderwerping van die Chaldeërs, Arameërs en Suteërs wat na dele van Babilonië migreer het, voortgesit.

Hy is opgevolg deur Adad-nirari III (810–782 v.C.), ’n jong seun. Die ryk is toe deur sy ma, die beroemde koningin Semiramis regeer tot in 806 v.C. Semiramis het die ryk bymekaargehou en het blykbaar die Perse, Parte en Mede onderwerp, wat daartoe gelei het dat sy ’n figuur in die Griekse mitologie geword het.

In 806 v.C. het Adad-nirari III die mag by sy ma oorgeneem. Hy het die Levant verower en die Arameërs, Fenisiërs, Filistyne, Israeliete, Nieu-Hetiete, Moabiete en Edomiete aan sy gesag onderwerp. In Damaskus het hy heffings van die Aramese koning geëis. Hy het hom toe tot Iran gewend en die Perse, Mede en Manneërs onderwerp tot by die Kaspiese See in die noordooste. Hy het daarna suid getrek en Babilon gedwing om heffings te betaal. Sy volgende teikens was die migrerende Arameërs, Chaldeërs en Suteërs wat in die suidooste van Mesopotamië kom woon het. Toe het hy ook die Arabiere in die Arabiese Skierieland gewing om heffings te betaal.

Dit is in dié tyd dat die Sisiliese Indo-Anatoliese term "Surai" (Sirië) die eerste keer in die geskiedenisboeke opgeteken is – nie in verwysing na die huidige Sirië nie, maar na Assirië self.
Adad-nirari III is in 782 v.C. voortydig dood en dit het gelei tot ’n tydelike tydperk van stagnasie. Assirië het steeds militêr oorheers, maar Salmaneser IV (782 – 773 v.C.) self het blykbaar min persoonlike mag uitgeoefen en ’n oorwinning oor Argishti I, die koning van Urartu, word toegeskryf aan die Assiriese generaal Shamshi-ilu, wat nie eens die moeite gedoen het om sy koning se naam te noem nie. Shamshi-ilu het ook oorwinnings behaal oor die Arameërs, Frigiërs, Perse en Nieu-Hetiete, en het homself weer die eer toegeëien eerder as vir sy koning.

Ashur-dan III het die troon in 772 v.C. bestyg. Hy was ’n ondoeltreffende leier wie se bewind gekenmerk is deur rebellies in die stede Assur, Arrapkha en Guzana. Hy het geen verdere oorwinnings behaal in Babilonië, Kanaän en Aram nie. Pes het ook in sy tyd uitgebreek en die eer van sy oorwinnings is ook aan Shamshi-ilu toegeskryf.

Ashur-nirari V het in 754 v.C. koning geword. Die vroeë deel van sy bewind het bestaan uit ’n permanente interne revolusie en dit lyk of hy selde sy paleis in Nineve verlaat het. Later tydens sy bewind het hy egter ’n paar geslaagde veldtogte gelei in Klein-Asië en die Levant. Hy is in 745 v.C. deur Tiglath-pileser III (745–727 v.C.) afgesit. Hy was ’n troonrower wie se regte naam Pulu was, en hy het ’n hernude uitbreiding in Assirië teweeggebring. Hy het Urartu, Persië, Medië, Mannea, Babilonië, Arabië, Fenisië, Israel, Juda, Samaria, Nabatea, Chaldea, Siprus, Moab, Edom en die Nieu-Hetiete onderwerp en is tot koning verklaar in Babilonië. Die Assiriese Ryk het nou gestrek van die Kaukasus tot Arabië, en van die Kaspiese See tot by Siprus.

Tiglath-Pileser III het die leër georganiseer tot die eerste professionele gevegsmag in die geskiedenis. Hy het ook verslane volke in sy leërs opgeneem en so die weermag uitgebrei. Hy het die burgerlike administrasie van sy ryk grootliks verbeter en die invloed van die magtige adellikes en streeksgoewerneurs verminder. Hy het ook volke wat probleme veroorsaak het, na ander dele van sy groot ryk verban en so ’n presedent geskep vir alle toekomstige antieke ryke.

Salmaneser V (726–723 v.C.) het die Assiriese mag tydens sy kort bewind uitgebrei en die Egiptenare se pogings om ’n vastrapplek in die Nabye-Ooste te kry, onderduk. Hy het farao Sjosjenq V verslaan en uit die gebied verdryf. Hy word in Bybelse bronne genoem as die veroweraar van Israel en vir die verbanning van die tien verlore stamme van Israel na Assirië. Hy en sy opvolger het ook die Samaritane van Babel, Kuta, Awwa, Hamat en Sefarwajim af gebring om die Israeliete te vervang.
Sargon II (722–705 v.C.) het die ryk in stand gehou en die Krimmeriërs en Skitiërs verdryf uit antieke Iran waar hulle die Mede en Perse, leenmanne van Assirië, aangeval en oorgeneem het. Deioces, die koning van die Mede en Perse, was toe verplig om heffings te betaal nadat ’n rebellie deur hom teen Assirië misluk het. Toe ’n rebellie in 720 v.C. in Kanaän uitbreek teen Sargon II, het koning Hanno die hulp van farao Osorkon IV van die 22ste Dinastie van Egipte gevra. Die farao het generaal Raia en troepe gestuur om sy bondgenoot by te staan. Die koalisie is egter verslaan; Raia het na Egipte teruggevlug en die Assiriërs het Hanno lewendig verbrand.

In 716 v.C. het Sargon II ’n leër op Egipte se grens gestasioneer. Osorkon IV het die Assiriese koning persoonlik ontmoet en is gedwing om heffings aan Sargon II te betaal om te keer dat Assirië sy land binneval. Mannea, Silisië, Kappadosië en Kommagene is verower, Urartu is verwoes, en Babilonië, Chaldea, Aram, Fenisië, Israel, Arabië, Siprus en die beroemde koning Midas van Frigië is gedwing om heffings te betaal. Sy steles is ontdek tot so ver wes as Siprus. Egipte, wat nou deur ’n nuwe Nubiese dinastie regeer is, het weer eens probeer om ’n vastrapplek in die streek te kry deur Israel se rebellie teen die ryk te steun. Sargon II het die opstand egter weer onderdruk en farao Pije is teruggedryf. Sargon II is in 705 v.C. dood in ’n aanval deur die Kimmeriërs en is deur Sanherib (Sennacherib) opgevolg.

Sanherib (705-681 v.C.), ’n onverskrokke leier, het die Grieke verslaan wat ’n vastrapplek in Silisië probeer kry het, en daarna die Nubies beheerde Egipte. ’n Groot opstand teen hom het in sy ryk uitgebreek. Dit het ’n groot alliansie behels van onder andere Babiloniërs, Mede, Perse, Chaldeërs, Elamiete, Parte, Manniërs en Aramene. Die hoofrolspelers in die opstand was Mushezib-Marduk van Babilonië, Achaemenes van Persië, Khumban-umena III van Elam en Deioces van Medië. Die Slag van Halule het in 691 v.C. plaasgevind tussen Sanherib en sy vyande. Die groot alliansie kon nie Sanherib se bewind omverwerp nie. Die Assiriese koning het dié volke toe individueel onderwerp en Babilon geplunder.

Hy het ook Israel geplunder en die Samaritane onderwerp. Hy het Juda gedwing om heffings te betaal en sy seun Ashur-nadin-shumi aangestel as koning van Babilonië. Hy het steeds oorheersing behou oor die Mede, Perse en Manniërs in die ooste, oor Klein-Asië en die Suid-Kaukasus in die noorde en noordweste, en die Levant, Fenisië en Aram in die weste.

Sanherib se paleis en tuin by Nineve word deur sommige geleerdes beskou as die ligging van die ware Hangende Tuin van Babilon. Dit was tydens Sanherib se bewind dat die voorheen klein stad Nineve die hoofstad van Assirië geword het en gegroei het tot die grootste stad ter wêreld, met ’n bevolking van tot 150 000 mense.

Sanherib is deur sy eie seuns vermoor (volgens die Bybel Adrammelek en Sar-Eser).
Esarhaddon (680–669 v.C.) het Assirië verder uitgebrei tot diep in die Kaukasus in die noorde. Hy het Urartu heeltemal vernietig in die proses. Hy het die Skitiërs onderwerp, asook die Kimmeriërs in Klein-Asië en die Manniërs, Gutiërs, Mede en Perse in antieke Iran.

In die weste word die konings van Juda, Edom, Moab, Israel, Sidon, Ekron, Bublos, Arwad, Ammon, Amalek en die 10 Griekse konings van Siprus as Assiriese onderdane gelys.

Esarhaddon het eindelik moeg geraak vir Egipte se inmenging in Assirië en besluit om die land te verower. Hy het die Sanaiwoestyn in 671 v.C. oorgesteek en Egipte vinnig en maklik binnegeval, en terselfdertyd die Nubiërs/Koesjiete en Ethiopiërs verdryf en die Koesjitiese Ryk verwoes. Esarhaddon het hom toe as "koning van Egipte, Libië en Koesj" verklaar. Ná sy terugkeer het hy ’n stele opgerig en ’n klein leër in Noord-Egipte gestasioneer. Hy het inheemse Egiptiese prinse oor die hele land aangestel om namens hom te regeer. Die verowering deur Esarhaddon was in effek die einde van die kortstondige Koesjitiese Ryk.

Hy het Assirië uitgebrei tot so ver suid as Arabië, Meluhha en Dilmun (die hedendaagse Bahrein en Katar). Hy het Babilon heeltemal herbou tydens sy bewind en vrede na Mesopotamië in die geheel gebring. Hy is dood terwyl hy beplan het om weer na Egipte op te ruk om die Nubiërs te verdryf wat probeer het om weer die suide van die land oor te neem. Dié taak is suksesvol uitgevoer deur sy opvolger, Assurbanipal.

Onder Assurbanipal (669–627 v.C.) het die Assiriërs die gebied van die Kaukasus (die hedendaagse Armenië, Georgië en Azerbeidjan) in die noorde tot by Nubië, Egipte, Libië en Arabië in die suide oorheers, en van die oostelike Middellandse See-gebied, Siprus en Antiogië in die weste tot by Persië en die Kaspiese See in die ooste.

Hy was ’n buitengewoon opgevoede man vir sy tyd; hy kon in Akkadies, Aramees en Sumeries lees en skryf, en het ’n goeie kennis gehad van sterrekunde en wiskunde sowel as militêre, burgerlike en politieke sake. Hy het die beroemde Biblioteek van Assurbanipal laat bou wat talle antieke tekste van oor Mesopotamië bevat het en die eerste biblioteek in die geskiedenis wat boeke volgens genre geklassifiseer het.
Assurbanipal het sy bewind begin met ’n stryd teen die Nubiese/Koesjitiese koning Taharqa, wat die suidelike deel van die Assiries beheer Egipte probeer inval het. Memphis is verwoes. Assurbanipal het toe ’n reeks opstande deur die plaaslike Egiptenare self onderdruk en Necho I as ’n marionet-farao aangestel. In 664 v.C. het die Nubiese/Koesjitiese koning Tantamani weer probeer om Egipte binne te val. Hy is verslaan, Thebe is verwoes en geplunder en hy het na Nubië gevlug – dit was die laaste keer dat Nubië Egipte probeer verower het.

Phraortes, die koning van die Mede en Perse, het ook teen Assirië gerebelleer en probeer om Assirië self in 653 v.C. aan te val. Assurbanipal het hom egter verslaan en doodgemaak. Die daaropvolgende Mediese konings, Madius en Cyaxares die Grote, is daarna albei deur Assurbanipal onderwerp.

In dié tyd het Gyges, koning van Lidië in die westelike Klein-Asië hom aan Assurbanipal onderwerp. In 652 v.C., net ’n jaar ná sy oorwinning oor Phraortes, het Assurbanipal se eie broer Shamash-shum-ukin, die Assiriese koning van Babilon wat 17 jaar lank ’n vreedsame onderdaan van sy broer was, op loop geraak met Babiloniese nasionalisme en verklaar Babilon moet die ryk se hoofstad wees en nie Nineve nie. Hy het ’n sterk koalisie teen Assirië gevorm, met onder andere Babiloniërs, Chaldeërs, Perse, Arameërs, Suteërs, Arabiere, Elamiete, Skitiërs, Kimmeriërs en selfs sommige Assiriërs. Die oorlog tussen die broers het vyf jaar aangehou, tot in 648 v.C., Babilon is verwoes en Shamash-shum-ukin verslaan. Hierna het Assurbanipal hom gewreek: Elam is heeltemal verwoes, die Arameërs, Chaldeërs en Suteërs is wreed gestraf, Arabië is verwoes en sy opstandige sjeiks doodgemaak. Kores I van Persië (die oupa van Kores die Grote) is onderwerp.

Laat tydens sy bewind was daar hernude pogings deur die Skitiërs en Kimmeriërs om Assurbanipal se ryk te verower. Die Skitiërs het Assirië se Mediese en Persiese kolonies in Antieke Iran verwoes voordat hulle eindelik verslaan is. Dit lyk of die laaste dekade van sy bewind vreedsaam was.

Assurbanipal het baie biblioteke laat bou en ’n hernude vlaag bouwerk aan tempels en paleise begin. Dit het gelyk of hy nou in beheer van sy hele ryk was. In die ooste was Elam verwoes, die Manneërs en Iran se Mede en Perse was leenmanne. In die suide was Babilonië beset, die Chaldeërs, Arabiere, Suteërs en Nabateërs was onderwerp, die Nubiese Ryk was verwoes, en Egipte het heffings betaal. In die noorde was die Skitiërs en Kimmeriërs uit Assirië verdryf, Urartu, Frigië en die Nieu-Hetiete was leenmanne, en Lidië het gesmeek om Assiriese beskerming. In die weste was die Aarameërs, Siriërs, Fenisiërs, Israeliete, Juda, Samarra en Siprus onderwerp, en die Hellenistiese inwoners van Karia, Silisië, Kappadosië en Kommagene het heffings aan Assirië betaal.

Op sy hoogtepunt het die ryk die hele hedendaagse Irak, Sirië, Egipte, Libanon, Israel, Jordanië, Koeweit, Bahrein, Palestina en Siprus ingesluit, asook groot dele van Iran, Saoedi-Arabië, Turkye, Soedan, Libië, Armenië, Georgië en Azerbeidjan.

Dit het gelyk of Assirië nou sterker as ooit was, maar die lang oorloë om volke te onderwerp en die konstante veldtogte oor drie eeue heen om die ryk na al die windstreke uit te brei, het sy merk op Assirië gelaat.

Die ryk se rykdom en mannekrag was uitgeput, die verwoeste provinsies kon niks bydra om in die behoeftes van die oorwinnaars te voorsien nie, dit was moeilik om soldate te vind om die enorme ryk in toom te hou en ná die dood van Assurbanipal het groot bugerlike onrus in Assirië self uitgebreek. Die ryk het begin uitrafel.

Ná Assurbanipal se dood het Assur-etil-ilani in 626 v.C. koning geword. Hy is in 623 v.C. tydens die onrus wat toe geheers het, van die troon afgesit ná byna vier jaar van bitter aanvalle deur Sin-shumu-lishir, ’n Assiriese generaal wat in dié jaar ook die troon van Babilonië opgeëis het. Hy is op sy beurt as heerser van Assirië en Babilonië deur Sin-shar-ishkun (622–612 v.C.) verslaan – wat self konstante gewelddadige opstande in Assirië die hoof moes bied.

Dié situasie het gelei tot ’n volle rewolusie in Babilonië, en baie provinsies rondom die ryk het ophou heffings betaal. Die Skitiërs en Kimmeriërs het van die onrus gebruik gemaak om strooptogte op Assiriese kolonies uit te voer; groot dele van Klein-Asië en die Kaukasus is deur hordes diewe op perde geplunder en die konings van Urartu en Lidië het hul leenhere vergeefs om hulp gevra. Ook die Levant, Israel en Juda en selfs Egipte het onder strooptogte deurgeloop.

Groot dele in die ryk het stilweg hul onafhanklikheid begin herwin. Teen 620 v.C. het Nabopolassar, ’n Chaldeër, Babilon en ander dele van Babilonië ook in die chaos verower. Sin-shar-ishkun het ’n leër op die been gebring om teen Nabopolassar opgeruk, maar intussen het nog ’n groot opstand in Assirië self uitgebreek en die grootste deel van sy leër moes omdraai. Hulle het toe by die rebelle in Nineve aangesluit. Ondanks die swak toestande in Assirië kon Nabopolassar nie beheer oor die hele Babilonië behou of Assirië binneval nie. In die volgende vier jaar het die Assiriërs verbete beheer in Babilonië probeer terugwen.

In 615 v.C. het Nabopolassar egter ’n verbond gesluit met Cyaxares, koning van Medië, ’n voormalige leenstaat van Assirië, wat van die wanorde gebruik gemaak het om die Iranse volke te bevry en dié volke (die Mede, Perse en Parte) asook die Elamitiese, Gutiese en Kassitiese gebiede te verenig.

Terwyl Sin-shar-ishkun Assiriese rebelle die hoof probeer bied het, het die alliansie van Iranse volke Assirië aangeval. In 613 v.C. het die Assiriërs egter ’n paar teenvalle gedoen, en dit het daartoe gelei dat die Iranse volke Nineve in 612 v.C. beleër en ingeneem het. Sin-shar-ishkun is gedood in die bitter straatgevegte in die stad.

Assiriese weerstand het egter voortgeduur. Ashur-uballit II (612- 605 v.C.) het die troon bestyg en geweier om hom aan Nabopolassar, Cyaxares en hul bondgenote te onderwerp. Hy het daarin geslaag om uit Nineve te breek en sy pad oopgeveg na die Noord-Assiriese stad Harran. Hy het die stad verower en dit sy nuwe hoofstad gemaak. Ashur-uballit II het vyf jaar lank beheer oor die veel kleiner Assirië behou en aanvalle deur sy vyande afgeweer. Harran is egter ook eindelik in 608 v.C. beleër en deur die Mede, Babiloniërs en Skitiërs ingeneem. Ashur-uballit II het weer eens daarin geslaag om uit te breek.

Egipte, self ’n voormalige leenstaat van Assirië, het toe die ryk se hulp gekom, waarskynlik omdat hulle bag was hulle sou volgende verower word as hulle nie meer Assiriese beskerming geniet nie.

In 608 v.C. het Ashur-uballit II en Necho II van Egipte onsuksesvol probeer om Harran terug te wen. Ná pogings oor die volgende drie jaar om die invallers uit Assirië te hou, is die Assiriërs en Egiptenare in 605 v.C. deur die Mede en Perse verslaan by Carshemish.

Die lot van Ashur-uballit II is onbekend. Hy is óf in Harran óf in Carshemish dood, of hy het steeds aanhou veg totdat hy net uit die geskiedenisboeke verdwyn het.

Teen 599 v.C. op die laatste het Assirië ophou bestaan as ’n onafhanklike politieke entiteit, hoewel dit ’n geo-politieke streek en etniese entiteit gebly het tot in die laat 7de eeu n.C., met klein Assiriese state wat tussen die 2de en 4de eeu n.C. in die streek ontstaan het.



</doc>
<doc id="101847" url="https://af.wikipedia.org/wiki?curid=101847" title="Vleischfontein">
Vleischfontein

Vleischfontein, ook bekend as Sesobe, is 'n dorp in die Noordwesprovinsie van Suid-Afrika. Dit val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101848" url="https://af.wikipedia.org/wiki?curid=101848" title="Silwerkrans">
Silwerkrans

Silwerkrans is 'n nedersetting in die Noordwesprovinsie van Suid-Afrika. Dit val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101849" url="https://af.wikipedia.org/wiki?curid=101849" title="Barseba">
Barseba

Barseba is 'n nedersetting in die Bojanala-distriksmunisipaliteit naby Rustenburg in Noordwes, Suid-Afrika.



</doc>
<doc id="101850" url="https://af.wikipedia.org/wiki?curid=101850" title="Bethanie, Noordwes">
Bethanie, Noordwes

Bethanie is 'n dorp 37 km noordoos van Rustenburg in die Noordwesprovinsie van Suid-Afrika. Dit val onder die Rustenburg Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101851" url="https://af.wikipedia.org/wiki?curid=101851" title="Freedom Park, Noordwes">
Freedom Park, Noordwes

Freedom Park is 'n informele nedersetting naby aan Rustenburg in die Noordwesprovinsie van Suid-Afrika. Dit val onder die Rustenburg Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101852" url="https://af.wikipedia.org/wiki?curid=101852" title="Mankwe">
Mankwe

Mankwe is 'n klein nedersetting noord van die Pilanesberg in die Noordwesprovinsie van Suid-Afrika. Dit val onder die Moses Kotane Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101853" url="https://af.wikipedia.org/wiki?curid=101853" title="Wonderkoppies">
Wonderkoppies

Wonderkoppies is 'n nedersetting in die Madibeng Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101855" url="https://af.wikipedia.org/wiki?curid=101855" title="Zinniaville">
Zinniaville

Zinniaville is 'n dorpsgebied in Rustenburg in die Noordwesprovinsie van Suid-Afrika. 

Onder die vorige bedeling was dit 'n eksklusiewe woonbuut vir Indiërs gewees. Sedert die einde van apartheid in 1944 is dit besig om spoedig uit te brei en val onder die Rustenburg Plaaslike Munisipaliteit wat onder die Bojanala-distriksmunisipaliteit ressorteer.



</doc>
<doc id="101856" url="https://af.wikipedia.org/wiki?curid=101856" title="Itsoseng">
Itsoseng

Itsoseng is 'n nedersetting in die Noordwesprovinsie van Suid-Afrika. Dit val onder die Ditsobotla Plaaslike Munisipaliteit wat onder die Ngaka Modiri Molema-distriksmunisipaliteit ressorteer.



</doc>
<doc id="101857" url="https://af.wikipedia.org/wiki?curid=101857" title="Kia Soul">
Kia Soul

Die Kia Soul is 'n kompakte motortjie wat deur Kia se ontwerpsentrum in Kalifornië ontwerp is. Nadat dit by die Paryse Motorskou in 2008 bekendgestel is, word dit in Suid-Korea gebou en sedert 2009 wêreldwyd bemark.


</doc>
<doc id="101858" url="https://af.wikipedia.org/wiki?curid=101858" title="Epilepsie">
Epilepsie

Epilepsie, of vallende siekte, is 'n chroniese toestand van die brein. Dit word gekenmerk deur aanvalle wat skynbaar geen voor die hand liggende oorsaak het nie. Vir buitestaanders lyk hierdie aanvalle soos episodes van onbeheerde stuiptrekkings, hewige rukkings en bewusteloosheid. Hierdie episodes kan van korte duur en moeilik wees om op te spoor (epilepsie minora of petite mal). Dit kan ook langer duur en ernstiger wees (epilepsie majora of grand mal).

Die kondisie kom redelik algemeen voor. Ongeveer een persent van die wêreldwye bevolking (65 miljoen) het epilepsie. Byna tagtig persent van alle voorvalle kom in ontwikkelende lande voor. Epilepsie is meer algemeen by ouer mense. In die ontwikkelde wêreld ontstaan die siekte meestal by babas en bejaardes. In ontwikkelende lande kom dit meerendeels by ouer kinders en jong volwassenes voor. Tussen vyf en tien persent van alle mense sal sonder enige voor die hand liggende rede 'n aanslag voor die ouderdom van tagtig beleef. Die kans vir 'n tweede aanval is tussen veertig en vyftig persent.

Daar is verskeie vorms van epilepsie, maar die volgende is meestal waar:

Mense wat 'n epileptiese aanval beleef staar 'n aantal probleme in die gesig. Die mees algemene hiervan is:


Riskante gedrag kan soms aanvalle uitlok. Sulke risikofaktore sluit in:

Mense wat spanning goed hanteer, wat genoeg slaap, en wat nie te veel drink nie kan die risiko van 'n aanval verminder. Dit help dus om genoeg te rus en gereeld te oefen, wat spanning sal verlig.

In baie gevalle kan medikasie of 'n spesiale dieet ook help om aanvalle te voorkom. Chirurgie is soms moontlik as die pasiënt nie op medikasie reageer nie.

Beskerm die pasiënt sodat hy homself nie beseer nie (verwyder voorwerpe wat beserings kan veroorsaak). Moenie die stuiptrekkings met geweld onderdruk nie, maar dit kan gekontroleer word deur die ledemate liggies vas te hou. 'n Kussing onder die kop kan help om kopbeserings te voorkom. Maak enige stywe klere los, veral rondom die nek. As die pasiënt sy tong byt, kan 'n lepel of stukkie hout sonder geweld tussen die tande geplaas word (rol dit in 'n sakdoek). As die pasiënt braak, moet sy kop eenkant gedraai word sodat hy nie daarin verstik nie. Ná die episode moet die persoon die geleentheid gegee word om te slaap. Moenie die pasiënt direk na die aanval verlaat alvorens hy nie ten volle tot sy sinne gekom het nie.

Ontbied 'n ambulans as die aanval langer as vyf minute duur, as dit deur 'n tweede aanval opgevolg word, of as die persoon nie binne 'n paar minute sy bewussyn herwin nie.

Onder geen omstandighede mag 'n versterkmiddel toegedien word nie.

Mense met epilepsie kan normale lewens lei en suksesvol wees. Onthou dat epilepsie nie deur 'n geestesversteuring of verstandelike vertraging veroorsaak word nie. Dit is boonop glad nie aansteeklik nie. 

In sekere lande mag mense met epilepsie nie 'n motor bestuur nie. Die beperking word meestal opgehef as die persoon vir 'n bepaalde tydperk geen aanvalle gehad het nie. Mense met epilepsie mag veral nie busse, taxi's of vragmotors bestuur nie.

Voorbeelde van suksesvolle mense met epilepsie:


</doc>
<doc id="101864" url="https://af.wikipedia.org/wiki?curid=101864" title="Frederik Potgieter">
Frederik Potgieter

Prof. dr. Frederik Johannes Mentz Potgieter (Barkly-Oos, 9 Oktober 1907 - Stellenbosch, 29 Augustus 1992) was 'n predikant in die NG gemeentes Steynsburg en Robertson en 31 jaar lank hoogleraar aan die Kweekskool op Stellenbosch, waar hy in 1977 afgetree het.

Prof. Potgieter was 'n groot kenner van Johannes Calvyn en het as Gereformeerde teoloog landwyd erkenning geniet. In die 1960's en 1970's was hy meermale afgevaardigde van die NG Kerk na ekumeniese vergaderings plaaslik en in die buiteland. Hy is ná 'n kort siekbed in die ouderdom van 85 jaar oorlede.

Frederik Potgieter is op Barkly-Oos gebore waar sy ma oorlede is toe hy net 18 dae oud was. Sy oupa en ouma het hom daarna grootgemaak. Hy matrikuleer op Zastron in die Suid-Vrystaat en gaan daarna na die Universiteit van Kaapstad. Hy studeer in die sielkunde en voltooi in sy eerste jaar as student aan die Kweekskool sy doktorsproefskrif in die sielkunde.

Ná sy teologiese opleiding studeer hy drie jaar en ses maande in Amsterdam en promoveer op 20 Oktober 1939 met as proefskrif "Die verhouding tussen die teologie en die filosofie by Calvyn". Nadat hy predikant op Steynsburg en Robertson was, het hy in 1946 professor in die kerkgeskiedenis aan die Kweekskool geword. In 1959 het hy die leerstoel dogmatiek by prof. B.B. Keet oorgeneem. Sy seun, Pieter, die latere professor in dogmatiek aan die teologiese fakulteit van die Universiteit van die Vrystaat en moderator van die Algemene Sinode van 1990 af, het onder hom gepromoveer.

Prof. Potgieter het in sy lang kerklike en akademiese loopbaan by een almal wat met hom te doen gekry het, die grootste agting afgedwing, skryf dr. Frits Gaum ná sy dood oor hom. "Nie almal het altyd oor alles met hom saamgestem nie – in die laaste jare van sy lewe het hy gevind dat die teologiese hoofstroom van die kerk wegbeweeg het van sommige van die standpunte wat hy gehuldig het – maar elkeen wat sy pad gekruis het, het geweet: hier is 'n egte Christenmens wie se geloof 'n wesensdeel van sy bestaan is, hier is 'n akademikus wat sy akademie en sy persoonlike vroomheid volledig geïntegreer het, hier is 'n ware heer wat in sy handel en wandel 'n suiwer voorbeeld vir sy vriende en kollegas en studente gestel het. Wie aan sy voete gesit het, het geweet dat hy aan die voete van die Here sit."

Gaum sê by die lees van verslae oor die Cottesloe-kerkeberaad van 1960 is dit opvallend dat prof. Potgieter (en hy was soos die meeste ander afgevaardigdes van die NG Kerk daarvan oortuig dat 'n stelsel van afsonderlike ontwikkeling in Suid-Afrika, reg toegepas, 'n oplossing vir al die land se probleme kon bied) se Christelike en Calvinistiese sin vir regverdigheid kom nooit in die steek gelaat het nie. Swart mense wat in Suid-Afrika gebore is, het hy volgens Gaum op die beraad gesê, sal eindelik stemreg moet kry waar hulle woon. "Komende van hom in daardie tyd moes dit 'n opmerking gewees het wat onder die ander afgevaardigdes baie gewig gedra het."

Gaum skryf: "Deesdae (1993) word daar dikwels ruikers uitgedeel aan dié kerkmense wat vroeg-vroeg gesê het dat apartheid nie sal werk nie en dat dit nie op Bybelse gronde geregverdig kan word nie. Ek lê ook 'n kransie op die graf van 'n man wat wel ánders geoordeel het, maar oor wie se Christenskap, integriteit, respek vir die gesag van die Skrif, en regverdigheidsin daar nooit enige twyfel bestaan het nie.

Prof. Potgieter het sy vrou, Johanna, drie seuns en een getroude dogter agtergelaat.



</doc>
<doc id="101865" url="https://af.wikipedia.org/wiki?curid=101865" title="Renosterfontein-melkhoutboom">
Renosterfontein-melkhoutboom

Die Renosterfontein-melkhoutboom is 'n melkhoutboom (Sideroxylon inerme) in die Overberg op die plaas Renosterfontien, 5 km buite Bredasdorp op die pad na Swellendam. Hierdie boom is weens sy besondere omvang en ouderdom op 17 Desember 1973 tot monument verklaar.

Die boom is oor die 1 000 jaar oud en het 'n stamomtrek van 3,22 m, 'n stamdeursnee van 1,02 m, 'n kroonhoogte van 9 m en 'n kroonbreedte van 20 m. Melkhoutbome is beskerm in Suid-Afrika en geen deel mag van so 'n boom afgekap word sonder die toestemming van die Departement Bosbou.

Drie ander melkhoutbome is tot monumente verklaar, naamlik die Poskantoorboom in Mosselbaai, die Verdragboom in Woodstock en die Fingo-melkhoutboom by Peddie. Die grootste melkboom in die land staan op die plaas Langbosch in die omgewing van Stilbaai by die koőrdinate 34° 22.302’S en 21° 19.245’O. Hierdie boom is 14m hoog en het op 'n hoogte van 80cm 'n stamomtrek van 10m.



</doc>
<doc id="101866" url="https://af.wikipedia.org/wiki?curid=101866" title="Fingo-melkhoutboom">
Fingo-melkhoutboom

Die Fingo-melkhoutboom (Umqwashu) is van historiese belang vir die Fingo-volk. Die boom is 13 km noordnoordwes van Peddie, op die pad van Peddie oor Breakfastvlei en Fort Willshire na Alice en Fort Beaufort.

Tydens die Mfecane het die Fingo vroeg in die 1820's van Natal na Transkei gevlug. Weens onophoudelike aanvalle deur die Xhosa het die Fingo al verder wes gevlug tot net wes van die Keiskammarivier. Op 14 Mei 1835 het hulle by 'n groot melkhoutboom, die Umqwashu, stilgehou en onder die leiding van eerw. John Ayliff trou gesweer aan God en die Britse koning. Die Umqwashu is sedertdien vir die Fingo-vlolk 'n simbool van verlossing uit die slawerny.

Hierdie boom is in 1942 tot monument verklaar en vir lange jare het die Fingo hier op 14 Mei bymekaargekom vir 'n herdenkingsgeleentheid.

Aan drie ander melkhoutbome is die status van monument verleen, naamlik die Poskantoorboom by Mosselbaai, die Verdragboom by Woodstock en die Renosterfontein-melkhoutboom by Bredasdorp.



</doc>
<doc id="101868" url="https://af.wikipedia.org/wiki?curid=101868" title="Verdragboom">
Verdragboom

Die Verdragboom (ook bekend as die Traktaatboom) is 'n ou melkhoutboom in Treaty Road (langs Springstraat) en suid van die spoorlyn in Woodstock waarby op 10 Januarie 1806 die vredesverdrag na die Slag van Blaauwberg onderteken is. Die terrein is die eiendom van die Stad Kaapstad en die melkhoutboom daarop is in 1967 tot gedenkwaardigheid verklaar.

Ander melkhoutbome wat tot monumente verklaar is, is die Poskantoorboom by Mosselbaai, die Fingo-melkhoutboom en die Renosterfontein-melkhoutboom.



</doc>
<doc id="101873" url="https://af.wikipedia.org/wiki?curid=101873" title="Bethany, Vrystaat">
Bethany, Vrystaat

Bethany is 'n voormalige sendingstasie van die Berlynse Sendinggenootskap, geleë in die suide van die Vrystaat, in Suid-Afrika.

Dit is in 1834 gestig deur Gebel en Kraul om die Korana te bedien. Die naam is Hebreeus vir 'n huis van ellende. Die stasie is herdoop na Wurasoord in 1919, nadat ene C Wuras verantwoordelikheid daarvoor oorgeneem het.



</doc>
<doc id="101875" url="https://af.wikipedia.org/wiki?curid=101875" title="Royal Mail">
Royal Mail

Royal Mail plc (Skots-Gaelies: "a' Phuist Rìoghail", Wallies: "Post Brenhinol"), is 'n posonderneming in die Verenigde Koninkryk wat oorspronklik in 1516 deur koning Hendrik VIII gestig is toe hy aan Sir Brian Tuke die opdrag gegee het om 'n posnetwerk in diens van die koninklike Engelse hof te vestig. Onder koning Karel I het hierdie posnetwerk sy dienste vanaf 1635 ook aan die publiek beskikbaar gestel. In Oliver Cromwell se Gemenebes van Engeland het die posdiens as "General Post Office" bekendgestaan. 

"Royal Mail "se dogteronderneming "Royal Mail Group Limited" bedryf twee handelsmerke vir die vervoer en aflewering van briewe en ander posstukke ("Royal Mail") en pospakkette ("Parcelforce Worldwide"). "General Logistics Systems", 'n internasionale logistiekonderneming, is 'n dogtermaatskappy van "Royal Mail Group Ltd".

Vir die grootste deel van sy geskiedenis was "Royal Mail" 'n staatsonderneming wat as 'n regeringsdepartement of 'n publieke maatskappy bedryf is. Eers met die afkondiging van die Wet oor Posdienste van 2011 ("Postal Services Act 2011") is die meerderheid aandele in "Royal Mail" vanaf 15 Oktober 2013 op die Londense Effektebeurs verhandel. Twee maande later, op 23 Desember 2013, is die aandele in die FTSE 100-indeks gelys.

Aanvanklik het die Britse regering deur "Postal Services Holding Company Ltd" 'n minderheid aandele van dertig persent in "Royal Mail" gehou. Op 4 Junie 2015 het die minister van finansies, George Osborne, aangekondig dat die regering sy oorblywende aandele sal verkoop. Nog in dieselfde jaar is "Royal Mail" volledig geprivatiseer.

As houermaatskappy beheer "Postal Services Holding Company Ltd" ook "Post Office Ltd" wat op 1 April 2012 as 'n selfstandige onderneming van "Royal Mail" afgeskei is en steeds as staatsonderneming bestuur word.


</doc>
<doc id="101878" url="https://af.wikipedia.org/wiki?curid=101878" title="Petronas-torings">
Petronas-torings

Die Petronas-torings, ook bekend as die Petronas-tweelingtoring (Maleis: Menara Petronas, of Menara Berkembar Petronas), is 'n tweelingtoring in Kuala Lumpur, Maleisië. Volgens die ""Council on Tall Buildings and Urban Habitat"" (CTBUH) se ranglys was dit van 1998 tot 2004 amptelik die hoogste gebou ter wêreld, en is steeds die hoogste tweelingtoring ter wêreld. Die geboue, saam met die nabygeleë Kuala Lumpur-toring, is 'n onmiskenbare landmerk van Kuala Lumpur.

Die torings is deur die Argentyns-Amerikaanse argitek César Pelli ontwerp. Hy het 'n eiesoortige styl ontwikkel om die 21ste-eeuse ikoon vir Kuala Lumpur te ontwerp. Die beplanning van die torings het op 1 Januarie 1992 begin en het toetse en simulasies vir wind en las ingesluit. Sewe jaar se bouwerk het 
op die oorspronklike perseel van die "Selangor Turf Club" gevolg, met die uitgrawings wat op 1 Maart 1993 begin het.


</doc>
<doc id="101879" url="https://af.wikipedia.org/wiki?curid=101879" title="Guanche-mummie">
Guanche-mummie

Die Guanche-mummies is die mummies van lede van die inheemse Guanche-volk van die Kanariese Eilande. Die meeste dateer van die tydperk voor die Spaanse besetting van die gebied in die 1400's. Die metodes van balseming is soortgelyk aan dié van die Antieke Egiptenare, hoewel minder mummies van die Guanche behoue gebly het weens plundering en ontheiliging.

Mummifikasie op die Kanariese Eilande het beperk gebly tot die eilande Tenerife, Gran Canaria, La Gomera en El Hierro. Die mummies van Tenerife is die beste bewaar en dus die deeglikste bestudeer.

Van die Guanche-mummies is:




</doc>
<doc id="101882" url="https://af.wikipedia.org/wiki?curid=101882" title="Gewone platanna">
Gewone platanna

Die gewone platanna ("Xenopus laevis") is 'n padda wat endemies is aan Afrika suid van die Sahara. In Engels staan dit bekend as die "African clawed frog". Hierdie padda was gebruik om swangerskap van vroue te bevestig. Dit het tot gevolg gehad dat lewende paddas uitgevoer is na die res van die wêreld waar hulle indringerspesies geword het.

Die padda is plat met die oë bo-op die voorkop en dit het 'n afgeplatte lyf. Die voorpote is kort en dun en die agterpote groot en sterk met swemvliese tussen die tone. Die padda is byna totaal waterlewend en kom slegs tydens reën land toe. 

Hulle vreet waterinsekte, paddavissies en vissies.




</doc>
<doc id="101884" url="https://af.wikipedia.org/wiki?curid=101884" title="Mummie van San Andrés">
Mummie van San Andrés

Die Mummie van San Andrés is 'n menslike mummie wat deel uitmaak van die Guanche-kultuur (ou inwoners van die Kanariese Eilande in Spanje).

Die mummie is gevind in 'n grot in 'n kloof buite die dorp San Andrés in Santa Cruz de Tenerife. Die streek van die eiland Tenerife waar die mummie gevind is, die Anaga-massief, is ryk aan argeologiese ontdekkings. Die mummie is van 'n man tussen 25 en 30 jaar oud en is vermoedelik 'n "mencey" (koning) of ander leiersfiguur in die Guanche-samelewing van sy tyd.

Die mummie is tans in die Museo de la Naturaleza y el Hombre van Santa Cruz de Tenerife.


</doc>
<doc id="101885" url="https://af.wikipedia.org/wiki?curid=101885" title="Guanche-mummies van Necochea">
Guanche-mummies van Necochea

Die Guanche-mummies van Necochea is twee Guanche-mummies van ou inwoners van die Kanariese Eilande in Spanje wat uitgestal word in die Museo de la Naturaleza y el Hombre in Santa Cruz de Tenerife.

Hulle word so genoem omdat hulle tot in 2003 bewaar is in Necochea, Argentinië. Die twee individue is onderskeidelik manlik en vroulik. Die vrou was tussen 20 en 24 jaar toe sy dood is en is in varkvel toegedraai. Volgens kenners dateer die mummies van die 9de eeu.

Die presiese plek op die eiland Tenerife waar hulle vandaan kom, is onbekend. Daar word geglo een kan selfs uit 'n begrafnisgrot in die "Barranco de Guayonje" in Tacoronte kom en die ander een van La Orotava, maar volgens ander kan hulle uit Barranco de Herques in Güímar kom. Hulle was deel van die versameling van 'n private museum in Tacoronte. In die 19de eeu is hulle aan die La Plata-museum in Argentinië verkoop deur 'n onbekende versamelaar. Hulle is later na Necochea geneem, van waar hulle in 2003 teruggestuur is na Tenerife.


</doc>
<doc id="101886" url="https://af.wikipedia.org/wiki?curid=101886" title="Guanche-mummie van Madrid">
Guanche-mummie van Madrid

Die Guanche-mummie van Madrid is 'n Guanche-mummie wat nou ten toon gestel word in die Nasionale Argeologiese Museum in Madrid, Spanje.

Die mummie is van 'n man tussen 30 en 34 jaar en is in 'n uitstekende toestand. Dit dateer vermoedelik van die 12de of 13de eeu en is volgens kenners die bes bewaarde Gaunche-mummie in die wêreld. Dit is in Barranco de Herques, suid van Tenerife, tussen die dorpe Fasnia en Güímar, ontdek. Dit is in die 18de eeu in Madrid as 'n geskenk aan koning Karel III van Spanje gegee. Dit was aanvanklik in die Koninklike Biblioteek en is nou in die Nasionale Argeologiese Museum.

Tenerife het daarop aangedring dat Madrid die mummie aan die eiland terugbesorg.


</doc>
<doc id="101887" url="https://af.wikipedia.org/wiki?curid=101887" title="Harlekynliewenheersbesie">
Harlekynliewenheersbesie

Die harlekynliewenheersbesie ("Harmonia axyridis") is 'n indringerspesie in Suider-Afrika wat afkomstig is van Oos-Asië. Die spesie is in 2001 in die Wes-Kaap vir die eerste keer in Suid-Afrika aangeteken. Tans kom die insek in al die provinsies van Suid-Afrika voor. Dit het ook Europa, Noord- en Suid-Amerika binnegedring. Dit het 'n negatiewe uitwerking op landbou, menslike nedersettings en inheemse liewenheersbesiebevolkings.




</doc>
<doc id="101906" url="https://af.wikipedia.org/wiki?curid=101906" title="Geverfde rietpadda">
Geverfde rietpadda

Die geverfde rietpadda ("Hyperolius marmoratus") is 'n padda wat endemies aan Suidelike Afrika is. Dit staan ook bekend as die "Skilderbontrietpadda". Dit het eers net voorgekom in die ooste van Suid-Afrika maar word nou ook in die Wes-Kaap aangetref. Navorsing het bewys dat die padda voorkom by damme in die Wes-Kaap wat gebou is vir besproeiing; dus is dit deur menslike aktiwiteite daarheen versprei.



</doc>
<doc id="101915" url="https://af.wikipedia.org/wiki?curid=101915" title="Marseilles, Vrystaat">
Marseilles, Vrystaat

Marseilles is 'n klein nedersetting in die Oos-Vrystaat, Suid-Afrika naby aan die grens tussen die Vrystaat en Lesotho.

Die nedersetting is 113 km oos van Bloemfontein en 24 km wes van Ladybrand. Dit is genoem na die hawestad Marseilles in Frankryk.


</doc>
<doc id="101916" url="https://af.wikipedia.org/wiki?curid=101916" title="Thaba Phatswa">
Thaba Phatswa

Thaba Phatswa is 'n klein nedersetting in die Suidoos-Vrystaat, Suid-Afrika, ongeveer 30 km suidoos van Thaba Nchu en 22 km noord van Hobhouse. Die nedersetting lê teenaan die Leeurivier en aan die voet van die Malutiberge, naby die grens tussen die Vrystaat en Lesotho.

Die dorpie huisves oorwegend (76%) Kleurlinge.


</doc>
<doc id="101917" url="https://af.wikipedia.org/wiki?curid=101917" title="Herman Kinghorn">
Herman Kinghorn

Ds. Herman Charles Kinghorn (Uitenhage, 2 Februarie 1920 – Louterwater, 9 Julie 1988) was tussen 1947 en 1981 leraar in ses gemeentes van die Nederduitse Gereformeerde Kerk, naamlik Bronberg, Robertson, Molteno, Nuwekerk op Graaff-Reinet, Pinelands (twee maal) en Swartland op Malmesbury.

Ds. Kinghorn is op Uitenhage gebore en het ook daar skoolgegaan. Hy het sy teologiese studie in 1945 aan die Kweekskool op Stellenbosch voltooi, waarna hy in 1947 bevestig is in die NG gemeente Bronberg, destyds ’n vyf jaar oue dogtergemeente van die moedergemeente Pretoria. Soos in al sy gemeentes buiten Pinelands, het ds. Kinghorn nie lank in sy eerste werkkring gebly nie, want reeds in 1950 aanvaar hy ’n beroep na die moedergemeente op Robertson. 

Bronberg was dan ook sy enigste gemeente buite die destydse Kaapland, waarvan hy self ’n boorling was. Met Bronberg se kwarteeufees in 1967 het ds. Kinghorn as volg in "Die Bronbergse Feesbode" geskryf: "Ek wou destyds nie na hierdie Bronberg gaan nie. As proponent was ek genader vir hulpdiens in die gemeente, maar dit was eers ná die tweede beroep was op my uitgebring is dat ek gegaan het. En wat ’n heerlike ondervinding en kleinood het dit nie geword nie. Vandag nog sê ek dat die Here vir my goed was om in die beginjare van my bediening vir ma na Bronberg te lei.

"Bronberg het vir my as jongman veral twee dinge (geleer) was ek nog altyd in my bediening onthou: die eerste is dat dit in die Kerk van onse Here Jesus enkel en alleen gaan om Christus Jesus en Hom as gekruisigde. Nie om Sy soom nie, maar om Homself. Die tweede waarheid wat ek geleer het, is dat die allerwonderlikste en rykste vriendskappe gevorm word rondom die Persoon en Kerk van onse Here Jesus Christus. Bronberg het my geleer wat die gemeenskap van die heiliges in werklikheid beteken. Vandag nog ontmoet ek mense wat vir my sê dat ons mekaar in Bronberg ontmoet en leer ken het ... ja, leer liefkry het. Hoe ryk het ek deur Bronberg aan Christenvriende geword!"

Die gemeente Robertson, waarvan ds. Kinghorn die 15de leraar was, was op die vooraand van sy eeufeesviering in 1953 toe hy die jaar vantevore ’n beroep aanneem na die gemeente Molteno in die Noordoos-Kaap. Hy het wel spesiaal Boland toe gereis om aan die vieringe deel te neem en daarna ook die Sinodesitting in die Kaap by te woon. Op Robertson was ds. Henry Charles Hopkins, argivaris van die Kaapse Kerk, ds. Kinghorn se opvolger.

Ds. Kinghorn het op 6 Junie 1952 op Molteno aangekom en sou de gemeente tot Junie 1955 dien. Hy het hom op die nuwe koshuis toegespits. Die bou daarvan is in 1952 in beginsel goedgekeur. Ds. Kinghorn het ’n lys wenke opgestel wat gevolg kon word, die gebou self en die getal kinders wat dit kon huisves. Dié gebou is eers voltooi nadat hy die gemeente reeds verlaat het, maar hy was die inspirasie van die koshuis wat self groter sou word as wat hy gehoop het.

Terwyl hy predikant was op Molteno het die gemeente Robertson, waar hy blykbaar gewild was, hom genooi om ’n diens te kom lei tydens hul eeufeesviering. Molteno se kerkraad het dit geredelik toegestaan. 

Johannes Meintjes skryf in die gemeente Molteno se eeufeesboek: "Ds. Kinghorn was soms streng in sy keuring van lidmate vir aanneming en ook in gevalle waar onsedelikheid ter sprake was, maar in die algemeen was daar min sulke gevalle. Hy het behae geskep in intelligente jong mense en was heeltemal bereid om enige argument op enige vlak te voer, so lank as dit intelligent en verfrissend was, want hy self was nog jonk en het elasties gedink, sonder om enigsins van vaste beginsels af te wyk."

Die gemeente het op 12 Junie 1955 afskeid van ds. Kinghorn geneem. Al was sy termyn kort, vervolg Meintjes, was dit hy was die Môrewag-hostel moontlik werklikheid gemaak het. "... daar was baie wat die nuwe Môrewag-hostel as sy monument beskou het, nie dat hy so gereken het nie – eerder as gevolg van samewerking onder leiding van God."

Ds. Kinghorn het in 1955 ’n beroep aangeneem na die Nuwekerk, Graaff-Reinet. Daar het hy vyf jaar gebly tot hy in 1960 die eerste keer in die NG gemeente Pinelands in Kaapstad bevestig is. Nes op Graaff-Reinet, het hy hier net vyf jaar gebly tot hy in 1965 na Malmesbury vertrek om medeleraar van die moedergemeente Swartland te word. In 1970 keer hy egter terug na Pinelands waar hy op 23 Januarie die tweede keer in die gemeente verwelkom word. Hy bly daar tot sy aftrede op 17 Februarie 1981. So het hy amper die helfte van sy nagenoeg 34 jaar lange bediening daar deurgebring.

Ds. Kinghorn is skielik oorlede op Saterdag 9 Julie 1988 terwyl hy en sy vrou, Helene (22 September 1920 - 19 Maart 2009), by hul seun Theo en skoondogter Annarietjie op Louterwater in die Langkloof gekuier het. Hy en sy vrou het pas teruggekeer van ’n besoek aan hul dogter, Elizabeth, en haar man, dr. Paul Duminy, van Pietersburg. Op pad terug na die Strand, waar hulle afgetree het, het hulle by hul seun op Louterwater aangery. Ds. Kinghorn het gesterf nadat hulle bed toe gegaan het. Hy was 68 jaar oud.

Ds. Kinghorn is oorleef deur sy eggenote, sy dogter en twee seuns. Buiten Theon was daar ook Herman Kinghorn van Swakopmund. Ten tyde van sy dood was daar ses kleinkinders. Die begrafnis is Saterdag 16 Julie 1988 om 10 vm. uit die NG kerk Suider-Strand gehou. Die diens is gelei deur ds. Gys Muller, emeritus-predikant van Franschhoek, 'n broer van mev. Kinghorn.



</doc>
<doc id="101919" url="https://af.wikipedia.org/wiki?curid=101919" title="Burgerregt">
Burgerregt

Burgerregt is 'n dorpie in die noordweste van die Limpopo-provinsie, Suid-Afrika. Die dorpie het 'n bevolking van sowat 1 641 inwoners.



</doc>
<doc id="101920" url="https://af.wikipedia.org/wiki?curid=101920" title="Taaiboschgroet">
Taaiboschgroet

Taaiboschgroet is 'n dorpie in die noordweste van die Limpopo-provinsie, Suid-Afrika.



</doc>
<doc id="101925" url="https://af.wikipedia.org/wiki?curid=101925" title="Holly Country">
Holly Country

Holly Country, tot 1996 bekend as die Coalbrookmyndorp, is 'n dorp in die verrenoorde van die Vrystaat, in Suid-Afrika. Die nedersetting, geleë sowat 5 km van Sasolburg, is 'n voormalige steenkoolmyn en was waarskynlik genoem na Coalbrookdale in Engeland. Dit was die toneel van die Coalbrookmynramp op 21 Januarie 1960 toe 435 werkers lewendig begrawe is toe die myn in duie gestort het.

Richard Hse, 'n Taiwanese sakeman, het die ou myndorpie uitgekoop in Oktober 1996. Hy het dit herdoop en die plek omskep in 'n hele aantal fabrieke insluitend klere-, skoene-, stoof-, hout- en papierfabrieke en 'n gholfbaan.



</doc>
<doc id="101926" url="https://af.wikipedia.org/wiki?curid=101926" title="NG gemeente Swartland">
NG gemeente Swartland

Die NG gemeente Swartland, met sy middelpunt op die Swartlandse dorp Malmesbury, is die vyfde oudste gemeente van die Nederduitse Gereformeerde Kerk.

In 1655 het die eerste blankes, naamlik Jan Wintervogel en ses soldate, die Swartland betree. In 1743, toe heelwat plase reeds in hierdie dele uitgegee is, is baron Van Imhoff op 'n inspeksiereis deur die buitedistrikte diep geskok deur die staat van die godsdiens en die beskawing. Hy kla dat die inwoners van “Zwartland sig aan den godsdiens weynig of niet bekreunende". Op aanbeveling van baron Van Imhoff is die gemeente Swartland as die vyfde gemeente van die NG Kerk op 27 Junie 1745 gestig. Toe het ds. Franciscus le Seuer (leraar van die NG gemeente Kaapstad van 1729 tot 1746) as konsulent die eerste leraar, ds. R.A. Weerman, hier bevestig. Die gemeente het 55 lidmate getel.

Ds. Weerman het 'n begin gemaak met die bou van 'n kerk. In 1750 word ds. C.B. Voltelen as die tweede predikant bevestig en gedurende sy vyfjarige verblyf word die pastorie en kerkgebou voltooi. In 1755 het ds. Voltelen en ds. Croeser van Kaapstad standplase omgeruil. Ná 15 jaar is ds. Croeser oorlede en in die kerk onder die stoel van die voorleser begrawe. Nou volg di. D. Goldbagh (1774-'83), P.J. van der Spuy (1786–1806), M.C. Vos (1810-'11)

Die Kaapse goewerneur Caledon het ds. Vos as predikant van Swartland aangestel waar hy in Junie 1810 sy werk aanvaar het. Maar hy het nogal teenstand ondervind, want die mense wou hom glad nie gehad het nie – waarskynlik het sy reputasie van Tulbagh hom vooruitgeloop. Daar is selfs 'n versoekskrif na die goewerneur gestuur waarin melding gemaak is van "the dissatisfaction of the community at large" met hom en waarin die vrees uitgespreek is dat dit kon lei tot "a considerable neglect in the observance of religious duties and confusion and discord among the parishioners". Hulle het graaf Caledon dan ook versoek om hom te verplaas. Die lidmate het hulle toe maar vir eers by sy benoeming neergelê, want 'n paar maande na sy aankoms in Swartland het hy in die teenwoordigheid van 400 toehoorders sy 25-jarige evangeliebediening herdenk. Maar die goewerneur het dit tog raadsaam gevind om hom in April 1811, nadat hy dus slegs 10 maande in Swartland was, na die pas gestigte Caledon te verplaas. Hier het hy gearbei tot hy sy emeritaat op 2 Augustus 1818 aanvaar het.

Ná ds. Vos was die volgende twee leraars di. J. Scholtz (1811-'27) en J. Spyker (1829-'33).

Die gemeente het gestrek van die Koeberg in die suide (waar die NG gemeente Philadelphia later ontstaan het, tot agter die Kamiesberge in die Noordweste – 'n afstand van amper 500 km. In 1826 word die eerste nuwe gemeentes afgestig. Vanaf 1833-'81 was ds. J.C. le Febre Moorrees die predikant van Swartland. Gedurende sy dienstyd is 'n nuwe kerk gebou. Na twee jaar het dit ingestort, dog is toe met 'n toring herbou. 'n Ouderling van Swartland, H.H. Loedolff, wat 'n wetsagent en later 'n parlementslid was, was in 'n sekere sin verantwoordelik dat elke staat en kolonie van die destydse Suid-Afrika sy eie NG Kerk en Sinode sou hê. Tydens die Sinode van 1862 het hy beswaar gemaak teen afgevaardigdes van buite die Kaapkolonie, omdat dit met Ord. no. 7 van 1843 strydig sou wees. In 'n hofsaak is uitspraak ten gunste van hom gegee en hierdie uitspraak het tot die stigting van afsonderlike Kerke in Natal, Vrystaat en Transvaal gelei.

Op die Nederduitse Gereformeerde Kerk se Kaapse sinode van 1862 het verskille in die kerk na vore begin tree tussen 'n meer konserwatiewe (of regsinnige) groep, aan die een kant, en 'n liberale (of vrysinnige) groep aan die ander kant. Die strydpunt het veral gehandel oor 'n meer ortodokse siening van die Bybel as onfeilbare woord van God (die regsinniges) teenoor die bybring van die rede en moderne uitlegmetodes in Bybel-interpretasie (die vrysinniges).

Plaaslik het die verdeeldheid in die kerk in 1863 'n werklikheid geword toe die NG gemeente Swartland in daardie jaar skeur. Ruim 300 lidmate het weggebreek en hulle by ds. J. Kotzé se sogenaamde liberale geskaar. Kotzé is reeds die jaar vantevore deur die sinode geskors toe hy in die volle vergadering verklaar het hy verwerp die leer van die gedurige geneigdheid van die mens om te sondig.

Kotzé het nie sy skorsing gelate aanvaar nie, want eers die Kaapse Hooggeregshof en toe die Geheime Raad in Engeland handhaaf sy appèl en in 1863 moet die sinode weer sy bediening herstel. Die sinode het toe 'n wet herroep ingevolge waarvan leraars nie in ander gemeentes mag preek nie. Op Malmesbury het Kotzé, wat op Darling gewoon het, 'n groot gevolg gehad. Die krag agter die Liberale kerk hier plaaslik was mnr. Willem Wethmar.

Die liberale is nie in die NG kerkgebou toegelaat nie en hulle bou toe in 1870 die kerkgebou in Loedolffstraat soos hy vandag nog daar staan. Die kerk het sitplek vir 500 lidmate gehad en die lidmate het ook 'n woonhuis langsaan die kerk gebou.

Groot bitterheid en verdeeldheid het tot 1894 in die gemeenskap geheers en 'n felle stryd is gevoer. Deur die bemiddeling van die minsame ds. C. Rabie (plaaslike predikant van 1881 tot 1911) is die geskille uiteindelik bygelê en Kotzé het sy emiraat aanvaar en afgetree.

Die liberale het hulle kerkgebou en ander kerklike eiendom verkoop, die geld in hulle sak gesteek en so het daar weer vrede in die gemeente gekom. Die kerkgebou waarvan Kotzé die Woord 24 jaar lank aan sy liberale volgelinge bedien het, het 'n minder gelukkige geskiedenis. Dit het al as drilsaal, skaatsbaan, pakhuis en danssaal gedien. Tans staan dit leeg.

Ds. C. Rabie het ds. Moorrees opgevolg en was 30 jaar predikant hier. Gedurende sy dienstyd is die kerk vergroot en 'n nuwe pastorie gebou. Verder dien die volgende predikante tot omstreeks die gemeente se 200-jarige bestaan: Di. J. de V. Horak (1913-'21), H. Pienaar (1921-'39) – gedurende sy dienstyd word 'n nuwe pastorie gebou, orrel aangekoop en eerste medeleraar beroep, L. Heyns (1930-'38), J.F.D. Oosthuizen (1938-'42), dr. W.A. Landman (1940); dr. K.W. Heese (1943-'46), di. N.F. Treurnicht (1946-'50), J.G. du Plessis (1951) en L. Moolman (1951). In 1945 is die 200-jarige bestaan van die gemeente op luisterryke wyse gevier, terwyl die kerkgebou in 1950 teen groot koste opgeknap en 'n saal op Kalbaskraal gebou is.





</doc>
<doc id="101927" url="https://af.wikipedia.org/wiki?curid=101927" title="Kragbron">
Kragbron

Kragbron is 'n dorp in die verrenoorde van die Vrystaat, in Suid-Afrika. Die dorp lê 5 km suidoos van Sasolburg.

Kragbron is 'n voormalige steenkoolmyndorp tussen Sasolburg en Heilbron, en is die tuiste van twee buitewerkinggestelde kragstasies, "Taaibos" en "Highveld", wat onaktief is sedert 1994.



</doc>
<doc id="101932" url="https://af.wikipedia.org/wiki?curid=101932" title="Louieville">
Louieville

Louieville is 'n dorp in die Ehlanzeni-distriksmunisipaliteit in die suidooste van die Mpumalangaprovinsie van Suid-Afrika.



</doc>
<doc id="101933" url="https://af.wikipedia.org/wiki?curid=101933" title="Magudu">
Magudu

Magudu is 'n dorp in die Ehlanzeni-distriksmunisipaliteit in die verre suidooste van die Mpumalangaprovinsie van Suid-Afrika, en op die grens met eSwatini.

Dit was voorheen bekend as Magut, na die naam van 'n Zoeloekaptein.



</doc>
<doc id="101934" url="https://af.wikipedia.org/wiki?curid=101934" title="Willie Landman">
Willie Landman

Ds. Willem Adolf Landman (3 November 1909 – 27 Augustus 1986) was ’n predikant in die Nederduitse Gereformeerde Kerk wat veral onthou word vir die standpunt wat hy reeds in die 1960’s teen apartheid ingeneem het. So was hy byvoorbeeld met die Cottesloe-kerkeberaad einde 1960 een van net vier stemme in die NG Kerk se Federale Raad wat ten gunste van die beraad se besluite was.

Willie Landman is gebore op die plaas Waaihuewel in die distrik Alexandria. Sy ouers was Johannes Jacobus Nicolaas Landman (28 Maart 1867 - 14 Desember 1935) en Jacoba Margaretha (gebore Potgieter, 15 Augustus 1873 - 14 Desember 1931). Reeds lank voor die Groot Trek was die Landman-familie in die omstreke van Olifantshoek (Alexandria se ou naam) woonagtig. Met die Trek het Karel Pieter Landman aan die hoof van 39 gesinne in Oktober 1837 uit die distrik na Natal getrek. Dié waardige leier, tot wie se nagedagtenis die Karel Landman-gedenkteken op De Kol-rant naby Alexandria opgerig is en wat ds. Landman selfs tydens 'n groot saamtrek op 16 Desember 1939 onthul het. Karel Landman was die broer van Willie Landman se oupagrootjie. 

Hy ontvang sy skoolopleiding op Alexandria en op Somerset-Oos, waar hy aan die Gill-kollege matrikuleer en daarna die graad B.A. aan die Universiteit Rhodes met onderskeiding geslaag. Ds. A.P. Smit skryf in die gemeente Swartland se 200-jarige gedenkboek: "Reeds hier het hy as leier onder die studente begin uitblink en o.m. die voorsitterskap van die 'Hollandse Kring' beklee." 

Hy vertrek in 1930 Boland toe vir verdere studie aan die Universiteit van Stellenbosch. In 1931 begin hy sy vierjarige studiekursus aan die Kweekskool, waar ds. K.W. Heese ', sy toekomstige kollege in die NG gemeente Swartland, 'n klasmaat was. Ds. Smit skryf: "In die studente-samelewing is van sy gawes van leierskap in toenemende mate gebruik gemaak, o.m.m deur hom as voorsitter van die Universiteitsdebatsvereniging te kies. Hy het hom toe reeds as redenaar onderskei, o.a. deur die verowering van die Redenaarsbeker van bogenoemde debatsvereniging." Einde 1933 het hy die kandidaarseksamen met onderskeiding afgelê en die volgende jaar is hy tot die evangeliebediening toegelaat.

Van Februarie tot April 1935 het ds. Landman as hulpleraar in die moedergemeente Port Elizabeth opgetree waarna hy na Bethal in Transvaal is om van Mei tot Oktober daardie jaar ook as hulpleraar behulpsaam te wees. In Januarie 1936 keer hy terug na Port Elizabeth en dié keer is hy op 4 April as hulpleraar in die gemeente met oplegging van hande bevestig. Aan dié plegtigheid het deelgeneem di. T.J. Martin, P.M. van Heerden, J.H. van Wyk, J.C. Reyneke, G. Moolman, J.A. Kotzé, D.L. Steyl, F.J. Minnaar, W.S. Conradie en J. McRobbert, wat die Engelse kerke van die Baai verteenwoordig het.

Sy eerste gemeente, van 1937 tot 1940, was Murraysburg waarna hy tot 1958 medeleraar van die NG gemeente Swartland op Malmesbury was. In 1958 is hy aangestel as die eerste direkteur van die Inligtingsburo van die NG Kerk in Suid-Afrika.

Ds. Landman is op 1 Februarie 1937 na Murraysburg beroep en op 10 April daar bevestig. Ds. P.J. Retief, in wie se dienstyd Willie Landman ’n klein seuntjie in die Sondagskool van Alexandria was, het die bevestigingsrede gehou. By dié geleentheid was ook teenwoordig di. J.C. Cronjé van Richmond, J. Rabie van Beaufort-Wes, Berning Malan van Graaff-Reinet en eerw. F. Blignaut van Graaff-Reinet se sendinggemeente. Ds. Landman sy intreerede gehou oor 1 Kor. 9:16: "Want as ek die evangelie verkondig, is dit vir my geen roem nie; want die dwang is my opgelê, en wee my as ek die evangelie nie verkondig nie!"

Dr. J.A.S. Oberholster skryf in die gemeente Murraysburg se eeufeesgedenkboek: "Ds. Landman se bediening te Murraysburg was ’n voortbouing op gelegde fondamente. As jong predikant het hy hom met onvermoeide ywer aan die werk gewy en sy daadwerklike belangstelling laat uitgaan na al die terreine van die gemeentelike lewe."

Ná ’n geseënde bediening van net meer as drie jaar het ds. Landman in Junie 1940 van Murraysburg afskeid geneem. Dr. Oberholster skryf hy en mev. Landman was besonder geliefd, soos duidelik uit die afskeid blyk. Selfs die Engelssprekende lede van die gemeenskap het by wyse van toespraak en geskenke hul waardering uitgespreek, want ds. Landman het vir hulle dienste in Engels gehou. Vir sy afskeidsboodskap het hy Hand. 20:32 gekies. Ná ’n treffende rede het oudl. J.J. van den Berg ’n adres voorgelees en het ds. Landman geantwoord: "Hoewel tere bande verbreek word, sal bande van herinnering, van liefde, van belangstelling en voorbidding nooit verbreek word nie."

Op 7 Desember 1978 ken Maties ’n eredoktorsgraad aan hom toe met die volgende aanbeveling: “Ds. Landman het sy kerk en land in die algemeen onvermoeid gedien, nie net as predikant nie, maar veral in sinodale werksaamhede en kommissies, in ekumeniese werksaamhede, as direkteur van die NG Kerk se Inligtingsburo en met die publikasies wat uit sy pen verskyn het. Hy was ook voorsitter van die ad hoc-kommissie wat deur die Algemene Sinode van 1970 in Pretoria benoem is en wat die omvattende sg. "Landman-verslag" oor Rasseverhoudinge in die lig van die Skrif aan die Sinode van 1974 voorgelê het; dit word beskou as een van die omvattendste en ewewigtigste teologiese geskrifte wat oor hierdie vraagstuk in ons land (en moontlik die wêreld) die lig gesien het. In sy hoedanigheid as direkteur van die Inligtingsburo het ds. Landman in die brandpunt van kerklik-teologiese diskussies met buitelandse geleerdes gestaan. Veral op hierdie gebied het hy ontsaglike dienste aan ons land gelewer. 

“Hy het 'n biblioteek opgehou van buitelandse publikasies oor Suid-Afrika, 'n wêreldwye korrespondensie aan die gang gehou met vriend en vyand van Suld-Afrika en 'n kerklik-diplomatieke diens in die lewe geroep, enig in sy soort. Ten spyte van sy buitengewone vol program het ds. Landman tog verskillende publikasies die lig laat sien. Belangrikste hiervan is seker A Plea for Understanding wat hy opgestel het as antwoord op die beskuldigings teen die Kerk in Suid-Afrika deur die Reformed Church of America. Sy argumente was suiwer en oortuigend. Daarvan getuig die feit dat die Reformed Church en ander kerklike instansies in Amerika hul houding teenoor Suid-Afrikaanse Kerk ten gevolge daarvan ten goede verander het.”

Ds. Landman is op 24 Julie 1937, 'n paar maande nadat hy op Murraysburg bevestig is, getroud met Heletje Aletta Jacoba (gebore Engelbrecht, 28 Januarie 1914 – 8 Januarie 2000). Die kerkraad het vier lede afgevaardig om die huweliksplegtigheid in Port Elizabeth te gaan bywoon en 'n geskenk van die gemeente te oorhandig. Mev. Landman was 'n dogter van Kakamas, maar het onderwys in Port Elizabeth gegee ten tyd van haar huwelik. Dr. J.A.S. Oberholster skryf in 1955: "Met toewyding en ywer steun sy haar man in al die vertakkinge van die gemeentelike werksaamhede." 

Staatspres. P.W. Botha het in 1987 die Orde vir Voortreflike Diens (Klas II Silwer) postuum aan dr. Landman toegeken.

Die volgende hoofartikel oor dr. Landman het in "Die Burger" van 28 Augustus 1986 verskyn: "DR. W.A. LANDMAN, wat gister oorlede is, het sy Kerk en sy land op voortreflike wyse gedien. Hy was in die eerste en laaste plaas predikant. As leraar het hy met sy welluidende stem en heldere uiteensetting sy hoorders geboei en mense na die kerk gelok. As herder het hy groot agting en liefde verwerf in die gemeentes waar hy gestaan het. Hy het die seldsame vermoë gehad om gemoedelik met mense om te gaan sonder om die waardigheid van die predikantsamp geweld aan te doen. Maar hy was meer as net predikant. Hy was ook kerk-staatsman in die beste sin van die woord. In die benadering van Suid-Afrika se allesoorheersende vraagstuk, wat uiteraard die Kerk in sy wese raak, het hy hom deur Skrifbeginsels laat lei en die oortuigings waartoe hy só geraak het, konsekwent en vreesloos verkondig en uitgeleef. Aanvanklik was hy een van die sterkste voorstanders en oortuigendste verkondigers van die idee van aparte vryhede vir die swartmense van Suid-Afrika, omdat hy, soos andere, daarin die sekerste manier gesien het om ooreenkomstig die eise van die Skrif reg en geregtigheid aan hulle te laat geskied. Maar toe daardie idee onhaalbaar geblyk het, het hy nie geskroom om 'n ander weg in te slaan nie, nog steeds met dieselfde doel voor oë. In die Cottesloe-beraad van 1960 het hy 'n sleutelrol gespeel, en in die storm wat daarop gevolg het, het hy by die omstrede besluite wat daar geneem is, bly staan terwyl sommiges hulle haastig daarvan probeer distansieer het. Dit het hom verguising in sekere kringe besorg en waarskynlik ook verdere opgang in die Kerk gekos. Maar hy kon nog die genoegdoening smaak dat die ideë wat destyds so skerp veroordeel is, in breë kring aanvaar word. As eerste direkteur van inligting van sy Kerk het hy reuse-werk gedoen om nie net die NG Kerk se saak nie, maar ook Suid-Afrika s'n, te stel, sowel teenoor buitelandse besoekers as by talle geleenthede in die buiteland. Aan sy eggenote en kinders gaan Die Burger se opregte deelneming uit."

Die volgende brief deur Vivia Ferreira van Tamboerskloof het op 4 Desember 1986 in "Die Burger" verskyn: "Hoe kleinlik kan ons Afrikaners somtyds wees. As die uitlatings van mev. Anna Boshoff (Die Burger, 29 November) aangaande die toekenning van die Verwoerd-prys aan daardie groot Suid-Afrikaner, dr. Anton Rupert, nie so belaglik is nie, sou dit tragies gewees het. Ek wonder wat haar vader, wyle dr. H.F. Verwoerd, sou gesê het - hopelik iets diplomaties. AMBASSADEUR Aan die ander kant, kan ons ooit vergeet wat aan twee uitstekende kerkmanne gedoen is, nl. wyle dr. A.J. van der Merwe, jare lank leraar van die Groote Kerk, Kaapstad, en Moderator van die Kaapse Sinode en die Algemene Sinode, en wyle dr. W.A. Landman, geliefde oud-leraar van Malmesbury en Direkteur van Inligting van die NG Kerk? Dit was algemeen aanvaar dat 'Dr. A.J.' en 'Ds. Landman', soos hulle alombekend was, onderskeidelik as ambassadeur in Nederland en Moderator van die Algemene Sinode aangestel sou word. Toe kom die debakel van die Cottesloe-beraad en hulle het vasbeslote sommige aspekte van die Verwoerd-beleid, sover dit die kerk raak, teengestaan. Hulle is verguis. Soos duisende ander Suid-Afrikaners dank ek die Here vir dr. Anton Rupert. As entrepreneur, bewaarder van ons historiese erfenis, ons dierelewe en ekologie en, bowenal, Christen-mens wat eerbied vir die menswaardigheid van iedereen het, huldig ons hom. Ek hoop net dat wanneer mev. Anna Boshoff, haar kinders, kleinkinders en ander familielede die pragtig herstelde fynbos van Bettysbaai in die toekoms geniet, hulle in hul siel dankie sal sê vir 'n Anton Rupert."




</doc>
<doc id="101935" url="https://af.wikipedia.org/wiki?curid=101935" title="Matsulu">
Matsulu

Matsulu is 'n groot dorp in die Ehlanzeni-distriksmunisipaliteit in die suidooste van Mpumalanga. Dit is op die suidwestelike grens met die Krugerwildtuin geleë, en wilde diere uit die natuur maak dus gereeld hulle verskyning in die dorp.



</doc>
<doc id="101936" url="https://af.wikipedia.org/wiki?curid=101936" title="Kabokweni">
Kabokweni

Kabokweni is 'n dorp in die Ehlanzeni-distriksmunisipaliteit in Mpumalanga.



</doc>
<doc id="101937" url="https://af.wikipedia.org/wiki?curid=101937" title="Kiepersol, Mpumalanga">
Kiepersol, Mpumalanga

Kiepersol is 'n nedersetting in die Mbombela Plaaslike Munisipaliteit (in Ehlanzeni-distrik) in Mpumalanga.

Kiepersol is baie naby aan die dorp Hazyview geleë. Dit is na die inheemse kiepersol (boom) vernoem, wat in oorvloed in die laeveld voorkom, alhoewel die omgewing meestal uit aangeplante piesangplantasies bestaan. Ander vrugte wat hier volop voorkom, sluit in mango's, avokado's en makadamianeute. Die Phabenihek van die Krugerwildtuin is ook digby Hazyview.



</doc>
<doc id="101939" url="https://af.wikipedia.org/wiki?curid=101939" title="Makadamia">
Makadamia

Makadamia is 'n genus van vier spesies van bome inheems aan Australië wat deel uitmaak van die plantfamilie "Proteaceae".

Hulle is inheems aan noordoostelike Nieu-Suid-Wallis en die sentrale en suidoostelike Queensland.

Die boom is kommersieel belangrik vir sy vrugte, genoem makadamianeute.



</doc>
<doc id="101940" url="https://af.wikipedia.org/wiki?curid=101940" title="Buffelspruit, Mpumalanga">
Buffelspruit, Mpumalanga

Buffelspruit is 'n dorp in die Ehlanzeni-distriksmunisipaliteit in die Mpumalangaprovinsie van Suid-Afrika. Dit lê 22 km suidoos van Kaapmuiden.



</doc>
<doc id="101941" url="https://af.wikipedia.org/wiki?curid=101941" title="Boschfontein">
Boschfontein

Boschfontein is 'n dorp in die Ehlanzeni-distriksmunisipaliteit in die Mpumalangaprovinsie van Suid-Afrika.



</doc>
<doc id="101942" url="https://af.wikipedia.org/wiki?curid=101942" title="Vlakbult">
Vlakbult

Vlakbult is 'n dorp in die Ehlanzeni-distriksmunisipaliteit in die suidooste van die Mpumalangaprovinsie van Suid-Afrika.



</doc>
<doc id="101943" url="https://af.wikipedia.org/wiki?curid=101943" title="Tonga, Mpumalanga">
Tonga, Mpumalanga

Tonga is 'n dorp in die Ehlanzeni-distriksmunisipaliteit in die suidooste van die Mpumalangaprovinsie van Suid-Afrika. Die dorp is naby aan die grens met Mosambiek geleë.



</doc>
<doc id="101944" url="https://af.wikipedia.org/wiki?curid=101944" title="Clare, Mpumalanga">
Clare, Mpumalanga

Clare is 'n dorp in die Ehlanzeni-distriksmunisipaliteit in die Mpumalangaprovinsie van Suid-Afrika.
Dit is suid van die R531-pad en wes van Hluvukani geleë. Dit word verdeel in Clare A, B & C; wat 'n gesamentlike bevolking van 9 586 het.



</doc>
<doc id="101945" url="https://af.wikipedia.org/wiki?curid=101945" title="Cunningmoor">
Cunningmoor

Cunningmoor is 'n dorp in die Ehlanzeni-distriksmunisipaliteit in die noordooste van die Mpumalangaprovinsie van Suid-Afrika.



</doc>
<doc id="101946" url="https://af.wikipedia.org/wiki?curid=101946" title="Casteel">
Casteel

Casteel of Maboke is 'n dorp in die Ehlanzeni-distriksmunisipaliteit in die noordooste van die Mpumalangaprovinsie van Suid-Afrika.



</doc>
<doc id="101947" url="https://af.wikipedia.org/wiki?curid=101947" title="Buffelshoek">
Buffelshoek

Buffelshoek is 'n dorp in die Ehlanzeni-distriksmunisipaliteit in die noordooste van die Mpumalangaprovinsie van Suid-Afrika.



</doc>
<doc id="101948" url="https://af.wikipedia.org/wiki?curid=101948" title="Agincourt, Mpumalanga">
Agincourt, Mpumalanga

Agincourt (Matsavana) is 'n dorp in die Ehlanzeni-distriksmunisipaliteit in die noordooste van die Mpumalangaprovinsie van Suid-Afrika.



</doc>
<doc id="101949" url="https://af.wikipedia.org/wiki?curid=101949" title="Alexandria, Mpumalanga">
Alexandria, Mpumalanga

Alexandria is 'n dorp in die Ehlanzeni-distriksmunisipaliteit in die Mpumalangaprovinsie van Suid-Afrika.



</doc>
<doc id="101956" url="https://af.wikipedia.org/wiki?curid=101956" title="Nwanedi Provinsiale Park">
Nwanedi Provinsiale Park

Die Nwanedi Provinsiale Park is 'n beskermde gebied in die noordelike deel van die Limpopoprovinsie van Suid-Afrika. Dit is ongeveer 20 km oos van Tshipise en 35 km noord van Thohoyandou geleë, aan die westekant van die Krugerwildtuin. Die Nwanedi Park het 'n oppervlakte van ongeveer 11 170 ha en sluit 'n deel van die beboste hange van die Soutpansbergreeks in. 

Die tweelingdamme, die Nwanedidam en die Luphephedam, by die samevloeiing van die Nwanedirivier en sy belangrikste sytak, die Luphephe, is geleë in die beskermde gebied. Een van die geheime van die wildreservaat is 'n skouspelagtige waterval, bekend as Tshihovhohovho-waterval. Die park het volop wild, insluitend 'n redelike aantal witrenosters in sy Laeveldsone.

Die Soutpansberg of "Tha vhani ya Muno" is in die tradisionele gebied van die Vendavolk. Dit is ryk in plantdiversiteit met geelhoutbome, twaalf Acacia spesies, insluitend koorsbome, reuse kiepersol, proteas en stokou boomvarings. Die rotsagtige heuwels is 'n toevlugsoord vir roofvoëls.



</doc>
<doc id="101957" url="https://af.wikipedia.org/wiki?curid=101957" title="Hanging Rock">
Hanging Rock

Hanging Rock is die beskrywende volksnaam wat aan Mount Diogenes, 'n koniese rotsformasie op 'n hoogte van sowat 100 m uit 'n vlakte in die uitlopers van die bergreeks Great Dividing Range in die Australiese deelstaat Victoria verrys, verleen is. Hanging Rock is enkele kilometer noord van Mount Macedon, 'n gebluste vulkaan, af en sowat 70 km noordwes van Melbourne op 718 m bo seevlak geleë.

Die formasie is tans in die ontspanningsgebied Hanging Rock Recreation Reserve geleë en word deur die Macedon Ranges Shire Council bestuur. Die rotsformasie beslaan sowat nege hektaar, terwyl die ontspanningsgebied se oppervlakte in 1993 tot 88 hektaar uitgebrei is en tans 'n perderenbaan, piekniekgeriewe en 'n parkeerterrein behels.

Hanging Rock maak deel uit van 'n hele reeks merkwaardige geologiese formasies in die gebied wat hul ontstaan aan vulkaniese uitbarstings te danke het. Dit het kulturele betekenis gekry en internasionale bekendheid verwerf deur Joan Lindsay se historiese roman "Picnic at Hanging Rock" wat in 1967 gepubliseer en agt jaar later deur die Australiese regisseur Peter Weir verfilm is.

Hanging Rock is 'n uitstekende voorbeeld van 'n sogenaamde mamelon (afgelei van die Franse term vir "nippel"), 'n rotsformasie wat deur die uitbarsting van taaivloeiende lava gevorm is. Soortgelyke formasies sluit Camel's Hump suid van Hanging Rock en Brock's Monument oos daarvan in. Al drie formasies bestaan uit solvsbergiet, 'n vorm van tragiet wat na sy vindplek Solvsberget in Noorweë vernoem is en ook in Abessinië (Ethiopië) aangetref word.

Hanging Rock is tydens 'n uitbarsting gevorm wat 6,25 miljoen jaar gelede plaasgevind het. Namate die magma afgekoel en ingekrimp het, het dit uitmekaargebreek om growwe rotskolomme te vorm wat later aan verwering blootgestel is.

Volgens argeologiese opnames is die omgewing van Hanging Rock reeds sowat 36 000 jaar gelede deur inheemse Australiërs bewoon. Die formasie val in die tradisionele tuisland van die Woiwurrung- of Wurundjeri-volk en het vroeër die middelpunt van die Gunung willam baluk (in Engels bekend as "Creek dwelling people") se stamgebied gevorm.

Min is bekend oor die rotsformasie se kulturele betekenis in die tyd voor die Europese kolonisasie van Australië, maar daar word aangeneem dat Hanging Rock as ontmoetingsplek vir Australiese stamme in die streek gedien het en daarnaas ook manlike inisiasierituele hier plaasgevind het. Een van die laaste sodanige inisiasie-plegtighede is in November 1851 deur 'n Wurundjeri-ouderling uit die Templestowe-gebied georganiseer is. Die Wurundjeri-stam het steeds hegte kulturele en spirituele bande met die gebied.


</doc>
<doc id="101960" url="https://af.wikipedia.org/wiki?curid=101960" title="Sargon van Akkad">
Sargon van Akkad

Sargon van Akkad, ook bekend as Sargon die Grote (Akkadies: Šarru-kīnu, "die ware/wettige koning"), was ’n Semitiese Akkadiese keiser wat bekend is vir sy verowering van die Sumeriese stadstaat Argon in die 24ste en 23ste eeu v.C. Hy was die stigter van die dinastie van Akkad en het in die tweede laaste kwart van die 3de millennium v.C. regeer. 

Volgens wigskrifbronne was hy die skinker van koning Ur-Zababa van Kisj. Hy het die koning volgens latere bronne vermoedelik vermoor en sy bewind oorgeneem voordat hy probeer het om die hele Mesopotamië te verower. Hy is aanvanklik "Sargon I" genoem, maar latere rekords het getoon daar was ook ’n Assiriese koning met die naam Sargon (na wie gewoonlik as Sargon I verwys word).

Daar word geglo Sargon se ryk het groot dele van Mesopotamië ingesluit, onder meer dele van die hedendaagse Iran, Klein-Asië en Sirië. Sy hoofstad was die nuwe, maar tot nog toe onontdekte Akkad, wat hy volgens die Sumeriese Koningslys óf laat bou óf laat restoureer het. Hy word soms beskou as die eerste persoon in die bekende geskiedenis wat ’n multi-etniese, sentraal regeerde ryk geskep het (hoewel dié eer ook die Sumeriese Lugal-anne-mundu of Lugal-Zage-Si kan toekom. Sy dinastie het Mesopotamië sowat een en ’n half eeu lank beheer.

Sargon was die stamvader van die Sargoniede, wat Assirië die magtigste staat in die hele Nabye Ooste, (met inbegrip van Egipte en Anatolië) gemaak het. Uit korrespondensie van hierdie vorste wat bewaar gebly het, blyk dat hulle hulle in baie van hul daaglikse beslissings laat lei het deur astrologie, wat in daardie tyd tot 'n belangrike "wetenskap" ontwikkel het. 

Sargon het 'n einde gemaak aan die ryk van Urartu (Ararat) in Armenië, wat eeue lank al vir die Assiriërs 'n doring in die vlees was. Die beskrywing van hierdie veldtog teen Urartu is een van die mooiste stukkies Assiriese literatuur. Sargon het die Feniciese stad Tirus ook verower en tot aan die grense van die Egiptiese ryk deurgedring. Konings van Ciprus, Frigië in Anatolië en die eilande in die Persiese Golf het almal sy vriendskap en beskerming gesoek. 

Sargon het 'n nuwe hoofstad, Dur-Sjarrukin of Sargonsburg (tans Korsabad), laat bou en sy veldtogte in reliëfs verewig. Die volgende koning, Sanherib (704-681 v.C.), het die oorblywende 2 stamme van Israel (Judea, met Jerusalem as hoofstad) probeer verower, maar sy aanslae is deur koning Hiskia afgeweer. Sanherib het ten opsigte van Babilon ŉ versigtige bereid gevoer, maar toe die gebied opstandig bly en Sanherib se seun om die lewe gebring is, het die koning sterk opgetree: Babilon is totaal verwoes en die beeld van Marduk is weer weggevoer (689 v.C.). 

Onder Sanherib het Ninevé die hoofstad van Assirië geword. Oorblyfsels van die indrukwekkende parklandskappe en waterwerke wat hy in die stad laat aanlê het, is vandag nog te sien. Sy opvolger, Esarhaddon (680-669 v.C.), het die betrekkinge met Babilon verbeter maar hard teen opstandige Aramese stamme in die suide van Babilonië opgetree. 

Esarhaddon het die Kimmeriërs in Klein-Asië verslaan, die Manneërs en Meders in die ooste en die opstandige bewoners van Urartu in die noorde. Daarna het hy 'n waaghalsige onderneming aangepak en geprobeer om die eeue-oue ryk van die Egiptenare te onderwerp. In 671 v.C. het hy 'n voorlopige sukses behaal toe hy Farao Taharka verdryf en die hoofstad Memphis verower het. 

Tydens 'n tweede veldtog teen Egipte het die ambisieuse koning egter self gesneuwel. Esarhaddon het voor sy dood reeds sy opvolging gereël: Assurbani pal (668-627v.C.) het koning in Assirië geword en sy broer in Babilonië. Assurbanipal het daarin geslaag om Egipte nog 'n tyd lank in die Assiriese invloedsfeer te hou, maar in 655 v.C. is die Assiriërs deur Psamtik (663-610 v.C.) uit Egipte verdryf. Assurbanipal het egter die res van sy ryk byeengehou: hy het ŉ opstand in Babilonië onderdruk (648 v.C.) en die Elamiete weer eens oorwin. 

Die Arabiere het ook met die mag van die Assiriërs kennis gemaak. Assurbanipal het daarop geroem dat hy kon lees en skryf en in al die (Babiloniese) wetenskappe onderrig was. Hy het al die wetenskaplike en literêre werke in die hele Mesopotamië in 'n biblioteek byeengebring. Die kleitablette, waarvan helaas baie beskadig en onvolledig is, is tans in besit van die British Museum in Londen en vorm die basis van kennis oor die Babilonies-Assiriese kultuur van die tydperk.



</doc>
<doc id="101961" url="https://af.wikipedia.org/wiki?curid=101961" title="Mitanni">
Mitanni

Mitanni (IFA: ; Hetitiese wigskrif: KUR ; ook genoem Hanigalbat, Akkadies: Ḫa-ni-gal-bat) was ’n Horitiessprekende staat in Noord-Sirië en Suidoos-Anatolië van omstreeks 1500 tot 1300 v.C. Dit is gestig deur ’n Indo-Ariese heersersklas wat oor ’n hoofsaaklik Horitiese bevolking regeer het. Dit het ’n streeksmag geword ná die Hetitiese verwoesting van Amoritiese Babilon en nadat ’n paar onbekwame Assiriese konings ’n magsvakuum in Mesopotamië geskep het. 

Aan die begin van sy geskiedenis was Mitanni se grootste vyand Antieke Egipte onder sy 18de-dinastiese farao's. Met die opkoms van die Hetitiese Ryk het Mitanni en Egipte egter ’n bondgenootskap gesluit om mekaar se belange teen die Hetiete te beskerm. 

Op die hoogtepunt van sy mag in die 14de eeu v.C. was Mitanni se buiteposte gesentreer om sy hoofstad, Washukanni, wat volgens argeoloë aan die bolope van die Khaburrivier geleë was. Eindelik moes die staat swig onder Hetitiese en later Assiriese aanvalle en het dit ’n provinsie van die Middel-Assiriese Ryk geword.

Hul invloedsfeer is duidelik in Horitiese plekname en voorname asook die voorkoms van ’n spesifieke soort pottebakkerswerk deur die hele Sirië.



</doc>
<doc id="101962" url="https://af.wikipedia.org/wiki?curid=101962" title="Horiete">
Horiete

Die Horiete, Hoerriete of Choerriete (Horities: Ḫu-ur-ri) was tydens die Bronstydperk ’n volk in die Nabye Ooste. Hulle het ’n Horities-Oerartiese taal, Horities, gepraat en in Anatolië en Noord-Mesopotamië gewoon. Die grootste en invloedrykste Horitiese nasie was die multi-etniese koninkryk Mitanni, wat waarskynlik gevorm is deur ’n Indo-Europeessprekende heersersklas wat oor ’n hoofsaaklik Horitiese bevolking regeer het. Die bevolking van die Indo-Europeessprekende Hetitiese Ryk in Anatolië het ’n groot getal Horiete ingesluit en daar is ’n aansienlike Horitiese invloed op die Hetitiese mitologie. 

Teen die vroeë Ystertydperk was die Horiete in ander volke opgeneem, behalwe miskien in die koninkryk Urartu. 

Die Horiete het ’n ergatief-agglutinatiewe taal gepraat wat gewoonlik Horities genoem word en wat onverwant is aan naburige Semitiese of Indo-Europese tale; dit kon dalk ’n geïsoleerde taal gewees het.

Die Oerartiese taal van die Ystertydperk is nou verwant aan Horities. Verskeie vooraanstaande Russiese taalkundiges, soos S.A. Starostin en W.W. Iwanof, beweer Horities en Hattities is verwant aan die Noordoos-Kaukasiese tale.

Van die 21ste eeu v.C. tot die laat 18de eeu v.C. het Assirië kolonies in Anatolië beheer, en die Horiete en Hattiete het Assiries-Akkadiese wigskrif in omstreeks 2000 v.C. vir hul taal aangeneem. Wigskriftekse in Horities in in verskeie plekke soos Hattusa en Ugarit gevind, sowel as in een van die langste Amarna-briewe, wat deur koning Tushratta van Mitanni aan farao Amenhotep III van Antieke Egipte geskryf is. In 1983 is ’n langer Horitiese teks met ’n Hetitiese vertaling by Hattusa ontdek.



</doc>
<doc id="101967" url="https://af.wikipedia.org/wiki?curid=101967" title="Mede">
Mede

Die Mede (Klassieke Latyn: "Mēdus", gewoonlik in die meervoud, "Mēdī"; Antieke Grieks: Μῆδος, "ma-to-i"; Oud-Persies: "Māda") was ’n antieke Iranse volk wat in ’n gebied bekend as Medië (Noordwes-Iran) gewoon en Medies gepraat het. Hul aankoms in die streek word verbind met die eerste golf migrasies van Iranse volke na Antieke Iran van die laat 2de tot die vroeë 1ste millennium v.C.

Dié tydperk van migrasie het saamgeval met ’n magsvakuum in die Midde-Ooste toe die Middel-Assiriese Ryk (1365-1020 v.C.), wat Noordwes-Iran, Oos-Anatolië en die Kaukasus oorheers het, val. Dit het daartoe gelei dat nuwe volke na die gebied getrek en daar gaan woon het. Terselfdertyd het Elam, die oorheersende mag in Antieke Iran, ’n tydperk van groot swakheid beleef, net soos Babilonië in die weste.

Van die 10de tot die laat 7de eeu v.C. het die westelike dele van Medië onder die oorheersing van die groot Nieu-Assiriese Ryk in Noord-Mesopotamië gekom. Dié ryk het van Siprus tot Antieke Iran gestrek, en van die Kaukasus tot Antieke Egipte en Arabië. Assiriese konings soos Tiglath-Pileser III, Sargon II, Sanhereb en Assurbanipal het leenmanne van die Mede gemaak en hulle beskerm teen invalle deur Skitiërs en Kimmeriërs.

Van 622 tot 612 v.C. het die Assiriese Ryk, wat sedert 626 v.C. konstant oorlog gevoer het, begin verswak. Onderdane soos die Mede, Babiloniërs, Chaldeërs, Egiptenare, Skitiërs, Kimmeriërs, Lidiërs en Arameërs het stilweg ophou heffings aan Assirië betaal.

Danksy ’n alliansie met rebellerende Babiloniërs, Skitiërs, Chaldeërs en Kimmeriërs het die Mede Nineve in 612 v.C. verower en dit het gelei tot die uiteindelike val van die Nieu-Assiriese Ryk teen 605 v.C. Die Mede het so hul oorspronklike tuisland vergroot totdat dit van rofweg Noordoos-Iran tot by die Halysrivier in Anatolië gestrek het. Omstreeks 605 v.C. is ’n verenigde Mediese Ryk gestig wat saam met Babilonië, Lidië en Antieke Egipte een van die vier sterkste magte van die Nabye-Ooste geword het.

Die Mediese koninkryk is in 550 v.C. deur Kores die Grote verower en hy het die Persiese Achaemenidiese Ryk gestig.



</doc>
<doc id="101969" url="https://af.wikipedia.org/wiki?curid=101969" title="Partiese Ryk">
Partiese Ryk

v.C

Die Partiese Ryk (247 v.C.–224 n.C., ook bekend as die Arsasidiese Ryk) was ’n groot politieke en kulturele mag in Antieke Iran. Laasgenoemde naam is afgelei van Arsases I van Partië, wat die ryk in die middel 3de eeu v.C. gestig het toe hy die streek Partië in Noordoos-Iran verower het. Dié was toe ’n provinsie van die Seleukidiese Ryk wat gerebelleer het.

Mithridates I van Partië (omstreeks 171–138 v.C.) het die ryk uitgebrei deur Medië en Mesopotamië van die Seleukidiese Ryk af te neem. Op sy hoogtepunt het die Partiese Ryk gestrek van die gebied noord van die Eufraat, in wat nou Sentraaloos-Turkye is, tot Oos-Iran. Die ryk, wat aan die Syroete tussen die Romeinse Ryk en die Middellandse See gelê het, het ’n groot handelsentrum geword.

Die Parte het die kuns, argitektuur en geloof van die Perse, Grieke en ander streekkulture aangeneem. Die Arsasidiese heersers het die titel "koning van konings" gehad as deel van hul aanspraak as erfgename van die Achaemenidiese Ryk. Die magsetel het geskuif van Nisa na Ctesiphon aan die Tigris (suid van die hedendaagse Bagdad in Irak), hoewel ander stede ook as hoofstede gedien het.

Toe die Partiërs weswaarts uitbrei, het hulle gebots met die Armeniërs en eindelik die laat Romeinse Republiek. Rome en Partië het met mekaar meegeding om die konings van Armenië te onderwerp. Die Parte het die Romeine in 53 v.C. verslaan en in 40–39 v.C. het Partiese magte die hele Levant behalwe Tirus van die Romeine afgeneem. Marcus Antonius het ’n teenaanval op Partië geloods, hoewel sy suksesse oor die algemeen in sy afwesigheid behaal is onder die aanvoering van sy luitenant Ventidius. Verskeie Romeinse keisers of hul generaals het Mesopotamië ook in die volgende paar eeue binnegeval.

Gereelde burgeroorloë tussen aanspraakmakers op die Partiese troon het gevaarliker blyk te wees as buitelandse invalle. Die Partiese mag het afgeneem nadat Ardashir I, die heerser van Estakhr, in opstand gekom het teen die Arsasiders en hul laaste heerser, Artabanus V, in 224 v.C. vermoor het. Ardashir het die Sassanidiese Ryk gestig wat oor Iran en ’n groot deel van die Nabye-Ooste geheers het tot met die Moslemse verowerings van die 7de eeu n.C., hoewel die Arsasidiese dinastie in kleiner streke voortgeleef het.



</doc>
<doc id="101972" url="https://af.wikipedia.org/wiki?curid=101972" title="Sumer">
Sumer

Sumer (Akkadies: "Šumeru"; Sumeries: "ki-en-ĝir") was een van die antieke beskawings in Suid-Mesopotamië, die hedendaagse Suid-Irak, tydens die vroeë Bronstydperk. Hoewel die vroegste voorbeelde van skrif in die streek nie verder terug as omstreeks 2500 v.C. strek nie, meen moderne historici dat Sumer tussen omstreeks 5500 en 4000 v.C. al bewoon is deur nie-Semitiese volke wat Sumeries gepraat het. 

Die Sumeriese beskawing het in die 4de millennium v.C. ontstaan. In die 3de millennium v.C. het ’n kulturele simbiose ontwikkel tussen die Sumeriërs (wat ’n taal gepraat het wat onverwant is aan enige tale wat vandag bekend is) en die Semitiese Akkadiessprekende volke. Die invloed van Sumeries op Akkadies (en omgekeerd) is te bespeur op alle gebiede, van leenwoorde tot sintaksis, morfologie en fonologie. 

Sumer is omstreeks 2270 v.C. deur die Semitiessprekende konings van die Akkadiese Ryk verower, maar Sumeries het as ’n heilige taal voortbestaan. Inheemse Sumeriese heerskappy het weer tussen 2100 en 2000 v.C. opgevlam, maar Akkadies was steeds een van die spreektale. 

Die stad Eridu, aan die kus van die Persiese Golf, was die wêreld se eerste stad; drie kulture het daar vermeng: Oebaidiese boere wat in moddersteenhutte gewoon het, nomadiese Semitiese skaap- en bokboere wat in swart tente gewoon het en vissers wat in riethutte in die vleie gewoon en die voorvaders van die Sumeriërs kon gewees het.

Die ekonomie wat in die streek ontstaan het, het die bevolking in staat gestel om tot destyds ongekende vlakke te styg. Die hoër bevolkingsdigtheid het op sy beurt ’n werkersmag en ’n verdeling van arbeid met gespesialiseerde kundigheid geverg. Terselfdertyd het die oorverbruik van die grond geleidelik gelei tot versouting en ’n ontvolking van die streek, en eindelik het die Akkadiërs van Middel-Mesopotamië dit oorgeneem.

Sumer was ook die plek waar die eerste skrif ontwikkel het; van ’n soort protoskrif in die middel 4de millennium v.C. tot die Sumeriese wigskrif in die 3de millennium v.C.

Die rivierdal van die Eufraat en die Tigris was ongunstig vir die ontwikkeling van boukuns omdat daar in die onmiddellike omgewing geen natuurlike klip of hout beskikbaar was nie. Vir die bou van hutte, skaapkrale en stalle is bondels riete as steunwerk gebruik vir die rietmatte wat die dak- en muurbedekking uitgemaak het. 

Groter en duursamer geboue soos tempels is met leem gebou. Die leem is tot langwerpige blokke gevorm wat in die son drooggebak is. Die blokke is dan met leem gemessel en ook met leem gepleister. Die leemmure is aan die buitekant versier met steunbere (wigvormige stutmure), wat mettertyd hul ondersteunende funksie verloor en suiwer as versiering gedien het. 

Die skaduwerking van hierdie steunbere het die eentonige muuroppervlak onderbreek. Veral die tempels is deur die eeue heen deur hierdie argitektoniese vlakverdeling gekenmerk, 'n eienskap wat hulle tot in die Hellenistiese tyd van die nie-heilige geboue onderskei het. Die binnemure is versier met terra-cottastafies met 'n swart, rooi of wit gekleurde punt, wat in mosaïeke (die sogenaamde keëlmosaïek) met geometriese patrone (veral sigsag) saamgevoeg is. Die sogenaamde suiletempel van Uruk is byna heeltemal met keëlmosaïek versier. 

Hierdie versiering is aan die einde van die tweede millennium v.C. voortgesit in die geglasuurde bakstene wat deur die Assiriërs gebruik is. In die Uruk-tydperk (ca. 3500- 2900 v.C.), veral die Dzjemdet-Nasr-periode (ca. 31 00-2700 v.C.), is ŉ groot aantal tempels gebou. Die binnekant het uit 'n sentrale ruimte bestaan wat vanuit 'n ruimte aan die sykant betree is. Met 'n draai van 90 grade na links het mens dan voor 'n altaar teen die kort muur te staan gekom, waarop 'n simbool of beeld van die godheid geplaas is. Enkele meters daarvoor kon brand- of plengoffers gebring word. 

Die tempels is altyd op ŉ verhoogde vlak van die terrein gebou met 'n trap wat na die ingangspoort lei. In die Sumeriese wêreldbeskouing was berge die gebruiklike plek vir die manifestasie van hemelse magte. Deur die tempels op hoë plekke te bou, kon optimale voorwaardes vir kommunikasie met die gode dus geskep word. 

Dit is nie moontlik om op grond van die vorm en die indeling van die tempel vas te stel watter god of godin daar vereer word nie. Met die toename in stedelike welvaart het die terreinsverhoging in die loop van die vierde en derde millennium v.C. ontwikkel tot 'n ziggoerat, ŉ terreinsverhoging wat uit verskeie terrasse bestaan. 'n Tempelplatform van geringe hoogte het egter dieselfde simboliese betekenis behou. In Uruk (die hedendaagse Warka, wat in die Bybel Erech genoem word) is 'n baie ou ziggoerat waarop die Wit Tempel (ca. 3500-3000 v.C.) staan. 

Die naam van die tempel is aan die witgepleisterde buitekant ontleen. Die terras onderkant die Wit Tempel het die oorblyfsels van ouer heiligdomme bevat wat, nadat hulle klaar diens gedoen het. Met klippe opgevul is, waardeur 'n nuwe terras gevorm is. Dit was die normale handelswyse in Mesopotamië. In die Dzjemdet-Nasr-periode is daar baie in Mesopotamië gebou, en onder meer die Ovaal-tempel van Chafadji (in die dal van Diala) is opgerig. 

Ook hier is verskillende tempels gevind wat bo-oor mekaar gebou is. Die belangrikste een het in die tydperk 3000-2450 v.C. ontstaan. Die werklike heiligdom van die tempels is met verloop van tyd meer na die uiteinde van die gebou verplaas, waar dit minder toeganklik as voorheen was. Die Tempel van die Oog by Brak (geleë in die dal van die Chabur) dateer ook uit hierdie tydperk. Op die witgekalkte mure is koperlyste met afbeeldings van die Oog aangebring. 

In die tempel is duisende votiewe beeldjies (geloftebeeldjies) met 'n afbeelding van die Oog in wit en swart albas aangetref. Die grootste gebou in die Oud-Akkadiese tyd was die paleis van Naram-Sin (ca. 2250 v.C.) by Brak wat aan die voorkant ruim 100 m breed was. Op al die stene in die paleis wat van opskrifte voorsien is, word Naram-Sin se naam gemeld. Die versterkte paleis moes waarskynlik ook dien as beskerming vir die handelsweg na Anatolië, waar die ryk erts uit Klein-Asië vandaan gekom het. 

Metaalvoorwerpe uit Brak stem ooreen met vondste uit Troje II. wat in die Oud-Akkadiese tyd kontak met die stede van Mesopotamië moet gehad het. Na ca. 2000v.C. het die Sumeriërs geen betekenisvolle rol meer gespeel nie, hoewel hul taal voortbestaan het en hulle tot aan die einde van die Babilonies-Assiriese tyd voortgegaan het om tempels te bou.

Een van die oudste beeldhouwerke is 'n vrouekop van wit marmer (ca. 3500-3000 v.C.) wat by Uruk gevind is (lrak-museum, Bagdad). Die oë en wenkbroue is waarskynlik met 'n swart verf van aardpik gekleur en die oogholtes met lasuursteen gevul. Die hoof was waarskynlik met 'n pruik van goud of koper bedek. In die Sumeriese, beeldhoukuns is verskillende materiale gewoonlik tegelyk gebruik. Die ingesette dele is met ŉ bitumenstof vasgeheg. 

Nie die realistiese nie, maar die geometries-abstraherende elemente van hierdie kop het in die latere beeldhoukuns voortgeleef. Dit is onder meer te sien aan die votiefbeeldjies van mans en vroue met groot, wyd geopende oë en gevoude hande, wat in groot getalle by die Abu-tempel te Amar (ca. 2700-2500 v.C.) gevind is. Die oë en hare is met ŉ bitumenhoudende verf swart gemaak, en sowel die mans as die vroue is geklee in lang rokke wat tot by die enkels reik.

In die Oud-Akkadiese tyd het die Sumeriese kuns 'n nuwe funksie gekry: die verheerliking van die vors. In hierdie tydperk is dan ook meer beeldhouwerk as religieuse bouwerk gedoen. Danksy die noukeurige inskripsies kan presies bepaal word uit watter tydperk die werk dateer. 'n Besonder indrukwekkende voorbeeld is die realistiese bronskopbeeld van Sargon van Akkad (ca. 2370v.C.), wat by Ninevé gevind is (Irak-museum, Bagdad). Sargon se kleinseun, Naram-Sin (2254-2218 v.C.), is met sy seevierende troepe op 'n reliëf wat in Susa gevind is, uitgebeeld. 

Die soldate op die afbeelding klim teen 'n beboste helling uit. Bokant hulle staan Naram-Sin (vanweë sy geïsoleerde posisie word die toeskouer se aandag op hom gefokus) terwyl die verslane vyande hom om genade smeek. In die tydperk van verwarring aan die einde van die Oud-Akkadiese tyd het verskillende stadstate weer selfstandig geword, onder meer Lagasj, waar Gudea die vors was. Sy gelaatstrekke is uit verskillende beeldhouwerke bekend. Een van die beelde - wat dikwels minder realisties is as die uit die tyd van Sargon en Naram-Sin - toon Gudea terwyl hy die grondplan van ŉ tempel bekyk (ca. 1250 v.C., Louvre, Parys).

Uit die Obeidperiode (tot ca. 3500 v.C.) is erdewerk met geometriese ornamentiek gevind. Die tegniek is voortgesit in die Uruk-periode (ca. 3500-2900 v.C.), waarin veral klokvormige potte vervaardig is, ŉ tipe wat in veral die Dzjemdet-Nasrperiode (ca. 3100-2700 v.C.) in die hele gebied voorgekom het. Gestileerde mens- en dierefigure het ook voorgekom. 

'n Albastervaas van een meter hoog wat by Uruk gevind is, is versier met reliëfs waarin die bring van offerande aan die godin Inanna (= Ishtar) uitgebeeld word. Die Sumeriërs was bekend met ŉ spesiale mosaïektegniek waarin gekleurde stukkies kalksteen, lasuursteen en skulpe met bitumen op 'n houtdraer vasgeheg is. 

Die enigste volledig bewaarde mosaïekwerk volgens hierdie tegniek is die sogenaamde mosaïekstandaard van Ur (ca. 2700-2500 v.C., British Museum, Londen), wat op 2 reghoekige panele die temas oorlog en vrede uitbeeld. Hierdie mosaïekstandaard was waarskynlik 'n deel van 'n musiekinstrument se klankkas. Uit hierdie tyd dateer ook die Ram in die Struike, 'n offerstandaard uit Ur, gemaak van goud, silwer, lasuursteen en skulpe wat op 'n houtkern aangebring is. 

Sierade, veral krale en goue hooftooisels, is in groot getalle gevind, onder meer by Ur. 'n Besondere plek word ingeneem deur die rolseël wat sedert die Uruk-periode aangetref word. 'n Voorstelling - deurgaans in spieëlbeeld – verskyn op die ronde kant van die silinder (gewoonlik in 'n harde klipsoort gegraveer) en kom duidelik te voorskyn wanneer dit op sagte klei afgerol word. Die afbeeldings op die see is, waarby dikwels 'n inskripsie in spykerskrif gevoeg is, vertoon ŉ enorme afwisseling in styl en onderwerp. Rolseëls het tot in die Persiese tyd (5e eeu v.C.) in gebruik gebly, toe dit deur seelstempels vervang is.

Die Gilgamesj-epos (ca. 2000 v.C.) behandel in 11 kleitablette die avontuurlike lewe van die held Gilgamesj, die legendariese koning van Uruk. In die loop van die verhaal vind hy 'n metgesel in die kragmens Enkidu, met wie se hulp hy die monster Chuwawa verslaan. Die daaropvolgende dood van sy vriend bring 'n keerpunt in die lewe van Gilgamesj, wat na onsterflikheid street. 

Hy raadpleeg die wyse Uta-Napishtim, by wie hy van die lewensplant hoor. Gilgamesj besluit om die lewensplant in die hande te kry, maar onsterflikheid is hom nie beskore nie: nadat hy die plant met groot moeite bekom het, word dit deur 'n listige slang van hom afgeneem en hy sterf voor die mure van sy geliefde Uruk. 

Die woord vir "musiek" is nin-gufu, wat ook "vreugde" beteken. Musiek het 'n belangrike plek in die daaglikse lewe ingeneem. Daar was arbeids-, herders- en liefdesliedjies, liedere wat by feestelikhede aan die hof gesing is, oorwinningsliedere en natuurlik die godsdienstige musiek, waaroor byna alles bekend is. 

Godsdienstige gesange het aanvanklik uit een loflied bestaan wat deur een of 'n paar instrumente begelei is. Dit het uiteindelik tot ŉ ware liturgie ontwikkel, wat bestaan het uit 'n aantal bepaalde gesange wat dikwels deur hele ensembles begelei is. Uit die bronne kan afgelei word dat beurtsang dikwels voorgekom het. 

By die tempels was daar permanente musici in diens, byvoorbeeld 'n voorsanger. Elke instrument het sy eie rituele betekenis gehad. Die trom, en in die besonder die koperketeltrom, is as 'n spreekbuis van die godheid beskou. In so 'n keteltrom was dikwels 'n godebeeldjie. In die oorgelewerde teksbronne kom daar tekens voor wat as 'n vroeë vorm van notasie beskou word. Daar bestaan nie eensgesindheid oor hierdie moontlikheid en die uiteindelike vertolking daarvan nie, en daarom is daar eintlik niks oor die werklike musiek bekend nie. 

Te min inligting is ook oor die stemming of toonhoogte van die instrumente - waaruit byvoorbeeld die samestelling van die toonreekse vasgestel sou kon word - bekend. Instrumente wat deur diere bespeel word, vorm 'n tema wat dikwels in die beeldende kuns voorkom. Op die musiekinstrumente self is daar ook dikwels afbeeldings van diere, veral bulle. Die hoogste ontwikkelde groep was snaarinstrumente: die harp, die lier en die luitagtige pandora. Die blaasinstrumente was meestal fluite van hout en riet, maar trompette was ook bekend. 

Ander musiekinstrumente was tromme, keteltromme, tamboeryne, klokkies en simbale. Identifikasie word bemoeilik deurdat die name van die instrumente baie uiteenlopend was. Die Bybelse beskrywing van instrumente het waarskynlik betrekking op instrumente wat Mesopotamië veel later vanuit die Grieks-Siriese kultuur binnegekom het. 




</doc>
<doc id="101973" url="https://af.wikipedia.org/wiki?curid=101973" title="Galdeërs">
Galdeërs

Die Galdeërs (van Galdea, Grieks: Χαλδαία, Akkadies: "māt Kaldu/Kašdu"; ook gespel Chaldeërs) was ’n klein Semitiese nasie wat tussen die 10de en 9de eeu v.C. ontstaan en tot omstreeks die 6de eeu v.C. geduur het, waarna dit verdwyn het en die Galdeeuse stamme in die inheemse bevolking van Babilonië opgeneem is. Dit was in die verre suidoostelike hoek van Mesopotamië geleë en het vir ’n kort rukkie oor Babilon regeer.

Tydens ’n tydperk van swakheid in die Oos-Semitiese koninkryk Babilonië het nuwe, Wes-Semitiese volke tussen die 11de en 10de eeu v.C. van die Levant na die streek migreer. Die eerste golf het bestaan uit Suteërs en Arameërs, en hulle is ’n eeu later gevolg deur die "Kaldu", ’n groep wat later as die Galdeërs of Chaldeërs bekend geword het. Die Hebreeuse Bybel gebruik die term כשדים ("Kaśdim"). Dit word in die ou vertaling van die Afrikaanse Bybel as "Chaldeërs" vertaal en in die nuwe vertaling as "Galdeërs". Daar is egter onsekerheid of die "Kaśdim" in werklikheid Galdeërs beteken. Hierdie migrasie het nie Assirië in die noorde geraak nie omdat hulle die migrante afgeweer het.

Die kortstondige 11de-eeuse dinastie van die konings van Babilon word gerieflikheidshalwe die Galdeeuse Dinastie genoem, hoewel die laaste heerser, Nabonidus, en sy seun, Belsasar, van Assirië afkomstig was.

Die streek waar die Galdeërs hulle gevestig het, was in die verre suidoostelike deel van Babilonië, hoofsaaklik aan die regteroewer van die Eufraat. Hoewel die naam Galdea later vir ’n kort ruk na die hele Suid-Mesopotamië verwys het, het die eintlike Galdea net bestaan uit die vlakte in die verre suidooste, sowat 640 km lank en 160 km breed.



</doc>
<doc id="101975" url="https://af.wikipedia.org/wiki?curid=101975" title="Palouse">
Palouse

Die Palouse [pəˈluːs] is 'n streek in die noordwestelike Verenigde State wat, afhangende van die geografiese definisie, oor twee of drie deelstate strek - die suidooste van Washington en die noorde van Sentraal-Idaho. Volgens sommige definies strek die gebied ook verder suidwaarts na Noordoos-Oregon.

Ondanks sy buitengewone landskapsvorme was die yl bevolkte landelike gebied met sy halfdroë klimaat nooit 'n toeristetrekpleister nie. Weens die geografiese nabyheid van een van die vernaamste setlaarsroetes in die VSA - dit is net 260 km noord van die "Oregon Trail" geleë - het die Palouse in die laat 19de eeu vinnige groei ervaar toe baie setlaars hulle hier as graanboere gevestig het. Op een tydstip het sy bevolking getallegewys selfs by dié van die digbevolkte Puget Sound-gebied verbygesteek om die mees bevolkte streek van die deelstaat Washington te word. So is die bevolking van Walla Walla volgens die sensus van 1880 as 3 588 bepaal - iets meer as dié van Seattle met 3 533.

Vir die grootste deel van sy gedokumenteerde geskiedenis is die Palouse met graan en peulgroente vereenselwig en het sy rooi skure ikoniese simbole van die gebied geword wat as een van die vrugbaarste landboustreke in die Verenigde State beskou word.



</doc>
<doc id="101986" url="https://af.wikipedia.org/wiki?curid=101986" title="Cannon Rocks">
Cannon Rocks

Cannon Rocks is 'n klein kusdorpie aan die Indiese Oseaan in die Oos-Kaapprovinsie van Suid-Afrika, tussen Boknesstrand en die grens met die Groter Addo-Olifant Nasionale Park. Dit is 135 km oos van Port Elizabeth en 180 km wes van Oos-Londen geleë en ongeveer 15 minute vanaf die dorpie Kenton-on-Sea. Port Alfred is ongeveer 30 km oos van Cannon Rocks. Cannon Rocks is deel van die Ndlambe Plaaslike Munisipaliteit in die Sarah Baartman-distriksmunisipaliteit van die Oos-Kaap.

Die dorp is genoem na twee kanonne van historiese belang en is naby aan die Diaskruis, wat vyf eeue gelede deur Bartolomeus Dias, die eerste Portugese ontdekkingsreisiger wat om die ooskus van Suid-Afrika gevaar het.

Cannon Rocks is 'n belangrike merker vir weervoorspellings aan die kusstreek. Dit verdeel twee seksies: Plettenbergbaai na Cannon Rocks; en Cannon Rocks tot Keimond.



</doc>
<doc id="101987" url="https://af.wikipedia.org/wiki?curid=101987" title="Boknesstrand">
Boknesstrand

Boknesstrand is 'n kusdorpie aan die Indiese Oseaan in die Oos-Kaapprovinsie van Suid-Afrika. Dit is naby aan die dorpies Kenton-on-Sea en Cannon Rocks en die grens met die Groter Addo-Olifant Nasionale Park. Dit is 135 km oos van Port Elizabeth en 180 km wes van Oos-Londen geleë. 



</doc>
<doc id="101988" url="https://af.wikipedia.org/wiki?curid=101988" title="Kasouga">
Kasouga

Kasouga of Kasuka is 'n gehug aan die Indiese Oseaan in die Oos-Kaapprovinsie van Suid-Afrika. Kasouga is deel van die Ndlambe Plaaslike Munisipaliteit in die Sarah Baartman-distriksmunisipaliteit van die Oos-Kaap.

Die nedersetting is sowat 10 km noordoos van Kenton-on-Sea, en lê naby die mond van die Kasukarivier. Die naam is afgelei Khoikhoi en beteken "plek van baie luiperds". Die riviernaam "Kasuka" is weer 'n Xhosa verbuiging van die woord, en het dieselfde betekenis.



</doc>
<doc id="101991" url="https://af.wikipedia.org/wiki?curid=101991" title="Thornhill, Kouga">
Thornhill, Kouga

Thornhill is 'n nedersetting in die Kouga munisipaliteit in die Oos-Kaapprovinsie van Suid-Afrika. Dit is ongeveer 45 km wes van Port Elizabeth en 30 km oos van Jeffreysbaai langs die N2 geleë. 



</doc>
<doc id="101993" url="https://af.wikipedia.org/wiki?curid=101993" title="Astonbaai">
Astonbaai

Astonbaai is 'n nedersetting in die Kouga munisipaliteit in die Oos-Kaapprovinsie van Suid-Afrika. Dit is ongeveer 90 km wes van Port Elizabeth en 5 km vanaf Jeffreysbaai geleë.



</doc>
<doc id="101994" url="https://af.wikipedia.org/wiki?curid=101994" title="Paradysstrand">
Paradysstrand

Paradysstrand is 'n nedersetting in die Kouga munisipaliteit in die Oos-Kaapprovinsie van Suid-Afrika. Dit is ongeveer 93 km wes van Port Elizabeth en 7 km wes van Jeffreysbaai geleë.



</doc>
<doc id="101999" url="https://af.wikipedia.org/wiki?curid=101999" title="Adiabene">
Adiabene

Adiabene (van die Griekse Ἀδιαβηνή, self afgelei van die Antieke Siriese "Ḥaḏy’aḇ" of "Ḥḏay’aḇ") was ’n antieke koninkryk in Assirië. Sy hoofstad was Arbela (die hedendaagse Arbil in Irak).

Sy heersers het hulle in die 1ste eeu n.C. tot die Judaïsme bekeer. Koningin Helena (in Joodse bronne bekend as Heleni HaMalka) het na Jerusalem getrek waar sy paleise vir haar en haar seuns, Izates bar Monobaz en Monobaz II, laat bou het. Volgens die Talmoed het beide Helena en Monobaz groot bedrae aan die Tempel van Jerusalem geskenk.

In antieke tye was Adiabene ’n integrale deel van Assirië. Onder die Persiese konings was dit blykbaar ’n ruk lank ’n leenstaat van die Persiese Ryk. Later kon hulle ook ’n leenstaat van die Masedoniese en Seleukidiese Ryk gewees het. Dit het later een van die koninkryke van die Partiese Ryk geword.

Ondanks die verowering van Partië deur die Sassanidiese Ryk in 224 het die feodale dinastieë lojaal aan die Parte gebly en die Sassaniede se inval van Adiabene teengestaan. As gevolg hiervan en van godsdienstige verskille is Adiabene nooit as ’n integrale deel van Iran beskou nie, al is dit eeue lank deur die Sassaniede beheer.

Toe die Romeinse Ryk in die 4de eeu Christene word, het Adiabene, wie se inwoners Assiriese Christene was, Rome se kant gekies teen die Sassaniede, wat Zoroastrisme aangehang het. Adiabene het egter deel van die Sassanidiese Ryk gebly tot met die Islamitiese verowering van Persië.



</doc>
<doc id="102001" url="https://af.wikipedia.org/wiki?curid=102001" title="Naaimasjien">
Naaimasjien

'n Naaimasjien is 'n meganiese toestel waarmee tekstielstowwe, leer of sagte plastiek met behulp van garing aan mekaar gestik (geheg) word. Die masjiene is tydens die Industriële Revolusie ontwerp en het die klerebedryf se doeltreffendheid beduidend verbeter.

Naaldwerk is tradisioneel met die hand gedoen. Die eerste naaimasjiene is in 1841 deur ’n Fransman, Barthélemy Thimonnier, gebou. Dit was nie 'n naaimasjien in die ware sin van die woord nie, maar eerder 'n meganisasie van die handmetode. Nywerheidsarbeiders was egter nie hiervoor te vinde nie en het dié masjiene later tydens ’n staking verwoes.

’n Amerikaner, Elias Howe, het op Thimonnier se idees voortgebou en in 1846 'n naaimasjien met ’n naaldmeganisme ontwerp. Sy ontwerp was uiters geslaag en word tot vandag toe gebruik. Nadat hy en sy vennoot, Singer, die patentreg daarop verkry het, het hulle met grootskaalse produksie begin. Howe se masjien kon ongeveer 300 steke per minuut maak en is vir huishoudelike en nywerheidsdoeleindes gebruik.

Naaimasjiene was een van die eerste verbruikerstoestelle wat op groot skaal vervaardig is. In 1860, as voorbeeld, is meer as 100 000 naaimasjiene deur Singer verkoop. Die naaimasjien het oor die jare tot ’n gesofistikeerde toestel ontwikkel, hoewel die basiese beginsel waarop dit werk, tot vandag toe dieselfde gebly het.

Die eerste naaimasjiene is met die hand aangedryf. Dit is later met trapmodelle vervang, wat beide hande vir meer komplekse steke beskikbaar gelaat het. Moderne naaimasjiene is elektries aangedrewe en meestal gerekenariseer. Verwisselbare nokke en rekenaarprogramme word gebruik om verstellings te maak, sodat dié masjiene verskillende soorte steke kan werk.

In teenstelling met tradisionele naaldwerk, wat 'n enkele garingdraad gebruik, werk naaimasjiene met twee garingdrade. Hierdie garingdrade, die bo- en onderdraad, word deur steke in mekaar vervleg.

Die bodraad word deur die naald geryg, terwyl die onderdraad (of spoeldraad) van onder die materiaal ingevoer word.

Tydens die naaiproses beweeg die naald met die bodraad van bo na onder en weer terug. Die beweging veroorsaak dat die bodraad 'n lussie om die spoeldraad vorm, as gevolg van 'n gryper wat in die rondte draai. Omdat die materiaal tussen die bodraad en die spoeldraad lê, word 'n netjiese stiksel in die proses gevorm.


</doc>
<doc id="102002" url="https://af.wikipedia.org/wiki?curid=102002" title="Enon, Oos-Kaap">
Enon, Oos-Kaap

Enon is 'n klein nedersetting in die Sondagsriviervallei Plaaslike Munisipaliteit in die Oos-Kaap, Suid-Afrika. Dit is 13 kilometer oos van Kirkwood en 60 km (37 myl) noordoos van Uitenhage geleë.



</doc>
<doc id="102003" url="https://af.wikipedia.org/wiki?curid=102003" title="Georgi Zjoekof">
Georgi Zjoekof

Georgi Konstantinowitsj Zjoekof (1 Desember 1895 – 18 Junie 1974) was 'n Russiese weermagoffisier. Hy het in 1915 as soldaat by die Russiese weermag aangesluit. Na die Russiese Rewolusie word hy stafhoof van die Rooi Leër en in 1941 visekommissaris van verdediging. Hy lei die suksesvolle verdediging van Moskou, Stalingrad en Leningrad tydens die Tweede Wêreldoorlog. Daarna voer hy in 1944 'n leër deur Pole aan tot by die grens van Tsjeggo-Slowakye. Tydens die laaste maande van die oorlog is hy in bevel van die leër wat Berlyn inval.

Hy was hoof van die Geallieerdes wat die oorgawe van Duitsland op 8 Mei 1945 ontvang het, waarna hy die hoof van die Russiese magte in Oos-Europa was. Daarna is hy tussen 1946 en 1953 deur Josef Stalin in minderwaardige poste in Odessa en die Oeral aangestel. Na Stalin se dood in 1953 het hy die onderminister van verdediging geword. Hy het sy pos in 1957 verloor na bewerings dat hy die militêre magte wou vrymaak van Kommunistiese beheer. Hy het toe uit die openbare oog verdwyn en is eers weer in 1965 gesien met die 20ste herdenking van die Geallieerde oorwinning in die Tweede Wêreldoorlog.

Zjoekof word in 1915 toe hy negentien was opgeroep om in die tsaaristiese weermag te dien. Daar styg hy vinnig in rang. Na die magsoorname van die Bolsjewiste het hy by die Rooi Leër aangesluit. Hy het van 1936 tot 1937 die groot suiwerings van Stalin oorleef. Net voor die uitbreek van die Tweede Wêreldoorlog het die Sowjetunie, onder leiding van Zjoekof, die slag van Halhin Gol op die grens van Mongolië teen die Japannese gewen. Op 1 Februarie 1941 is hy as hoof van die generale staf aangestel. Zjoekof blyk 'n meedoënlose bevelvoerder te wees wat 'n yster dissipline vereis. Hy was nie bang vir verliese nie. Zjoekof was emosioneel en dapper. Hy het dit gewaag om teen Stalin te gaan, wat hom dikwels aan hom weens sy vermoë toegegee het.

Op 22 Junie 1941 het Nazi-Duitsland die Sowjetunie binnegeval. Die Rooi Leër was in die eerste maande van die oorlog heeltemal oorweldig en groot gebiede het in die hande van die Duitse leër geval. Ook Leningrad word deur die Duitsers bedreig. Op 8 September 1941 het Zjoekof, as bevelvoerder van die Leningrad-front, die militêre dissipline herstel. Hy het die stad suksesvol verdedig teen die Duitse Leërgroep Noord.

In Oktober 1941 was die situasie naby Moskou dramaties vir die Rooi Leër. Stalin het Zjoekof as bevelvoerder van die Westelike Front aangestel. Ten spyte van hardnekkige gevegte van die Duitse kant, het Zjoekof nie net die aanvalle afgeweer nie. Hy het ook die Duitse weermaggroep honderde myle teruggedryf. Dit was die eerste groot verlies van die "Wehrmacht" in die Tweede Wêreldoorlog.

In 1942 het die Duitse Leërgroep Suid groot dele van suidelike Rusland tot by die ingange van Stalingrad verower. Plaasvervanger bevelvoerder Zjoekof het in September op Operasie Uranus gewerk. Hierdie plan moes 'n groot verlies aan die Duitsers toedien. Dit het op 19 November 1942 begin. Die Duitse Sesde Leër was omring en verhonger. Begin Februarie 1943 moes laasgenoemde hulself oorgee. Hierdie beleg is in die naam van Zjoekof gewen. Direkte taktiese beplanning was egter hoofsaaklik die werk van generaal Aleksandr Vasilevski. Zjoekof het intussen 'n groot teenaanval in die middel van Rusland voorberei. Hierdie aanval was veel groter as die aanval op die Sesde Leër, maar het relatief onbekend gebly. 

Operasie Uranus het tot gevolg dat Zjoekov baie lof kry. Operasie Mars, die aanval op die middelfront, het egter gelei tot een van die grootste militêre nederlae van die Tweede Wêreldoorlog. Sommige baie ervare SS-afdelings wat deur Generaal Walter Model gelei is, het die Rooi Leër swaar verliese toegedien. Daar is min geskryf oor hierdie verliese; en die beeld van Zjoekov bly ongeskonde. In die pers word die leierskap van die Sowjetunie altyd verheerlik en die nuus oor mislukkings kon skaars oor die land versprei word. 

Op 18 Januarie 1943 het Stalin Zjoekov as Maarskalk van die Sowjetunie benoem. Zjoekov het 'n offensief bedink wat 'n einde maak aan die langdurige beleg van Leningrad. Op 4 Julie 1943 het die Duitse weermag by Koersk die Russiese mag aangeval. Zjoekov was bewus van die Duitse planne. Hy het die verdediging georganiseer en die Duitsers het teruggetrek na 'n enorme veldslag wat Zjoekov weer gewen het.

In 1944 het die Rooi Leër die "Wehrmacht" terug gedryf na Pole. Die eerste en tweede Wit-Russiese front van Zjoekov het groot oorwinnings behaal. Onder andere is die Fort Poznań oorgeneem. Aan die begin van Februarie 1945 was Zjoekov se soldate aan die oewer van die Oder. 
Tydens die aanval op Berlyn het kompetisie ontstaan tussen die troepe van Zjoekov en dié van sy grootste mededinger in die Rooi Leër, Maarskalk Konev. Op die ou end was dit die Rus Mikhail Minin (en nie Meliton Kantaria, wat, soos Stalin, van Georgiese oorsprong was) wat op 30 April 1945 omtrend 10:40 'n rooi vlag op die Ryksdaggebou geplant het. Nazi-Duitsland het onvoorwaardelik op 8 Mei 1945 oorgegee. Zjoekov het geen nederlaag gelei nie, uitgesluit Operasie Mars. Minin is nie as 'n held van die Sowjetunie verklaar nie, maar vergeet tot 1995, toe Boris Jeltsin hom die eer gegee het wat hy verdien het. 

Zjoekov het eers in die na-oorlogse tydperk eers in en later weer uit die toewyding van sy politieke leiers geval. Hy word gedegradeer na onbelangrike poste onder die bewinde van Stalin en ook Nikita Chroesjtsjof. Die held van die Sowjetunie, wat baie minder genoem word as ander in Westerse geskiedenisboeke, staan nog steeds as 'n geniale leërbevelvoeder bekend.

Zjoekov het Lavrenti Beria, die voormalige hoof van die KGB, ná Stalin se dood gearresteer. Zjoekov se loopbaan verbeter, in 1955 het hy die minister van verdediging geword en in 1956 by die Politburo aangesluit. In November 1956 het die weermag Hongarye onder sy leiding binnegeval.

Chroesjtsjof ontslaan Zjoekov uit al sy funksies in 1957, as gevolg van sy enorme naam en roem. Na die bedanking van Chroesjtsjof, op die vooraand van die 20ste herdenking van die Duitse oorgawe, is hy herstel deur Leonid Brezjnef. Op 7 Mei 1965 het die Novosti-nuusagentskap foto's van Zjoekov in uniform met al sy toekennings gepubliseer, en hy kon ook die Rooi-leërparade in die staanplek bo op die Lenin-mausoleum, saam met die lede van die Politburo, kyk. 

Vanaf 1958 het Zjoekov aan sy outobiografie gewerk, maar sy gesondheid het geleidelik afgeneem sedert daardie jaar. In 1967 het hy 'n beroerte gehad en ook 'n hartkwaal ontwikkel. In 1969 het hy sy "memoires" gepubliseer, wat 'n besverkoper geword het. In 1974 het hy gesterf aan 'n beroerte. Teen Zjoekov se wense het hy geen Russies-Ortodokse Kerk begrafnis ontvang nie, maar sy liggaam is veras en die as by die Kremlin se Muur begrawe saam met ander kommunistiese helde en generaals.

• Soldaat ("драгун"): 7 Augustus 1915

• Sergeant ("Cержа́нт"): einde Augustus 1916

• Tweede luitenant ("Командир отделения"): 1920

• Eerste luitenant ("Старшйи лейтенант"):

• Kapitein ("Капитан"):

• Majoor ("Майор"):

• Luitenant-kolonel ("Podpolkownik"):

• Kolonel ("Polkownik"):

• Brigadegeneraal ("Комбриг"):

• Generaal-majoor ("Комдив"):

• Luitenant-generaal ("Комкор"): 1939

• Generaal ("KomKor"):

• Maarskalk ("Командарм 1-го ранга"): 4 Junie 1940

• Maarskalk van die Sowjetunie ("Marshal Sovetskogo Soyuza"): 18 Januarie 1943



</doc>
<doc id="102004" url="https://af.wikipedia.org/wiki?curid=102004" title="Osroene">
Osroene

Osroene (ook gespel Osroëne; Grieks: Ὀσροηνή; Siries: "Malkūṯā d-Bayt ʿŌrhai"), soms ook bekend onder die naam van sy hoofstad, Edessa (vandag Şanlıurfa in Turkye), was ’n koninkryk in Bo-Mesopotamië wat tussen 132 v.C. en 244 n.C. semi-onafhanklik of heeltemal onafhanklik was.

Die Siriessprekende koninkryk het in 136 v.C. sy onafhanklikheid gekry van die verbrokkelende Seleukidiese Ryk deur ’n dinastie van die nomadiese Nabatese stam Orrhoei. Die meeste konings van Osroene is "Abgar" of "Manu" genoem. Dit is al hoe meer beïnvloed deur die Assiriese kultuur en was die middelpunt van ’n nasionale weerstand teen Hellenisme.

Die gebied van die koninkryk, aan die bolope van die Eufraat, het die tradisionele oorlogsgebied geword van die lande wat Klein-Asië, Persië, Sirië en Armenië regeer het. Met die ontbinding van die Seleukidiese Ryk is dit verdeel tussen die Romeinse Ryk en Partië. Na die val van die Romeinse Ryk in 395 het dit deel van die Bisantynse Ryk geword. Teen die 5de eeu was Edessa die hoofkwartier van Siriese letterkunde en geleerdheid, asook belangrik vir die verspreiding van die Christendom in Mesopotamië, Persië en Armenië.

In 638 is dit deur die Moslems verower. Pogings deur die Bisantynse Ryk om dit te herower het telkens misluk.



</doc>
<doc id="102005" url="https://af.wikipedia.org/wiki?curid=102005" title="Mpofu">
Mpofu

Mpofu is 'n klein nedersetting in die landelike Oos-Kaap, Suid-Afrika.



</doc>
<doc id="102006" url="https://af.wikipedia.org/wiki?curid=102006" title="Tylden">
Tylden

Tylden is 'n gehuggie in die landelike Oos-Kaap, Suid-Afrika. Dit is vernoem na kaptein G. Tylden van die "Royal Engineers" wat in 1851 in bevel was 'n veldtog teen die Tamboekiestam.



</doc>
<doc id="102007" url="https://af.wikipedia.org/wiki?curid=102007" title="Imvani">
Imvani

Imvani is 'n klein nedersetting in die landelike Oos-Kaap, Suid-Afrika. Dit is ongever 30 km noord van Cathcart en 45 km suidwes van Komani (Queenstown) geleë.



</doc>
<doc id="102008" url="https://af.wikipedia.org/wiki?curid=102008" title="Hatra">
Hatra

Hatra (Arabies: الحضر, "al-Ḥaḍr") was ’n antieke stad in Mesopotamië, in die hedendaagse Irak. Die ruïnes lê 290 km noordwes van Bagdad en 110 km suidwes van Mosul.

Op 7 Maart 2015 het verskeie bronne, insluitende Irakse amptenare, berig die militante groep ISIL het begin om die Unesco-wêrelderfenisgebied te verwoes. ’n Video wat die volgende maand deur ISIL uitgereik is, wys die vernietiging van die monumente.

Hatra is vermoedelik in die 3de of 2de eeu v.C. deur die Seleukidiese Ryk gebou. Nadat dit deur Persië verower is, het dit in die 1ste en 2de eeu n.C. floreer as ’n godsdiens- en handelsentrum. Later het die stad waarskynlik die hoofstad van die eerste Arabiese koninkryk geword.

Hatra het ’n belangrike vesting geword wat verskeie aanvalle deur die Romeinse Ryk weerstaan het en ’n belangrike rol gespeel in die Tweede Partiese Oorlog tussen dié land en Rome. Dit het die Iraniërs in 238 verslaan, maar is eindelik in 241 deur die Sassanidiese Ryk verwoes.

Hatra was die bes bewaarde Partiese stad wat die meeste inligting oor dié ryk verskaf het. Dit was omring deur binne- en buitemure van byna 2 km breed en het meer as 160 torings gehad. Die tempels het sowat 1,2 ha beslaan en is oorheers deur die Groot Tempel, ’n enorme gebou met pilare wat tot 30 meter hoog gestrek het. Die stad was bekend vir sy vermenging van Griekse, Mesopotamiese, Kanaänitiese, Aramese en Arabiese panteons, in Aramees bekend as "Beiṯ Ĕlāhā" ("Huis van God").

Daar was tempels vir Nergal (Babilonies en Akkadies), Hermes (Grieks), Atargatis (Siries-Aramees), Allat en Sjamijja (Arabies) en Sjamasj (die Mesopotamiese songod).




</doc>
<doc id="102010" url="https://af.wikipedia.org/wiki?curid=102010" title="St Mark's, Oos-Kaap">
St Mark's, Oos-Kaap

St Mark's is 'n klein dorpie in die voormalige Transkeistreek in die Oos-Kaap, Suid-Afrika.

Die distrik is 1 062 km groot en daar word gemengde boerdery beoefen.



</doc>
<doc id="102011" url="https://af.wikipedia.org/wiki?curid=102011" title="Gutiërs">
Gutiërs

Die Gutiërs of Guti was ’n stam van die noordelike en sentrale Zagrosgebergte wat Suid-Mesopotamië oorgeneem het toe die Akkadiese Ryk in omstreeks 2154 v.C. tot ’n val gekom het.

Sumeriese bronne beeld die Gutiërs uit as ’n barbaarse volk van Gutium of Qutium in die bergstreek, vermoedelik die sentrale gebied van Zagros oos van Babilon en noord van Elam. Gutium word ook genoem as ’n plek in die hedendaagse Irak. Die Sumeriese Koningslys noem dat hulle vir ’n kort ruk oor Sumer regeer het ná die val van die Akkadiese Ryk en skilder ’n prentjie van chaos in die Gutiese administrasie.

Fietlik niks is oor hul oorsprong bekend nie omdat geen "Gutiese" artifakte uit dié tyd ontdek is nie en min bekend is uit moderne bronne. Niks is oor hul taal bekend nie, buiten die name op die Sumeriese Koningslys en die feit dat dit nie verwant was aan ander tale in die streek soos Sumeries, Akkadies, Horities, Hetities en Elamities nie.



</doc>
<doc id="102014" url="https://af.wikipedia.org/wiki?curid=102014" title="Bolotwa">
Bolotwa

Bolotwa is 'n klein dorpie in die voormalige Transkeistreek in die Oos-Kaap, Suid-Afrika.



</doc>
<doc id="102015" url="https://af.wikipedia.org/wiki?curid=102015" title="Manneërs">
Manneërs

Die Manneërs van Mannea (Akkadies: "Mannai", moontlik die Bybelse Minni) was ’n antieke volk wat tussen omstreeks die 10de en 7de eeu v.C. in die hedendaagse Noordwes-Iran suid van die Urmiameer gewoon het. Hulle was toe bure van die ryke Assirië en Urartu saam met ander bufferstate tussen die twee lande.

In Jeremia 51:27 word die Manneërs die "Minni" genoem. In die Joodse Ensiklopedie (1906) word Minni verbind met Armenië, maar dit kan verwys na een van die provinsies van antieke Armenië; Minni, Ararat en Ashkenaz. 

Volgens ’n ondersoek van die plek- en persoonlike name in Assiriese en Urartiese geskrifte, het die Manneërs, of minstens hul heersers, Horities gepraat – ’n nie-Semitiese en nie-Indo-Europese taal verwant aan Urarties.

In opgrawings wat in 1956 begin is, is die ommuurde stad Hasanlu ontdek wat eens as ’n moontlikheid vir die terrein van Mannea beskou is. Meer onlangs is die terrein van Qalaichi verbind met die Manneërs na aanleiding van steles met dié naam wat daar gevind is.



</doc>
<doc id="102017" url="https://af.wikipedia.org/wiki?curid=102017" title="Urartu">
Urartu

Urartu (Armeens: Ուրարտու en Akkadies: "māt Urarṭu", wat ooreenstem met die Bybelse koninkryk Ararat) was ’n koninkryk in die Ystertydperk wat om die Vanmeer in Armenië gesentreer was.

Streng gesproke is "Urartu" die Assiriese term vir ’n geografiese streek, terwyl "koninkryk Urartu" in moderne historiografie gebruik word vir die Urartiessprekende Ystertydperk-staat wat in dié streek ontstaan het.

Die taal Urarties kom in inskripsies voor. Hoewel daar geen tekens is dat ander tale in die koninkryk gepraat is nie, bestaan taalkundige bewyse dat Proto-Armeens vroeg in kontak met Urarties gekom het.

Die mening dat ’n onderskeid tussen die streek en die koninkryk gemaak moet word, is reeds deur König (1955) gehandhaaf. Die streek stem ooreen met die bergagtige plato tussen Klein-Asië, Mesopotamië, die Iranse Plato en die Kaukasus. Die koninkryk het in die middel 9de eeu v.C. ontstaan, maar is in die vroeë 6de eeu v.C. deur die Mede verower. Die erfgename van Urartu is die Armeniërs en hul daaropvolgende koninkryke.



</doc>
<doc id="102019" url="https://af.wikipedia.org/wiki?curid=102019" title="Mbewuleni">
Mbewuleni

Mbewuleni is 'n nedersetting in die voormalige Transkeistreek in die Oos-Kaap, Suid-Afrika. 



</doc>
<doc id="102020" url="https://af.wikipedia.org/wiki?curid=102020" title="Clarkebury">
Clarkebury

Clarkebury is 'n nedersetting en 'n voormalige sendingstasie (in die ou Transkeistreek) in die Oos-Kaap, Suid-Afrika. Die nedersetting val tans in die Engcobo Plaaslike Munisipaliteit van die Chris Hani-distriksmunisipaliteit.



</doc>
<doc id="102021" url="https://af.wikipedia.org/wiki?curid=102021" title="Coghlan">
Coghlan

Coghlan is 'n nedersetting in die voormalige Transkeistreek in die Oos-Kaap, Suid-Afrika. Dit is geleë tussen Ngcobo en Mthatha aan die R61-pad. Die nedersetting val tans in die Engcobo Plaaslike Munisipaliteit van die Chris Hani-distriksmunisipaliteit.



</doc>
<doc id="102022" url="https://af.wikipedia.org/wiki?curid=102022" title="Seleukidiese Ryk">
Seleukidiese Ryk

Die Seleukidiese Ryk was ’n Hellenistiese staat wat van 312 tot 64 v.C. regeer is deur ’n dinastie wat gestig is deur Seleukos I Nikator ná die verdeling van die ryk wat Alexander die Grote tot stand gebring het. Seleukos het Babilonië gekry.

Seleukos het sy heerskappy van Babilonië af uitgebrei om ’n groot deel van Alexander se Nabye-Oosterse gebiede in te sluit. Op die hoogtepunt van die ryk het dit Sentraal-Anatolië, Persië, die Levant en Mesopotamië ingesluit, asook wat nou bekend is as Koeweit, Afganistan, Pakistan, Turkmenistan en noordwestelike dele van Indië.

Die Seleukidiese Ryk was ’n belangrikse sentrum van Hellenistiese kultuur wat die Antieke Griekse gebruik behou het waar ’n politieke elite oorheers het, meestal in die stedelike gebiede. Die Griekse bevolking in die stede wat voorheen die dominante elite gevorm het, is uit Griekeland verdryf.

Die Seleukidiese uitbreiding in Anatolië en Griekeland is skielik beëindig ná groot neerslae teen die Romeinse leër. Hul pogings om hul ou vyand Ptolemeïese Egipte te verslaan, is ook deur die Romeine in die wiele gery. ’n Groot deel van die ooste van die ryk is in die middel 2de eeu v.C. deur die Partiërs verower onder Mithridates I van Partië, maar die Seleukidiese konings het steeds uit Sirië oor ’n klein staat regeer tot met die verowering deur Rome.

Van die 2de eeu v.C. af het antieke skrywers na die Seleukidiese heersers verwys as "koning van Sirië", "koning van Asië" ens., maar die Seleukiede self het hulle nooit met ’n spesifieke geografiese gebied vereenselwig nie.



</doc>
<doc id="102025" url="https://af.wikipedia.org/wiki?curid=102025" title="Vertaalstudies">
Vertaalstudies

Vertaalstudies is ’n akademiese intervakgebied wat die stelselmatige bestudering van die teorie, beskrywing en toepassing van vertaling, tolking en lokalisering behels.
As ’n intervakgebied is vertaalstudies baie verskuldig aan die studievelde wat vertaling ondersteun. Dit sluit vergelykende literatuurstudie, rekenaarwetenskap, geskiedenis, taalkunde, filologie, filosofie, semiotiek en terminologie in.

Die term "vertaalstudies" ("translation studies") is gevorm deur James S Holmes, ’n Amerikaanse geleerde wat in Amsterdam werksaam was, in sy artikel "The name and nature of translation studies" (Die naam en aard van vertaalstudies), wat as ’n fundamentele stelling van die vakgebied beskou word.

Geskiedkundig was vertaalstudies lank "voorskriftelik" (vertel vir vertalers hoe om te vertaal), dermate dat daar oor die algemeen nie eers gemeen is dat gesprekke oor vertaling wat nie voorskriftelik was nie, hoegenaamd oor vertaling gehandel het nie. Wanneer vertaalgeskiedkundiges vroeë Westerse denke oor vertaling naspeur, beskou hulle gewoonlik Cicero se kommentaar oor hoe hy vertaling uit Grieks in Latyn gebruik het om sy redenaarsvermoë te verbeter as die begin—’n vroeë beskrywing van wat Hieronimus uiteindelik betekenis-vir-betekenisvertaling genoem het. Die beskrywende geskiedenis van tolke in Egipte wat etlike eeue vroeër deur Herodotus voorsien is, word tipies nie as vertaalstudies beskou nie—vermoedelik omdat dit nie vir vertalers sê hoe hulle moet vertaal nie.
In China het die gesprek oor hoe om te vertaal ontstaan met die vertaling van die Boeddhistiese soetras gedurende die Han-dinastie.

In 1958 het die debat tussen taalkundige en letterkundige benaderings tot vertaling by die Tweede Kongres van Slaviste ’n punt bereik waar daar voorgestel is dat dit die beste sou wees om ’n afsonderlike wetenskap te hê wat alle vorme van vertaling kon bestudeer, sonder om ten volle binne die gebied van die Taalkunde of ten volle binne die gebied van Literatuurstudies te val. In Vergelykende Literatuurstudies, is vertaalwerkswinkels gedurende die 1960's in party Amerikaanse universiteite, soos die Universiteit van Iowa en die Princeton-universiteit bevorder.
Gedurende die 1950's en 1960's het sistematiese taalkundig-georiënteerde vertaalstudies begin verskyn. In 1958 het Jean-Paul Vinay en Jean Darbelnet ’n kontrasterende vergelyking van Frans en Engels in Quebec gedoen. In 1964 het Eugene Nida "Toward a Science of Translating", ’n handleiding tot Bybelvertaling wat in sekere mate deur Chomsky se generatiewe taalkunde beïnvloed is, gepubliseer. In 1965 het John Catford ’n vertaalteorie uit ’n taalkundige perspektief gevorm. In die 1960's en vroeë 1970's, het die Tsjeggiese geleerde Jiří Levý en die Slowaakse geleerdes Anton Popovič en František Miko aan die styl van literêre vertaling gewerk.
Hierdie aanvanklike stappe in die rigting van navorsing oor literêre vertaling is saamgestel in James S Holmes se referaat by die Derde Internasionale Kongres van Toegepaste Taalkunde wat in 1972 in Kopenhagen gehou is. In daardie referaat, "Die naam en aard van vertaalstudies (""The name and nature of translation studies""), het Holmes gevra vir die konsolidasie van ’n aparte studieveld en het hy ’n klassifikasie van die veld voorgestel. ’n Visuele "kaart" van Holmes se voorstel sou later deur Gideon Toury in sy "Descriptive Translation Studies and beyond" van 1995 aangebied word.

Vertaalstudies het oor die daaropvolgende jare goed ontwikkel. Gedurende die 1980's en 1990's het twee baie verskillende paradigmas ontwikkel wat weggebreek het van die vorige navorsing wat op ekwivalensie gebaseer was.

Aan die een kant is die doel van deskriptiewe vertaalstudies (’n term wat gevorm is ná Toury se boek "Descriptive Translation Studies and beyond" van 1995) om ’n empiriese beskrywende studieveld te skep, om een afdeling van die Holmes-kaart te vul. Die idee dat wetenskaplike metodes toegepas kan word op kulturele produkte is in die vroeë deel van die 20ste eeu deur die Russiese Formaliste ontwikkel en is weer gedek deur etlike navorsers op die gebied van Vergelykende literatuurstudie. Dit is nou op literêre vertaling toegepas. ’n Deel van hierdie toepassing van die teorie van polistelsels (Even-Zohar 1990) waarin vertaalde literatuur beskou is as ’n substelsel van die ontvanger- of teiken literêre stelsel. Gideon Toury baseer sy teorie op die nodigheid om vertalings vir die doel van navorsing as “feite van die teikenkultuur” te beskou. Die konsepte van “manipulasie” en "beskerming" is ook ontwikkel ten opsigte van literêre vertalings.

Aan die ander kant dateer ’n ander paradigmaskuif in die vertaalteorie uit 1984 in Europa. In daardie jaar is twee boeke in Duits uitgegee: "Foundation for a General Theory of Translation" by Katharina Reiss en Hans Vermeer, "en Translatorial Action" (Translatorisches Handeln) deur Justa Holz-Mänttäri. Uit hierdie twee het voortgespruit wat die Skopos-teorie genoem word, wat prioriteit verleen aan die doel van die vertaling eerder as om voorrang te verleen aan ekwivalensie.

Die kulturele verskuiwing het nog ’n stap vorentoe in die ontwikkeling van die studieveld beteken. Dit is uiteengesit deur Susan Bassnett en André Lefevere in "Translation – History – Culture" en het kort voor lank die interaksie tussen vertaalstudies en studies en konsepte op ander gebiede verteenwoordig: geslagstudies, kannibalisme, post-kolonialisme of kulturele studies, onder andere.

Aan die begin van die 21ste eeu, speel die sosiologie (Wolf en Fukari) en die historiografie (Pym) ’n relevante rol, maar word ook globalisering (Cronin) en die gebruik van nuwe tegnologieë (O’Hagan) in vertaalstudies ingevoer.

In die volgende dekades het die groei van vertaalstudies op ander maniere sigbaar geword.

Eerstens, met die groei van vertaalskole en -kursusse op universiteitsvlak. In 1995 het 'n studie van 60 lande getoon dat daar 250 liggame op uitversiteitsvlak was wat kursusse in vertaling of tolking aangebied het. In 2013 het dieselfde databasis 501 instansies vir vertalersopleiding gelys. Gevolglik was daar ’n toename in konferensies oor vertaling, vertaalvaktydskrifte en vertalingverwante publikasies. Die sigbaarheid wat vertaling gekry het, het ook gelei tot die ontwikkeling van nasionale en internasionale verenigings oor vertaalstudies.

Die groeiende verskeidenheid paradigmas word genoem as een van die moontlike bronne van konflik in die studieveld.

Reeds in 1999 het die konseptuele gaping tussen nie-essensialistiese en empiriese benaderings onder bespreking gekom by die Vic Forum on Training Translators and Interpreters: New Directions for the Millennium. Die lede van die besprekingsgroep, Rosemary Arrojo en Andrew Chesterman, het gemeenskaplike grond vir albei benaderings gesoek.
Interaksie tussen studievelde het die skepping van nuwe paradigmas moontlik gemaak, aangesien die meeste van die ontwikkelde teorieë ontwikkel het uit kontak met ander studievelde soos taalkunde, vergelykende literatuurstudie, kulturele studies, filosofie, sosiologie of historiografie. Terselfdertyd het dit moontlik die versplintering van vertaalstudies as ’n studieveld in eie reg veroorsaak.

’n Tweede bron van konflik ontstaan uit die gaping tussen die teorie en die praktyk. Namate die voorskriftelikheid van die vroeëre studies plek maak vir deskriptivisme en teorievorming, vind professionele vertalers vertaalstudies minder relevant. Terselfdertyd plaas navorsingsassessering op universiteit min indien enige klem op vertaalpraktyk.

Dit is ’n nuwe gebied van belangstelling in die vakgebied van vertaalstudies wat hoofsaaklik ontstaan het uit Homi Bhabha se vertolking van Salman Rushdie in "The Location of Culture". Kulturele vertaling is ’n konsep wat gebruik word in kultuurstudies om die proses van transformasie, taalkundig of andersins, in ’n gegewe kultuur aan te dui. Die konsep maak gebruik van linguistiese vertaling as ’n hulpmiddel of metafoor om die aard van transformasie en interaksie tussen kulture te ontleed. "Nietemin, ten spyte van die feit dat vertaling kulture nader aan mekaar bring, sal daar in elke vertaling ’n besliste vervorming tussen kulture wees." 

Daar is baie kwessies in vertaling wat teenwoordig kan wees wanneer ’n stuk werk vertaal word. Dan is daar ook die vraag "Is dit moontlik om hierdie teorie van humor vir ’n ander kultuur te vertaal?" 
Om kulturele verwysings te vertaal is besonder moeilik. Om die taal vlot te kan gebruik is nie genoeg nie. Jy moet ’n grondige kennis van die kultuur van die teikentaal sowel as van die kultuur van die brontaal hê.

In die afgelope dekade het belangstelling onder teoretici en praktisyns oor die kwessie van etiek as gevolg van etlike redes noemenswaardig toegeneem. Die essays van Antoine Berman en Lawrence Venuti is indringend bespreek. Hulle het in sekere aspekte verskil, maar het saamgestem oor die idee dat die verskille tussen die bron- en teikentaal en -kultuur beklemtoon moet word wanneer daar vertaal word. Albei stel belang in hoe die 'kulturele andere daardie andersheid op die beste manier kan behou'. In meer onlangse studies het deskundiges die filosofiese werk van Emmanuel Levinas oor etiek en subjektiwiteit oor hierdie saak toegepas. Aangesien sy publikasies op verskillende maniere vertolk is, is verskillende gevolgtrekkings gemaak oor sy konsep van etiese verantwoordelikheid. Party het aangeneem dat die idee van vertaling as sodanig eties twyfelagtig kan wees, terwyl ander dit beskou as ’n oproep om die verhouding tussen die outeur of teks en vertaler as meer interpersoonlik te beskou, wat dit sodoende ’n gelyke en wedersydse proses maak.

Parallel met hierdie studies die algemene erkenning van die vertaler se verantwoordelikheid toegeneem. Al hoe meer vertalers en tolke word beskou as aktiewe deelnemers in geopolitieke konflikte, wat die vraag laat ontstaan hoe hulle eties onafhanklik van hulle eie identiteit of oordeel kan optree. Dit lei tot die gevolgtrekking dat vertaling en tolking nie as bloot ’n proses van taaloordrag beskou kan word nie, maar ook as sosiaal en polities gerigte aktiwiteite.

Daar is algemene eenstemmigheid oor die behoefte aan ’n etiese praktykkode wat riglyne voorsien om onsekerheid te verminder en professionalisme te verbeter, soos in ander vakrigtings (byvoorbeeld militêre mediese etiek of regsetiek). Daar is egter nog steeds geen duidelike begrip van die konsep van etiek op hierdie gebied nie, opinies oor hoe so ’n kode daar sou uitsien, verskil hemelsbreed.

Antoine Berman dring aan op die behoefte daaraan om ’n vertaalprojek vir elke vertaling te definieer; die vertaler moet hom by sy eie projek hou en dit sal die enigste maatstaf vir getrouheid wees by vertaling.




</doc>
<doc id="102027" url="https://af.wikipedia.org/wiki?curid=102027" title="Frigië">
Frigië

Frigië (Grieks: Φρυγία; Turks: Frigya) was in die antieke tyd ’n koninkryk in Sentraalwes-Anatolië, in wat nou Turkye is. Dit was gesentreer om die Sakaryarivier.

Verskeie legendariese konings in die Griekse mitologie was Frigiërs: Gordianus, wie se Gordiaanse knoop later deur Alexander die Grote deurgekap is, Midas, wat alles waaraan hy geraak het in goud verander het, en Migdon, wat teen die Amasones oorlog gemaak het.

Volgens Homeros se "Ilias" was die Frigiërs bondgenote van die Trojane en het hulle aan die Trojaanse Oorlog deelgeneem teen die Achajers.

Frigië se mag het in die laat 8ste eeu v.C. sy hoogtepunt bereik onder ’n ander, historiese koning Midas wat die grootste deel van Wes- en Sentraal-Anatolië oorheers het en met Assirië en Urartu meegeding het om mag in Oos-Anatolië. Hierdie latere Midas was egter ook die laaste onafhanklike koning van Frigië voordat sy hoofstad, Gordium, omstreeks 695 v.C. deur die Kimmeriërs verwoes is. Frigië is daarna deur Lidië, Persië, Alexander en sy Hellenistiese opvolgers, Pergamon, Rome en Bisantium regeer.

Frigiërs is in die vroeë Middeleeue geleidelik in ander volke opgeneem en ná die Turkse volke se verowering van Anatolië het dit as streeksnaam verdwyn.



</doc>
<doc id="102030" url="https://af.wikipedia.org/wiki?curid=102030" title="Kanaän">
Kanaän

Kanaän (Noordwes-Semities: "knaʿn"; Hebreeus: כנען, "Knaʿn"; Masoreties: כְּנָעַן, "Kənā'an") was in die laat 2de millennium v.C. ’n streek in die Antieke Nabye-Ooste. Volgens beskrywings in die Bybel het dit min of meer met die Levant ooreengestem, veral die suidelike dele (Israel en Palestina) waar die vertellings in die Hebreeuse Bybel afspeel.

Die land Kanaän van 600 v.C. word in die Bybel veral in Genesis 10 en Numeri 34 beskryf, waar dit strek van Libanon suidwaarts oor Gasa na Egiptespruit en ooswaarts na die Jordaanvallei, insluitend die huidige Israel en Palestina. Voor dié tyd het die ou Kanaän ’n nog groter gebied beslaan, maar presiese beskrywings ontbreek.

Die term "Kanaäniete" is die etniese term wat die meeste in die Bybel gebruik word, en hulle word gewoonlik beskryf as ’n volk wat uitgewis is.

Baie eeue later is bewys die naam "Kanaäniete" verwys na die volk wat vanaf omstreeks 500 v.C. aan die Antieke Grieke bekend was as die Fenisiërs, en ná die emigrasie van Kanaänitiessprekendes na Kartago is dit ook in die laat antieke tyd deur die Puniërs as ’n naam vir hulself gebruik. Dit weerspieël die latere gebruik van die naam in die Bybel, soos aan die einde van Sagaria, waar dit vermoedelik verwys na ’n klas handelaars of na nie-monoteïstiese aanbidders in Israel of die naburige Sidon en Tirus.

Kanaän was van aansienlike geopolitieke belang in die Armana-tydperk van die laat Bronstydperk as die gebied waar die belangesfere van die Egiptenare, Hetiete en Assiriërs ineengeloop het. ’n Groot deel van die moderne kennis oor Kanaän is verkry uit argeologiese opgrawings in dié gebied op plekke soos Tel Hazor, Tel Megiddo en Gezer. Die staat Ugarit (in hedendaagse Sirië) van die laat Bronstydperk word argeologies beskou as wesenlik Kanaänities, al behoort die taal Ugarities nie tot die Proto-Kanaänitiese groep nie.



</doc>
<doc id="102031" url="https://af.wikipedia.org/wiki?curid=102031" title="Institut polytechnique des sciences avancées">
Institut polytechnique des sciences avancées

Die Institut polytechnique des sciences avancées (ook bekend as IPSA) is 'n universiteit in Toulouse, Frankryk. Die universiteit is, saam met die École nationale de l'aviation civile, een van die twee beroemdste Franse universiteite wat in in lug- en ruimtevaart spesialiseer.



</doc>
<doc id="102032" url="https://af.wikipedia.org/wiki?curid=102032" title="École nationale de l'aviation civile">
École nationale de l'aviation civile

Die École nationale de l'aviation civile (ook bekend as French Civil Aviation University) is 'n universiteit in Toulouse, Frankryk. Die universiteit is, saam met die Institut polytechnique des sciences avancées, een van die twee beroemdste Franse universiteite in wat in lug- en ruimtevaart spesialiseer.



</doc>
<doc id="102033" url="https://af.wikipedia.org/wiki?curid=102033" title="Mnyameni">
Mnyameni

Mnyameni is 'n Xhosa-gemeenskap in die Amahlathi Plaaslike Munisipaliteit in die Oos-Kaap, Suid-Afrika, ongeveer 13 km noordwes van Keiskammahoek.

In Desember 2012 het die gemeenskap van Mnyameni 'n ooreenkoms onderteken met die Afrikanergemeenskap van Orania in die Noord-Kaap, met die doel om samewerking op die gebied van landbou, onderwys en toerisme te verbeter. 



</doc>
<doc id="102035" url="https://af.wikipedia.org/wiki?curid=102035" title="Burnshill">
Burnshill

Burnshill is 'n klein dorpie in die Amahlathi Plaaslike Munisipaliteit in die Oos-Kaap, Suid-Afrika.

Dit is 'n voormalige sendingstasie van die Glasgow Sendinggenootskap, aan die voet van die Amatholeberge, in 1831 vernoem na John Burns, die predikant van die Barony-kerk, Glasgow, en een van die stigters van die genootskap. Dit is vernietig in 1851.



</doc>
<doc id="102036" url="https://af.wikipedia.org/wiki?curid=102036" title="Border Post, Oos-Kaap">
Border Post, Oos-Kaap

Border Post is 'n nedersetting in die Amahlathi Plaaslike Munisipaliteit van die Oos-Kaap in Suid-Afrika. Die naam dui op die grenspos wat hier bestaan het tussen die destydse tuisland van Ciskei en die Republiek van Suid-Afrika gedurende die apartheidsjare, van 1981–1994.



</doc>
<doc id="102037" url="https://af.wikipedia.org/wiki?curid=102037" title="Fenisië">
Fenisië

Fenisië (van die Griekse Φοινίκη, "Phoiníkē"; Arabies: فينيقية, "Fīnīqīyah") was ’n antieke Semitiese seevarende beskawing in die westelike kusstreke van die Vrugbare Sirkel (Egipte, Mesopotamië ens.) wat aan die kuslyn van die moderne Libanon gesentreer was. Al die groot Fenisiese stede was aan die kus van die Middellandse See geleë. Die kultuur, wat oor die see handel gedryf het, het van 1550 v.C. tot 300 v.C. oor die Middellandse See-gebied versprei. Hulle het galeie, seilskepe wat deur mans geroei is, gebruik en waarskynlik die tweedekker-bireem uitgevind.

Hulle was beroemd in Klassieke Griekeland en die Romeinse Ryk as "handelaars in purper", wat verwys na hul monopolie in handel met die waardevolle purper kleurstof van die "Murex"-slak wat onder meer gebruik is vir koninklike klere, en vir die verspreiding van hul alfabet, waarvan die meeste moderne alfabette afgelei is.

Hoewel Egiptiese see-ekspedisies reeds in die 3de millennium v.C. onderneem is na Bublos om Libanese sederhout terug te bring, is aaneenlopende kontak eers in die tyd van die Nuwe Ryk van Egipte gevestig. In die Amarna-tablette van die 14de eeu v.C. het mense van die streek hulself "Kenaani" of "Kinaani" genoem. Heelwat later, in die 6de eeu v.C., het Hekateus van Milete geskryf Fenisië is voorheen "χνα" (gelatiniseer: "khna") genoem, ’n naam wat Philo van Bublos later in sy mitologie aangepas en vir die Fenisiërs gebruik het: "Khna, wat later Phoinix genoem is".

"Phoenicia" is eintlik ’n Klassieke Griekse term wat gebruik is vir die streek waar die groot Kanaänitiese hawestede voorgekom het en verwys nie na ’n spesifieke kulturele identiteit wat deur die Fenisiërs self erken sou word nie. Die Griekse naam beteken "land van purper", ’n verwysing na die Fenisiërs se belangrike uitvoerproduk.

Dit is onseker in watter mate die Fenisiërs hulself as ’n enkele entiteit of volk beskou het. Hul beskawing was in stadstate verdeel, nes dié van Antieke Griekeland. In terme van argeologie, taal, lewenstyl en godsdiens is daar min wat die Fenisiërs onderskei van ander Semitiese kulture van Kanaän. As Kanaäniete was hulle uniek wat hul seevarende prestasies betref.

Elke stadstaat was ’n polities onafhanklike eenheid. Hulle het soms gebots en een stadstaat kon deur ’n ander oorheers word, hoewel hulle in alliansies sou saamwerk. Al het die grense van die stadsgebonde kulture gewissel, lyk dit of die stad Tirus die suidelikste geleë was. Sarepta is die stad van die Fenisiese tuisland wat die deeglikste opgegrawe en verken is.

Die Fenisiërs was die eerste gemeenskap op staatsvlak wat uitgebreid van alfabette gebruik gemaak het. Die Fenisiese alfabet word algemeen beskou as die voorloper van alle ander alfabette. Die Fenisiërs het Fenisies, ’n Semitiese taal van die Kanaänitiese subgroep, gepraat. Die naaste moderne taal daaraan is Hebreeus, waarmee dit baie ooreenstem. Deur hul seegebaseerde handel het die Fenisiërs hul alfabet na Noord-Afrika en Europa versprei waar dit deur die Grieke en Romeine aangeneem en later aangepas is om die Griekse en die Latynse alfabet te vorm.

In 538 v.C. is die Babiloniese Ryk deur die Persiese koning Cyrus (die Bybelse Kores) onderwerp. So het Fenisië onder Persiese heerskappy beland. Die Fenisiërs het egter ook uit die besetting voordeel getrek: hulle het aan die Perse 'n oorlogsvloot gelewer teen betaling.

Tweehonderd jaar later, in die 4de eeu v.C., het die Fenisiërs onder 'n nuwer heerser gekom. Alexander die Grote, wat die Persiese Ryk verower het, het finaal hulle onafhanklikheid kom eis. Alexander se opvolgers was in gedurige stryd oor Fenisië. Dit is in 63 v.C. deur die Romeine verower. Die Fenisiërs was nog in die Romeinse tyd hoofsaaklik as seevaders en handelaars doenig. Maar onder die invloed van die Grieks-Latynse kultuur, wat in die oostelike Middellandse See-gebied versprei het, het hulle hul eie identiteit verloor en opgehou om as selfstandige volk te bestaan. Hulle is uiteindelik verswelg deur die rassechaos wat in die Nabye Ooste geheers het.



</doc>
<doc id="102042" url="https://af.wikipedia.org/wiki?curid=102042" title="Wooldridge, Oos-Kaap">
Wooldridge, Oos-Kaap

Wooldridge is 'n gehug in die Ngqushwa Plaaslike Munisipaliteit van die Oos-Kaap in Suid-Afrika. Dit is 16 km oos van Peddie geleë en het in die 19de eeu ontstaan uit 'n nedersetting van veterane van die Duitse Legioen. 



</doc>
<doc id="102043" url="https://af.wikipedia.org/wiki?curid=102043" title="Kimmeriërs">
Kimmeriërs

Die Kimmeriërs (Grieks: Κιμμέριοι, "Kimmerioi") was ’n antieke Indo-Europese volk wat reeds in 1300 v.C. noord van die Kaukasus en die See van Azof gewoon het. Hulle is in die 8ste eeu v.C. deur die Skitiërs suidwaarts na Anatolië verdryf. Taalkundig word hulle gewoonlik beskou as Irans, of moontlik Thracies met ’n Iranse heersersklas.

Ná hul uittog uit die Ponties-Kaspiese Steppe het die Kimmeriërs moontlik in 714 v.C. Urartu aangeval, maar in 705 v.C., nadat hulle deur Sargon II uit die Nieu-Assiriese Ryk verdryf is, het hulle na Anatolië opgeruk en Frigië in 696–695 v.C. verower. In 652 v.C., nadat hulle die Lidiese hoofstad, Sardis, ingeval het, het hulle die hoogtepunt van hul mag bereik. 

Kort ná 619 v.C. het die Lidiërs hulle verslaan. Hulle word nie weer in historiese bronne genoem nie, maar het waarskynlik na Kappadosië uitgewyk.



</doc>
<doc id="102045" url="https://af.wikipedia.org/wiki?curid=102045" title="Blythswood">
Blythswood

Blythswood is 'n nedersetting in die Mnquma Plaaslike Munisipaliteit van die Oos-Kaap in Suid-Afrika. Blythswood is 'n voormalige Presbyterian sendingstasie naby Butterworth. Dit is vernoem na Kaptein Matthew T Blyth, eerste Hooflanddros van die Transkei. Dit is 'n belangrike opvoedkundige sentrum.

Die Nqamakwe rotskunsplek, wat sommige voorbeelde van die Khoisanrotskuns uitbeeld, is relatief naby aan die nedersetting. 



</doc>
<doc id="102046" url="https://af.wikipedia.org/wiki?curid=102046" title="Debenek">
Debenek

Debenek is 'n nedersetting in die Amahlathi Plaaslike Munisipaliteit in die Oos-Kaap, Suid-Afrika.

Nedersetting 19 km wes-noordwes van King William's Town en 38 km oos van Alice. Dit ontleen sy naam van "Debe" (Khoikhoi vir "brak") en die "nek" waardeur die Deberivier vloei. Dit was die plek van die Slag van Amalinda tussen Ndlambe en Gaika in 1818.

Die gebied rondom Debenek het 'n kommetjie-landskap wat veroorsaak word deur die reuse-erdwurms wat in hierdie gebied voorkom.



</doc>
<doc id="102047" url="https://af.wikipedia.org/wiki?curid=102047" title="Calderwood">
Calderwood

Calderwood is 'n gehug in die Raymond Mhlaba Plaaslike Munisipaliteit en Amathole-distriksmunisipaliteit in die Oos-Kaap, Suid-Afrika.

Nedersetting sowat 12 km suidoos van Fort Beaufort en 16 km suidwes van Alice. Dit is vernoem na eerwaarde Henry Calderwood van die Londense Sendinggenootskap, die skrywer van Caffres and Caffre Missions.



</doc>
<doc id="102048" url="https://af.wikipedia.org/wiki?curid=102048" title="Frankfort, Oos-Kaap">
Frankfort, Oos-Kaap

Frankfort is 'n nedersetting in die Amahlathi Plaaslike Munisipaliteit in die Oos-Kaap, Suid-Afrika.



</doc>
<doc id="102049" url="https://af.wikipedia.org/wiki?curid=102049" title="Assirië (seun van Sem)">
Assirië (seun van Sem)

Assirië (Hebreeus: אַשּׁוּר; "Asjsjoer") was die tweede oudste seun van Sem en dus die kleinseun van Noag. Assirië se broers was Elam, Arpaksad, Lud en Aram.

Die Hebreeuse teks van Genesis 10:10 & 11 is effens dubbelsinnig oor of dit Assirië self (soos in sommige vertalings) of Nimrod (soos in ander vertalings) is wat die Assiriese stede Nineve, Resen, Regobot-Ir en Kalag laat bou het, want die Hebreeuse (en Afrikaanse) naam kan na die persoon of die land verwys (Genesis 10:8–12|9). In die Afrikaanse Bybel word Nimrod genoem as die bouer van dié stede.

Die 1ste-eeuse historikus Flavius Josephus meen: "Assirië het in die stad Nineve gewoon en sy onderdane Assiriërs genoem; hulle het die gelukkigste nasie geword" ("Ou Geskiedenis van die Jode", i, vi, 4).

Assirië die seun van Sem word soms vergelyk met die god Assur, vir wie ’n tempel in die 21ste eeu v.C. in die stad Assur opgerig is deur die vroeë Assiriese koning Uspia. Die stad en nasie is heel waarskynlik na dié god genoem.



</doc>
<doc id="102051" url="https://af.wikipedia.org/wiki?curid=102051" title="Uspia">
Uspia

Uspia (ook Ušpia of Oesjpia) was ’n vroeë Assiriese koning wat van omstreeks 2030 v.C. regeer het, volgens die "Assiriese Koningslys" as een van die "konings wat in tente gewoon het". 

Uspia het ook glo die tempel vir die god Assur in die stad Assur laat bou, volgens die veel later inskripsies van Salmaneser I (13de eeu v.C.) en Esarhaddon (8ste eeu v.C.). Dit moet egter nog deur artefakte uit dié tyd bewys word, en niks anders is oor hom bekend nie.

Hy is volgens die koningslys opgevolg deur Apiashal.



</doc>
<doc id="102053" url="https://af.wikipedia.org/wiki?curid=102053" title="Boskop">
Boskop

Boskop is 'n gehug in die Noordwesprovinsie, in Suid-Afrika.




</doc>
<doc id="102057" url="https://af.wikipedia.org/wiki?curid=102057" title="Siries-Ortodokse Kerk">
Siries-Ortodokse Kerk

Die Siries-Ortodokse Kerk (Siries: ܥܕܬܐ ܣܘܪܝܝܬܐ ܬܪܝܨܬ ܫܘܒܚܐ), ook bekend as die Siries-Ortodokse Kerk van Antiogië, is ’n outokefale Oriëntaal-Ortodokse kerk in die oostelike Middellandse See-gebied, met lidmate oor die hele wêreld. Dit gebruik die oudste bestaande liturgie in die Christendom en Siries as die amptelike en liturgiese taal. Die hoof van die kerk is die Siries-Ortodokse patriarg van Antiogië. 

Die kerk behoort tot die Oriëntaal-Ortodokse kerke, wat ’n afsonderlike kerkliggaam is sedert die skeuring ná die Konsilie van Chalcedon in 451, maar sy oorsprong strek terug na die eerste kerk wat buite Jerusalem gestig is, in 37 n.C. in Antiogië, waar die volgelinge van Jesus Christus vir die eerste keer Christene genoem is. 

Volgens ’n gesamentlike verklaring deur patriarg Mor Ignatius Zakka I Iwas en die Rooms-Katolieke pous Johannes Paulus II in 1984 het die verskille in die teologie wat die skeuring veroorsaak het, "slegs ontstaan weens verskille in terminologie en kultuur en in die verskillende formuliere wat deur verskillende teologiese skole aanvaar is om die saak uit te druk". Dié standpunt word egter nie algemeen gehandhaaf nie deur die Oosters-Ortodokse Kerk, een van die deelnemers aan die Konsilie van Chalcedon (sien Geskiedenis van Oriëntale Ortodoksie). 

Die Siries-Ortodokse Kerk neem sedert 1960 deel aan ekumeniese besprekings as lid van die Wêreldraad van Kerke, waarvan patriarg Mor Ignatius Zakka I Iwas president was, en sedert 1974 as lid van die Midde-Oosterse Raad van Kerke.

Die Kerk het 26 aartsbiskopdomme en 11 patriargale vikariate. Die patriargaat is in 1959 na Damaskus in die hedendaagse Sirië geskuif.



</doc>
<doc id="102059" url="https://af.wikipedia.org/wiki?curid=102059" title="Vaal Reefs">
Vaal Reefs

Vaal Reefs is 'n myndorp in die Noordwesprovinsie, in Suid-Afrika.



</doc>
<doc id="102060" url="https://af.wikipedia.org/wiki?curid=102060" title="Dominionville">
Dominionville

Dominionville is 'n myndorp in die Noordwesprovinsie, in Suid-Afrika.



</doc>
<doc id="102061" url="https://af.wikipedia.org/wiki?curid=102061" title="Doringkruin">
Doringkruin

Doringkruin is 'n voorstad of buurt van Klerksdorp in die Noordwes-provinsie van Suid-Afrika.



</doc>
<doc id="102062" url="https://af.wikipedia.org/wiki?curid=102062" title="Tigane">
Tigane

Tigane is 'n swart woonbuurt van Orkney in die Dr Kenneth Kaunda-distriksmunisipaliteit van die Noordwesprovinsie van Suid-Afrika.

Die buurt het 'n bevolking van meer as 17 000, meestal Tswanasprekende inwoners.



</doc>
<doc id="102063" url="https://af.wikipedia.org/wiki?curid=102063" title="Umzimhle">
Umzimhle

Umzimhle is 'n swart woonbuurt van die Vaal Reefs myngebied in die Dr Kenneth Kaunda-distriksmunisipaliteit van die Noordwesprovinsie van Suid-Afrika.



</doc>
<doc id="102064" url="https://af.wikipedia.org/wiki?curid=102064" title="Kgakala">
Kgakala

Kgakala is 'n swart woonbuurt direk langs Leeudoringstad in die Noordwes-provinsie van Suid-Afrika.



</doc>
<doc id="102065" url="https://af.wikipedia.org/wiki?curid=102065" title="Boskuil">
Boskuil

Boskuil is 'n klein nedersetting suid van Wolmaransstad en suidwes van Makwassie in die Noordwes-provinsie van Suid-Afrika.



</doc>
<doc id="102066" url="https://af.wikipedia.org/wiki?curid=102066" title="Witpoort, Noordwes">
Witpoort, Noordwes

Witpoort is 'n hoofsaaklik wit nedersetting in die Noordwes-provinsie van Suid-Afrika. Dit is aan die R504-pad halfpad tussen Wolmaransstad en Leeudoringstad geleë.



</doc>
<doc id="102067" url="https://af.wikipedia.org/wiki?curid=102067" title="Trotsville">
Trotsville

Trotsville is 'n nedersetting digby Wolmaransstad in die Noordwes-provinsie van Suid-Afrika.



</doc>
<doc id="102068" url="https://af.wikipedia.org/wiki?curid=102068" title="Tswelelang">
Tswelelang

Tswelelang is 'n gemengde woonbuurt direk suid van Wolmaransstad in die Noordwes-provinsie van Suid-Afrika.



</doc>
<doc id="102069" url="https://af.wikipedia.org/wiki?curid=102069" title="Rulaganyang">
Rulaganyang

Rulaganyang is 'n nedersetting in die Noordwes-provinsie van Suid-Afrika. Dit is direk langsaan (wes) Witpoort geleë aan die R504-hoofpad.



</doc>
<doc id="102070" url="https://af.wikipedia.org/wiki?curid=102070" title="Shanidar-grot">
Shanidar-grot

Die Shanidar-grot (Koerdies: "Şaneder" of "Zewî Çemî Şaneder"; Arabies: كَهَف شانِدَر) is ’n argeologiese terrein op Berg Bradost in Irakse Koerdistan. Die oorblyfsels van 10 Neanderdallers van tussen 35 000 en 65 000 jaar gelede is in die grot ontdek. Daar is ook twee latere "proto-Neolitiese" begraafplase, waarvan een van sowat 10 600 jaar gelede dateer en 35 individue bevat.

Die bekendste van dié Neanderdallers is Shanidar 1, wat verskeie beserings in sy lewe oorleef het, moontlik danksy versorging deur ander lede van sy groep, en Shanidar 4, wie se lyk langs ’n blom lê, wat óf ’n teken van begrafnisrituele óf dierekontaminasie kan wees.

Die terrein lê in die Zagrosgebergte in die Arbil-goewerment en naby die Groot-Zabriviervallei.

Die 10 Neanderdallers op die terrein is gevind in ’n Moustérien-laag wat ook honderde stukke steengereedskap bevat, onder meer pylpunte, skrapers, afgekapte stukke klip en dierebene.

Die eerste nege (Shanidar 1-9) is tussen 1957 en 1961 deur Ralph Solecki en ’n span van die Columbia-universiteit ontdek. Die skelet van Shanidar 3 word in die Smithsonian Institution gehou. Die ander (Shanidar 1, 2, en 4-8) was in Irak en is dalk tydens die 2003-invalle in die land verwoes, hoewel afgietsels in die Smithsonian gehou word. In 2006 het Melinda Zeder tussen bene by die Smithsonian been- en voetbene van ’n tiende Neanderdaller, nou bekend as Shanidar 10, ontdek.

Shanidar 1 was ’n ou Neanderdaller wat onder sy ontdekkers as "Nandy" bekend is. Hy was tussen 40 en 50 jaar oud, wat besonder oud vir ’n Neanderdaller is (gelyk aan sowat 80 jaar vandag). Hy toon tekens van kwaai misvorming. Hy is een van vier redelik volledige skelette uit die grot met traumaverwante abnormaliteite, wat in sy geval alledaagse aktiwteite pynlik kon gemaak het.

Al sy beserings het lank voor sy dood gesond geword, wat daarop dui dat die Neanderdallers hul bejaardes en siekes versorg het. Shanidar 1 is nie die enigste Neanderdaller van die grot of elders wat tekens van beserings en heling toon nie.

Shanidar 2 was ’n volwasse man, wat blykbaar in ’n rotsstorting in die grot dood is, want sy skedel en bene was vergruis. Daar is tekens van begrafnisrituele: ’n klein hopie klippe en pylpunte is bo-op die graf gekry. Daar is ook ’n groot vuur by die graf gemaak.

Shanidar 3 was ’n man van tussen 40 en 50 en is in dieselfde graf as Shanidar 1 en 2 ontdek. ’n Wond aan een van sy ribbes toon hy is moontlik dood aan komplikasies van ’n steekwond deur ’n skerp implement. Beengroei om die wond dui daarop dat Shanidar 3 minstens ’n paar weke ná die besering nog geleef het met die voorwerp steeds in sy lyf. Die hoek van die wond sluit die moontlikheid van selfbesering uit en stem ooreen met ’n wond wat deur iemand anders toegedien is, óf per ongeluk óf met opset. Volgens onlangse navorsing kon die voorwerp oor ’n afstand gegooi gewees het. Dit kan die vroegste voorbeeld wees van interpersoonlike geweld in die menslike fossielrekord en die enigste voorbeeld onder Neanderdallers. 

Die teenwoordigheid van vroeë mense, moontlik met wapens wat gegooi is, in dié tyd in Wes-Asië dui op moontlike interspesie-konflik. 

Die skelet van Shanidar 4, ’n man van 30 tot 45 jaar oud, is in 1960 deur Solecki ontdek. Hy het in ’n fetale posisie op sy linkersy gelê. 

Baie jare lank is geglo daar is tekens van begrafnisrituele by Shanidar 4 se graf. Grondmonsters wat agt jaar ná die ontdekking ondersoek is om die soort stuifmeel in die omgewing te toets, het tekens getoon van volledige blomplante (of minstens blomkoppe) in die grond. Verdere ondersoeke het getoon die spesifieke blomsoorte kon gekies gewees het volgens hul medisinale waarde. Dit het gelei tot die idee dat die man dalk ’n medisyneman of sjamaan kon gewees het vir die Shanidar-Neanderdallers.

Onlangse ondersoeke het getoon die plante is dalk deur diere na die grot gebring omdat gate van ’n soort muisagtige dier bekend as die Persiese woestynmuis, daarnaby ontdek is. Dié muise berg groot hoeveelhede saad en blomme op sekere plekke in hul gate en kom algemeen in die Shanidar-mikrofauna voor.



</doc>
<doc id="102071" url="https://af.wikipedia.org/wiki?curid=102071" title="Lys van Assiriese konings">
Lys van Assiriese konings

Die onderstaande lys van Assiriese konings is veral gebaseer op die Assiriese Koningslys – lyste van konings van dié antieke koninkryk in Noord-Mesopotamië (in die hedendaagse Noord-Irak), met inligting bygevoeg uit onlangse argeologiese vondste. Die Assiriese Koningslys sluit regeertye in wat gebaseer is op nou verlore "limmu"-lyste (lyste name van amptenare na wie elke jaar genoem is). Die regeertye stem ooreen met koningslyste van die Hetiete, Babilonië en Antieke Egipte asook met argeologiese rekords, en word beskou as betroubaar vir dié tydperk.

Die nommers van 1 tot 110 weerspieël die nommers op die lys, en volg van daar vir konings ná Salmanasser V wat nie op ontdekte lyste voorkom nie.

Die konings van Assirië was tot in 1813 v.C. primi inter pares (die eerste onder gelykes), maar Samsi-Adad I het die absolute monargie in Assirië ingestel.
In 612 v.C. het Nineve, die Assiriese hoofstad, geval voor die Mede en Babiloniërs. Gesteun deur die Perse en Egiptenare, het ’n Assiriese generaal nog bly regeer vanuit Harran totdat dit ook verower is.


</doc>
<doc id="102076" url="https://af.wikipedia.org/wiki?curid=102076" title="Tudia">
Tudia

Tudia of Toedija is die vroegste Assiriese koning wat op die Assiriese Koningslys genoem word en die eerste van die 17 "konings wat in tente gewoon het". Volgens die Assirioloog Georges Roux sou hy in die laaste helfte van die 25ste eeu v.C. gelewe het, iewers tussen 2450 en 2400 v.C. Volgens die koningslys is hy opgevolg deur Adamu.

Volgens argeologiese verslae van die vroeë koninkryk Ebla lyk dit of Tudia se bestaan bevestig word deur die ontdekking van ’n tablet waarvolgens hy ’n verdrag vir die bestuur van ’n "karum" (handelspos) in Ebla se gebied gesluit het met "koning" Ibrium van Ebla (wat, soos nou bekend is, eintlik ’n onderkoning van koning Ishar-Damu was). Dié hele tablet is nou onder verdenking omdat verskeie geleerdes onlangs gereken het die spesifieke verdrag was nie met koning Tudia van Assur nie, maar eerder met ’n onbekende koning van ’n gebied met die naam Abarsal.



</doc>
<doc id="102079" url="https://af.wikipedia.org/wiki?curid=102079" title="Georges Roux">
Georges Roux

Georges Raymond Nicolas Albert Roux (16 November 1914 – 12 Augustus 1999) was ’n Franse skrywer. Hy het onder meer gewilde geskiedenisboeke oor antieke Nabye Oosterse lande soos antieke Irak en Mesopotamië geskryf.



</doc>
<doc id="102081" url="https://af.wikipedia.org/wiki?curid=102081" title="Floruit">
Floruit

Floruit (IFA: , afgekort fl. of soms flor.), is ’n Latynse woord wat "hy het floreer" beteken. Dit dui die tydperk aan waarin iemand gelewe het of aktief was. In Afrikaans kan die woord as 'n selfstandige naamwoord gebruik word om die tydperk aan te dui wanneer iemand "floreer" het.

"Floruit" is die 3de persoon perfektum van die Latynse werkwoord "floreo": "om te bot, blom", van die Latynse selfstandige naamwoord "flos, floris", "’n blom".


</doc>
<doc id="102085" url="https://af.wikipedia.org/wiki?curid=102085" title="Betekenis-vir-betekenisvertaling">
Betekenis-vir-betekenisvertaling

Betekenis-vir-betekenisvertaling is die oudste norm vir vertaling. Dit beteken basies dat die betekenis van elke volsin vertaal word voordat daar na die volgende een beweeg word en staan in normatiewe teenstelling met woord-vir-woordvertaling (wat ook letterlike vertaling genoem word), wat beteken dat die betekenis van elke leksikale item in volgorde vertaal word.

Die persoon wat die term "betekenis-vir-betekenis" gevorm het, was Hieronimus in sy "Brief aan Pammachius", waarin hy gesê het dat "buiten natuurlik in die geval van die Heilige Skrif, waar selfs die sinsbou ’n geheim bevat," hy soos volg vertaal: "non verbum e verbo sed sensum de sensu" (nie woord vir woord nie, maar betekenis vir betekenis).

Hieronimus ontdek hier bes moontlik nie die konsep van betekenis-vir-betekenisvertaling nie. Die meeste geleerdes glo dat dit uitgevind is deur Cicero in "De Oratore" ("Oor die redenaar") toe hy gesê het dat wanneer hy uit Grieks in Latyn vertaal, "ek nie gedink het dat ek hulle vir die leser behoort uit te tel soos muntstukke nie, maar om hulle as ’t ware volgens gewig te betaal."

En hy vorm beslis nie eers die term "woord-vir-woord" nie, maar leen dit ook by Cicero, of moontlik by Horatius, wat die skrywer wat antieke verhale op ’n oorspronklike manier wil oorvertel soos volg gewaarsku hetː "Nec verbo verbum curabit reddere / fidus interpretes": "Moet hulle nie woord vir woord probeer vertaal [soos die een of ander] getroue vertaler nie."

Party het daardie deel van Horatius anders vertolk:

In sy voorwoord tot sy vertaling van "Ovidius" se "Epistels" van 1680 het John Dryden die ou terme "metafrase" vir woord-vir-woordvertaling en "parafrase" vir sin-vir-sinvertaling gebruik. Hy kry die teenstelling uit Quintilianus se Institutio Oratoria ("Institute van die Redenaarskuns") uit 95 HJ; Quintilianus het self die eerste term geleen by Philo Judaeus in sy "De vita Mosis" ("Die lewe van Moses") uit 20 VHJ.

Dryden se derde term is "nabootsing", waarby hy bedoel iets soos Horatius aangeraai het: om ’n tradisionele storie jou eie te maak deur "nie" getrou te vertaal nie (nie woord vir woord óf betekenis vir betekenis nie). Nie alle kommentators is egter so versigtig met hierdie terme nie. Baie het ’n eenvoudige binêre teenstelling gemaak tussen "vrye" vertaling en "letterlike" of "direkte" of "nabye" vertaling, en bedoel hulle by eersgenoemde iets wat vaagweg die hele kontinuum van betekenis-vir-betekenisvertaling tot vrye nabootsing dek en by laasgenoemde iets soos woord-vir-woordvertaling.

Eugene Nida se terme dinamiese en formele ekwivalensie word ook aanvaar as dat dit basies dieselfde as betekenis-vir-betekenis- en woord-vir-woordvertaling beteken, en Nida het dit dikwels ook so gebruik; maar sy oorspronklike definisie van dinamiese ekwivalensie was retories. Die idee was dat die vertaler so moet vertaal dat die "uitwerking" van die vertaling op die teikenleser bykans dieselfde as die uitwerking van die bronteks op die bronteksleser was.

Lawrence Venuti se konsep van domestisering of "vlotheid" is ook bedoel om iets soos die ou idee van betekenis-vir-betekenisvertaling vas te lê; soos Nida se onderskeid tussen dinamiese en formele ekwivalensie. Venuti se onderskeid is egter fundamenteel retories van aard, gefokus nie op die vormlike struktuur van sintaksis (segmentering) nie, maar op die verhouding tussen die vertaler en die teikenlesers. Soos Friedrich Schleiermacher se onderskeid tussen "om die skrywer na die leser te bring" (domestisering) en "om die leser na die skrywer te bring" (vervreemding), waarvan Venuti dit afgelei het, is die onderskeid tussen domestisering en vervreemding ’n hermeneutiese onderskeid wat gemik is op die etiek en politiek van vertaling en is gevolglik redelik ver van die taalkundige formalisme wat die segmentariese benaderings van betekenis-vir-betekenis- en woord-vir-woordvertaling volg. Maar daar is ook ’n sterk gevoel waarin domestisering ’n geohermeneutiese "herdink "van betekenis-vir-betekenisvertaling is, gegrond op die besef dat die ou voorkeur vir betekenis-vir-betekenisvertaling nie gebaseer is op suiwer formalisme nie, maar op ’n spesifieke veralgemeende hermeneutiek van "natuurlike taal" en maklike toeganklikheid vir teikenlesers wat nie te hard wil werk nie en geen begeerte het om hulle wêreld van voor af te bedink nie.

So fundamenteel is die onderskeid tussen betekenis-vir-betekenis- en woord-vir-woordvertaling vir twee millenniums van denke oor vertaling dat talle skrywers nuwe terme daarvoor ontwikkel het wat eintlik niks tot die onderskeid byvoeg nie. ’n Voorbeeld is Peter Newmark se onderskeid tussen "semantiese ekwivalensie" (woord-vir-woordvertaling) en "kommunikatiewe ekwivalensie" (betekenis-vir-betekenisvertaling).

Die tegniese term vir die benadering tot vertaling wat onderskei tussen betekenis-vir-betekenisvertaling en woord-vir-woordvertaling is "segmentering". Die twee metodes is in wese verskillende maniere om die bronteks vir vertaling te "segmenteer", in individuele woorde of frases, sinsnedes, sinne en groter tekseenhede.

In seldsame gevalle oorvleuel betekenis-vir-betekenisvertaling met woord-vir-woordvertaling. Byvoorbeeld, wanneer die Duitse sin "Johan ist nicht zu hause" vertaal word as "Johan is nie by die huis nie", is daardie teikenteks ’n "idiomatiese vertaling" van die hele sin wat ook woord vir woord as volg weergegee kan word:

Daar kan natuurlik ook geredeneer word dat "zu Hause" letterlik "na (die) huis" beteken en dat om dit as "by die huis" te vertaal dit nie as twee woorde weergee nie, maar as ’n samehangende idioom. Hierdie weergawe sou die bewering dat die vertaling "Johan is nie by die huis nie" "sowel" woord-vir-woord- as betekenis-vir-betekenisvertaling is ondermyn. "By die huis" sou ’n betekenis-vir-betekenis- wees, maar nie ’n woord-vir-woordvertaling nie.

Gevalle waar ’n betekenis-vir-betekenisvertaling identies aan ’n woord-vir-woordvertaling is, is uiters seldsaam omdat verskillende tale omtrent altyd sinne op verskillende maniere struktureer (van verskillende sintagmata of woordordes gebruik maak). Om ’n hele sin met naastenby dieselfde betekenis in ’n ander taal te weergee, moet ’n mens dus omtrent altyd die woordorde verander om die idiomatiese sintagmata van die teikentaal te weerspieël.

Die feit dat die meeste vertalers en vertaalkommentators betekenis-vir-betekenisvertaling bo woord-vir-woordvertaling verkies het, weerspieël die algemene aanname dat die doel van "alle" vertaling is om die betekenis van die bron op ’n manier oor te dra wat vir die teikenleser maklik toeganklik sal wees. Voorstaanders van verskeie literalismes (insluitende vervreemdingsvorme) stem nie met daardie veralgemening saam nie.

Vrye vertaling behels die volgende (soos saamgevat in "Die vertaling as kuns", 1958):


Die vertaler is slegs hierdie vryheid veroorloof mits hy versigtig te werk gaan. Eenvoudige taal kan byvoorbeeld beeldspraak vervang. Nalatige of onnoukeurige uitdrukkings in die oorspronklike teks kan reggemaak word. Indien die persoonlikheid en persoonlike smaak van die vertaler deurskemer en die skrywer s'n verdring maak dit nie eintlik saak nie - vertalings moet immers nie die skrywer op die voet (slaafs) navolg nie.

Bogenoemde reëls kan sowel baie goeie, as baie swak vertalings te voorskyn bring.

 toon in haar boek "Les traductions hollandaises de Racine au XVIIe et au XVIIIe Siècle" (1936) enkele voorbeelde van powere vrye vertalings deur die Nederlandse vertalers in die 18de eeu. Die vertalings van die Fransman, Jean Racine, se klassieke dramas en gedigte wat spesifiek let op die foltering en konflikte van die afgeswoegde hart, maak van die werk so te sê 'n parodie. Daardie aandag word openlik wegbeweeg van die menslik tragiese af en vestig dit op die materiële werklikheid in sy afgryslikste gedaante. Die stompsinnigheid, versoete en burleske vertolking, asook om van 'n tragedie afwisselende melodramatiese tranetrekker én klug te maak wat ru en grof is, het alles te make met die onkundigheid van die vertaler. Nie alleen het die vertalers geen besef van die klassieke gees gehad nie, maar hul kon ook nie die peil van die Racine se genialiteit ewenaar of verhef nie. 

Sulke ruwe en banale realisme wat die klassieke terughou verander die fatsoenlikheid na onbeskoftheid. Enkele voorbeelde is H. van Bracht ("Fedra" en "Hippolytus") wat "Je ne veux que l'honneur de l'attacher moimême" verander na "Ik ben alleen met de eer van bedgenoot vernoegd" en A. Bogaert ("De Pleiters") wat "Bon, a si bon marche l'on ne bat point les gens" verander na "Neen, zo goed koop te slaan, dat zal in't minst niet lukken; Heb jy die kneepen in jou gat, zo schyt die nukken vry uit."

Aan die ander kant lig se "Translation, an Elizabethan Art" (1931) weer Engelse vertalings uit wat as meesterlik beskou kan word. Hoewel die Engelse in die Elizabethaanse tydperk se enigste beperking dikwels hul onvermoë van die brontaal was, het hul suiwerheid en natuurlikheid van die Engelse taal hiervoor vergoed. Dikwels gaan dit gepaard met die robuustheid en lewendigheid wat die styl betref; sterker en skilderagtiger uitdrukkings; die toon van die omgangstaal, asook die kernagtige en idiomatiese taalgebruik. Die tweegesprek in Engels verloop bondig en vlot.

Hoewel North die intensiteit van Plutarchus verhoog het, was dit ten koste van die kennis en inhoud van die oorspronklike werk. So het North Plutarchus in 'n Engelsman verander en die heidense godsdiens gemoderniseer - dit is 'n duidelike anachronisme. Ander kenmerke uit Oudgriekeland word 'n Engelse Protestante karakter gegee. North praat met meer ridderlikheid oor dames, en sy vertaling word gekleur deur sy eie gevoelens. 



</doc>
<doc id="102086" url="https://af.wikipedia.org/wiki?curid=102086" title="Sargon II">
Sargon II

Sargon II (Akkadies "Šarru-ukin", "hy [= die god] het die koning ferm gemaak"; bewind 722 tot 705 v.C.) was ’n Assiriese koning. Hy het in 722 v.C. die heerser van die Nieu-Assiriese Ryk geword ná die dood van Salmaneser V. In sy inskripsies beeld hy homself uit as ’n nuwe persoon en verwys selde na sy voorgangers. Tog het hy dieselfde naam, "Šarru-ukin", aangeneem as Sargon van Akkad, wat die eerste Semitiese Ryk in die streek sowat 16 eeue vroeër gestig het. "Sargon" is die Bybelse spelling van die naam.

Sargon II was die seun van Tiglat-Pileser III en het blykbaar die troon van sy broer Salmaneser V in ’n gewelddadige staatsgreep afgeneem. Hy was reeds middeljarig toe hy koning word en is bygestaan deur sy seun kroonprins Sanherib. 

Aan die begin van sy bewind het Sargon te doen gehad met wydverspreide rebellies. Marduk-apla-iddina II, ’n hoofman van die Galdeeuse stamme in die suide, het homself tot koning van Babilon verklaar en is in 721 v.C. as koning gekroon. In 720 v.C. het Sargon en Marduk-apla-iddina op die vlaktes oos van Babilon oorlog gemaak. Marduk-apla-iddina is deur Elam ondersteun. Die Elamitiese soldate het die Assiriese leër teruggedryf en Marduk-apla-iddina het beheer oor die suide asook die titel koning van Babilon behou.

In 717 v.C. het Sargon die Siries-Hetitiese stad Carchemish aan die Bo-Eufraat aangeval en so bestaande verdrae met die stad verbreek. Met sy buit het hy egter sy leër befonds.

In 716 v.C. het hy teen die Manneërs opgeruk waar die heerser Aza van die troon afgesit is deur Ullusunu met die hulp van Urartu. Sargon het die hoofstad, Izirtu, oorgeneem en nuwe basisse gebou in Medië. In 715 v.C. het nog basisse gevolg: Kar-Nabu, Kar-Sin en Kar-Ishtar — almal genoem na Babiloniese gode en herbevolk deur Assiriërs.

Die agtste veldtog van Sargon teen Urartu in 714 v.C. is welbekend uit ’n brief van Sargon aan die god Assur (wat in die stad Assur ontdek is en nou in die Louvre is), asook reliëfs in die Paleis van Dur-Sharrukin. In die brief en op die reliëfs word die hele oorlog beskryf.
Sargon het die vrugbare land aan die wester- en suideroewer van die Urmiameer geplunder en oeste verbrand. Van daar het hy noord opgeruk, waar die mense betyds gevlug het. Sargon beweer hy het altesaam 430 dorpe verwoes. Van daar het Sargon Urartu se tempel vir die god Haldi en sy vrou, Bagbartu, by Musasir geplunder; die beskrywing van sy buit beslaan 50 kolomme in sy brief aan Assur. Meer as ’n ton goud en vyf ton silwer is onder meer deur die Assiriërs gebuit; daar was altesaam 334 000 voorwerpe. Musasir is ook geannekseer. 

In 713 v.C. het Sargon tuis gebly terwyl sy soldate onder meer Karalla, Tabal en Sisilië verower het. Persiese en Mediese heersers het heffings betaal. In 711 v.C. is Gurgum verower. 

Onder sy bewind het Assirië die neerlaag van die koninkryk Israel voltooi, Samaria ingeneem ná ’n beleg van drie jaar en die inwoners verban. Dit het die basis vir die legendes oor die 10 verlore stamme van Israel geword.

Volgens die Bybel is ander mense, die Samaritane, na Samaria gebring onder Sargon se voorganger, Salmaneser V (2 Kon 18). Sargon se naam verskyn eintlik net een keer in die Bybel, in Jes 20:1, wat handel oor die Assiriese verowering van Asdod in 711 v.C.

In 710 v.C. het Sargon veilig genoeg in sy heerskappy gevoel om teen sy Babiloniese aartsvyand Marduk-apla-iddina II op te ruk. Hy het Babilon eindelik beleër en Marduk-apla-iddina het gevlug. Sargon het toe in 710 v.C. koning van Assirië en Babilonië geword en dus dié dubbele monargie herstel. 

Sargon het hierna in die suide gebly om in beheer te bly van die Arameërs en Chaldeërs van die laer Eufraat, sowel as die Sutiese nomades.

Sargon is in 705 v.C. dood in ’n neerlaag teen die Kimmeriërs terwyl hy hulle uit Antieke Iran verdryf het waar hulle Sargon se Persiese en Mediese leenmanne aangeval het. Hulle het die koninkryke Urartu en Frigië verwoes voordat die Assiriërs hulle eindelik kon verslaan. Sargon is opgevolg deur sy seun Sanherib ("Sin-ahhe-eriba".) 




</doc>
<doc id="102087" url="https://af.wikipedia.org/wiki?curid=102087" title="Sanherib">
Sanherib

Sanherib (Akkadies: "Sîn-ahhī-erība", "Sin het (verlore) broers vir my vervang"; 705–681 v.C.) was ’n koning van Assirië. Hy was die seun van Sargon II en het hom opgevolg. Hy was die vader van Esarhaddon en oupa van Assurbanipal.

Sy naam is geskryf as "Sîn-aḫḫē-eri-ba". Hy was ook bekend as Sennacherib.

Sanherib word veral onthou vir sy militêre veldtogte teen Babilon en Juda en sy bouprogramme, veral in sy hoofstad, Nineve. Sy grootste kommer tydens sy bewind was die "Babiloniese probleem", die weiering van die Babiloniërs om Assiriese heerskappy te aanvaar, wat gelei het tot sy verwoesting van Babilon in 689 v.C. Verdere veldtogte is in Sirië-Palestina uitgevoer, wat opgeneem is in die Bybelboek 2 Konings, asook in die berge oos van Assirië, teen die koninkryke van Anatolië en teen die Arabiere in die Noord-Arabiese woestyne. 

Sanherib was ook ’n ywerige bouer en onder hom het Assiriese kuns ’n hoogtepunt bereik. Hy het Nineve verfraai, ’n kanaal van 50 km lank laat bou om water na die stad te bring, en ’n enorme paleis laat bou wat die prototipe van die legendariese Hangende Tuin van Babilon kon bevat het.

Sanhrib is in 681 v.C. in vreemde omstandighede vermoor, blykbaar deur sy oudste seun. (Sy aangewese opvolger, Esarhaddon, was die jongste.) Sy dood is in Babilon beskou as ’n goddelike straf vir sy verwoesting van dié stad.



</doc>
<doc id="102088" url="https://af.wikipedia.org/wiki?curid=102088" title="Esarhaddon">
Esarhaddon

Esarhaddon (Akkadies: "Aššur-ahu-iddin", "Assur het ’n broer gegee") was ’n koning van Assirië wat van 681 tot 669 v.C. regeer het. Hy was die jongste seun van Sanherib en die Wes-Semitiese koningin Naqi'a, Sanherib se tweede vrou.

Omdat Esarhaddon die jongste seun was en deur sy pa as sy opvolger aangewys is, het sy ouer broers teen hom in opstand gekom en hy is uit Assirië verdryf.

Sanherib is in 681 v.C. vermoor, waarskynlik deur sy oudste seun of seuns. Esarhaddon het toe na Nineve teruggekeer en sy broers in ’n burgeroorlog verslaan. Hy is in die lente van 681 v.C. amptelik tot koning verklaar. In dieselfde jaar het hy Babilon begin herbou, insluitende die bekende Esagila en die Ekur by Nippur (strukture wat soms met die Toring van Babel verbind word). Hy het ook die Assiriese heiligdom Esharra in Assur laat herbou. 

Esarhaddon se eerste militêre veldtogte was gemik teen die nomadiese stamme van Suid-Mesopotamië wat die Assiriese boere aangeval het. In 679 v.C, het hy die Kimmeriërs, wat sy oupa Sargon II doodgemaak het, verslaan. 

Die koning van Sidon, wat in opstand teen die Assiriese koning gekom het, is in 677 v.C. verslaan en onthoof. Die stad is verwoes en die inwoners na Assirië verban. ’n Gedeeltelik bewaarde verdrag met Tirus noem die konings van Juda, Edom, Moab, Gaza, Ekron, Bublos, Arwad en ander as Assiriese bondgenote. Daarna het hy onder meer die Manneërs, Skitiërs en Gutiërs aangeval. Die Mede was ook die teiken van ’n veldtog. ’n Veldtog teen Antieke Egipte het blykbaar misluk. 

In 672 v.C. is kroonprins Sin-iddina-apla, die oudste seun en aangewese opvolger van Esarhaddon, dood terwyl die tweede oudste seun, Shamash-shum-ukin, die koning van Babilon sou word. Die jongste seun, Assurbanipal, het dus die kroonprins van Assirië geword, maar hy was baie ongewild in die hof en onder die priesters. Kontrakte is aangegaan met vooraanstaande Assiriërs, lede van die koninklike familie en buitelandse heersers om hul lojaliteit aan die kroonprins te verseker. 

In 671 v.C het Esarhaddon oorlog verklaar teen farao Taharqa van Antieke Egipte. In die somer van dié jaar het hy Memphis verower, en Taharqa het na Bo-Egipte gevlug. Esarhaddon het homself nou "koning van Egipte, Patros en Koesj" genoem en ’n oorwinningstele opgerig. Die oomblik toe die koning Egipte verlaat, het die land egter in opstand gekom teen Assiriese heerskappy.

Esarhaddon het sy generaal, Sha-Nabu-shu, na die Nylvallei gestuur om orde in Egipte te herstel en in 669 v.C. is hy self daarheen, maar hy is in die herfs van dié jaar skielik in Harran dood. Hy is deur Assurbanipal opgevolg as koning van Assirië en deur Shamash-shum-ukin as koning van Babilonië.




</doc>
<doc id="102089" url="https://af.wikipedia.org/wiki?curid=102089" title="Assurbanipal">
Assurbanipal

Assurbanipal (Akkadies: "Aššur-bāni-apli", "Assur is die skepper van ’n erfgenaam"; 668 – c. 627 v.C.) was ’n koning van Assirië. Hy was die seun van Esarhaddon en die laaste sterk heerser van die Nieu-Assiriese Ryk. Hy is bekend vir sy versameling van ’n groot hoeveelheid wigskrifdokumente vir sy koninklike paleis by Nineve. Die versameling, bekend as die Biblioteek van Assurbanipal, is nou in die Britse Museum.

In die Bybelboek Esra word hy Asenappar genoem en die Romeinse historikus Justinus identifiseer hom as Sardanapalus.

Assurbanipal se pa was Esarhaddon, die jongste seun van Sanherib, wat die erfgenaam geword het nadat die kroonprins, Ashur-nadin-shumi, deur rebelle as leenman van Babilon afgesit is. 

In 672 v.C. is kroonprins Sin-iddina-apla, die oudste seun en aangewese opvolger van Esarhaddon, dood terwyl die tweede oudste seun, Shamash-shum-ukin, die koning van Babilon sou word. Assurbanipal, wat die jongste was, het dus die kroonprins van Assirië geword, maar hy was baie ongewild in die hof en onder die priesters. Kontrakte is aangegaan met vooraanstaande Assiriërs, lede van die koninklike familie en buitelandse heersers om hul lojaliteit aan die kroonprins te verseker.

Esarhaddon is in 669 v.C. skielik dood terwyl hy Egipte wou binneval en Assurbanipal het hom in Assirië opgevolg.

Hoewel Assurbanipal eindelik gewild was as koning, is hy bekend vir sy wreedheid teenoor sy vyande. Op sommige beelde sit hy ’n hondeketting deur die kakebeen van ’n verslane koning en laat hom soos ’n hond in ’n hok bly. 

Hy het nie net die troon geërf nie, maar ook die voortdurende oorloë teen Egipte en Koesj/Nubië. Hy het in 667 v.C. ’n leër teen hulle gestuur wat die Nubiese koning van Egipte, Taharqa, naby Memphis verslaan het. Ná Taharqa se dood in 664 v.C. het sy nefie en opvolger, Tantamani, Bo-Egipte binnegeval en Thebe sy hoofstad gemaak. Assurbanipal het Egipte weer aangeval en verslaan, en Thebe geplunder. 

Assirië was teen dié tyd die grootste ryk wat daar nog in die wêreld was. Dit het gestrek van die Kaukasus in die noorde tot Noord-Afrika in die suide, en van die Oos-Middellandse See in die weste tot Sentraal-Iran in die ooste. Die heersers van Babilonië, die Chaldeërs, Mede, Perse, Egipte, Elam, Gutium, Frigië, Mannea, Aramea, Urartu, Lidië, Silisië, Kommagene, Fenisië, Israel, Juda, Samarra, Moab, Edom, Nabatea, Arabië, die Nieu-Hetiete, Nubië, Skitië, Kimmerië, Armenië en Siprus was aan hom onderdanig en daar was min probleme tydens sy bewind.

Spanning het egter tussen Assurbanipal en sy broer Shamash-shum-ukin in Babilonië ontstaan en in 652 v.C. het Babilon in opstand gekom. Hul bondgenote teen Assiriese heerskappy was onder andere die Chaldeërs, Arameërs, Gutiërs, Arabiere en Nabateërs. Shamash-shum-ukin het amptelik verklaar dat Assurbanipal net die goewerneur van Nineve en dus sy onderdaan is. Die Assiërs het egter die Babiloniërs verslaan toe hulle aanval. Shamash-shum-ukin is dood en die stad het oorgegee. 

In die laaste dekade van Assurbanipal se bewind was daar vrede in Assirië, maar die land het begin agteruitgaan weens ooruitbreiding, ’n gebrek aan geld uit die verwoeste kolonies en te min soldate om die orde in die groot ryk te handhaaf. 

Ná Assurbanipal se dood in 627 v.C. is hy deur Ashur-etil-ilani (626 – 623 v.C.) opgevolg. Burgeroorloë sou Assirië egter eindelik tot ’n val bring. Ashur-etil-ilani is in 623 v.C. deur ’n generaal van die troon afgesit wat ook tot koning van Babilonië verklaar is. Te midde van verdere burgeroorloë het leenstate ophou heffings betaal en eindelik was Assirië so swak dat ’n alliansie van Babiloniërs, Chaldeërs, Mede, Perse, Skitiërs en Kimmeriërs dit tussen 616 en 605 v.C. verslaan het.




</doc>
<doc id="102093" url="https://af.wikipedia.org/wiki?curid=102093" title="Joshua Nkomo">
Joshua Nkomo

Joshua Mqabuko Nyongolo Nkomo (19 Junie 1917 – 1 Julie 1999) was die stigter en leier van die Zimbabwean African People's Union (ZAPU), asook 'n lid van die Ndebele (Kalanga)-stam.

Nkomo was 'n vakbondleier, wat die president van die verbode Nasionale Demokratiese Party geword het, en is vir tien jaar deur Rhodesië se destydse wit regering tronk toe gestuur. Ná sy vrylating het ZAPU tot die val van die regering bygedra, maar in konflik met die mededinger ZANU-groep gekom, wat deur Robert Mugabe gelei is. Net na 'n omstrede samesmelting tussen ZAPU en ZANU, moes hy uit vrees vir sy lewe die land uit vlug.

Hy het verskeie byname gehad, onder andere "Umafukufuku", "Vader Zimbabwe" en "Chibwechitedza", die gladde rots.



</doc>
<doc id="102102" url="https://af.wikipedia.org/wiki?curid=102102" title="Warren Whiteley">
Warren Whiteley

Warren Whiteley (gebore in Durban, 18 September 1987) is 'n Springbokrugbyspeler wat vir die Goue Leeus in die Curriebeker en die Lions in Superrugby speel. Whiteley word op 23 Mei 2017 aangewys as Suid-Afrika se 58ste Springbokkaptein vir drie toetse teen die Franse toerspan.



</doc>
<doc id="102103" url="https://af.wikipedia.org/wiki?curid=102103" title="Jesse Kriel">
Jesse Kriel

Jesse Kriel (gebore in Kaapstad, 15 Februarie 1994) is 'n Springbokrugbyspeler wat vir die in Superrugby speel. Hy was ook deel van Suid-Afrika se span tydens die Rugbywêreldbeker 2015 en die Rugbywêreldbeker 2019.

Kriel was die eerste keer ingesluit in the Springbokgroep vir die 2015-Rugbykampioenskapreeks. Hy het die eerste keer opgedraf vir die Springbokke teen Australië op 18 Julie 2015 in Brisbane.



</doc>
<doc id="102105" url="https://af.wikipedia.org/wiki?curid=102105" title="Nunavik">
Nunavik

Nunavik  (Inuktitut: "ᓄᓇᕕᒃ") bestaan uit die noordelike derde van Quebec-provinsie, Kanada in Kativik, 'n deel van die Nord-du-Québec-streek. Dit beslaan 'n gebied van 443 684,71km2 noord van die 55ste parallel, en is die tuiste van die Inuïete van Quebec. Meeste van die 12 090 inwoners, waarvan 90% Inuïete is, bly in veertien dorpies langs die kus of in die Cree-gereserveerde gebied (TC) van Whapmagoosti, naby die noordelike dorp van Kuujjuarapik.

Nunavik beteken "groot land" in die plaaslike Inuïtiese dialek, en die Inuïete van die streek noem hulself "Nunavimmuit". Tot 1912 was die gebied deel van die Distrik van Ungava van die Noordwestelike Gebiede.

Onderhandelinge vir streeksoutonomiteit en die uitsortering van uitstaande grondeise het in die 2000's plaasgevind. Die streek se hoofstad sou Kuujjuaq gewees het. Onderhandelinge vir die bevordering van die Inuïete se politieke regte is steeds aan die gang.

Nunavik is 'n enorme streek, groter as die staat Kalifornië in die Verenigde State, geplaas in die noordelikste dele van Quebec. Dit lê in beide die Arktiese en subarktiese klimaatstreke. Altesaam bly daar ongeveer 12 000 mense in Nunavik se gemeenskappe, en die totaal is besig om te groei.

Nunavik is verdeel vanaf die Nunavut-gebied deur Hudson-baai in die weste en die Hudson-seestraat en Ungava-baai in die noorde. Nunavik deel 'n grens met die Côte-Nord streek van Quebec en die Labrador-streek van die provinsie van Newfoundland en Labrador. Die Ungava-skiereiland vorm die noordelike twee-derdes van die streek.

Nunavik het veertien dorpe, bevolk deur 'n Inuit-meerderheid. Die hoofdorp en administratiewe sentrum in Nunavik is Kuujjuaq, op die suidelike kus van Ungava Baai; die ander dorpe is Inukjuak (waar die film "Nanook of the North" geskiet was), Salluit, Puvirnituq, Ivujivik, Kangiqsujuaq, Kangiqsualujjuaq, Kangirsuk, Tasiujaq, Aupaluk, Akulivik, Quaqtaq, and Umiujaq. Die dorpe se bevolking, volgens die 2011 sensus, wissel vanaf 2 375 in Kuujjuaq tot 195 in  Aupaluk.

Daar is geen padskakels tussen Nunavik en suidelike Quebec nie, maar die Trans-Taiga Pad van die Jamésie-streek eindig naby die 55ste parallel op die Caniapiscau Reservoir, 'n paar honderd kilometer suid van Kuujjuaq. Daar is 'n lugdiens tot alle dorpe jaarlank en seisoenale skeepsvaart in die somer en herfs. Dele van die binneland van suidelike Nunavik kan ook bereik word deur verskeie staproetes te volg wat noord gaan vanaf Schefferville.

Daar is drie bekende meteoorkraters in Nunavik: Pingualuitkrater, Couturekrater, en La Moineriekrater.



</doc>
<doc id="102106" url="https://af.wikipedia.org/wiki?curid=102106" title="Tshing">
Tshing

Tshing is 'n hoofsaaklik swart nedersetting in die Noordwes-provinsie van Suid-Afrika. Dit is aangrensend aan Ventersdorp geleë.



</doc>
<doc id="102107" url="https://af.wikipedia.org/wiki?curid=102107" title="Makokskraal">
Makokskraal

Makokskraal is 'n landelike nedersetting in die Noordwes-provinsie van Suid-Afrika. Dit is tussen Ventersdorp en Coligny aan die N14 nasionale pad geleë.



</doc>
<doc id="102108" url="https://af.wikipedia.org/wiki?curid=102108" title="Vlieger">
Vlieger

Vlieger is 'n hoofsaaklik swart nedersetting in die Noordwes-provinsie van Suid-Afrika. Dit is noord van Ventersdorp geleë.



</doc>
<doc id="102109" url="https://af.wikipedia.org/wiki?curid=102109" title="Welgevonden">
Welgevonden

Welgevonden is 'n hoofsaaklik swart nedersetting in die Noordwes-provinsie van Suid-Afrika. Dit is noord van Ventersdorp geleë.



</doc>
<doc id="102110" url="https://af.wikipedia.org/wiki?curid=102110" title="Bruidegomskraal">
Bruidegomskraal

Bruidegomskraal is 'n hoofsaaklik swart nedersetting in die Noordwes-provinsie van Suid-Afrika. Dit is noord van Ventersdorp op die R30-pad na Derby geleë.



</doc>
<doc id="102111" url="https://af.wikipedia.org/wiki?curid=102111" title="Appeldraai">
Appeldraai

Appeldraai is 'n 100% swart nedersetting in die Noordwes-provinsie van Suid-Afrika. Dit is noord van Ventersdorp geleë.



</doc>
<doc id="102112" url="https://af.wikipedia.org/wiki?curid=102112" title="Goedgevonden B">
Goedgevonden B

Goedgevonden B is 'n 99.7% swart nedersetting, suid van Mahikeng in die Ngaka Modiri Molema-distriksmunisipaliteit van die Noordwes-provinsie van Suid-Afrika.



</doc>
<doc id="102113" url="https://af.wikipedia.org/wiki?curid=102113" title="GaMogopa">
GaMogopa

GaMogopa is 'n 99% swart nedersetting in die Noordwes-provinsie van Suid-Afrika. Dit is 25 km noord van Ventersdorp geleë.



</doc>
<doc id="102114" url="https://af.wikipedia.org/wiki?curid=102114" title="Doornkop, Noordwes">
Doornkop, Noordwes

Doornkop is 'n 98% swart nedersetting in die Noordwes-provinsie van Suid-Afrika. Dit is 18 km noord van Ventersdorp geleë.



</doc>
<doc id="102115" url="https://af.wikipedia.org/wiki?curid=102115" title="Skopos-teorie">
Skopos-teorie

Skopos-teorie is ’n konsep uit die veld van vertaalstudies. Dit voorsien insig in die aard van vertaling as ’n doelgerigte aktiwiteit, wat direk van toepassing is op elke vertaalprojek.

Dit is deur die Duitse taalkundige Hans Vermeer gevestig en bestaan uit die idee dat vertaling en tolking hoofsaaklik die funksie van die bron- en teikenteks in ag neem.

Skopos-teorie fokus op vertaling as 'n aktiwiteit met 'n doel of oogmerk en op die voorgenome ontvanger of gehoor van die vertaling. Om te vertaal beteken om 'n teikenteks in 'n teikenomgewing te produseer met 'n teikendoel en teikenontvangers in teikenomstandighede. In skopos-teorie is die status van die bronteks laer as in ekwivalensiegebaseerde vertaalteorieë. Die bron is 'n "aanbod van inligting", wat die vertaler in 'n "aanbod van inligting" vir die teikengehoor verander.

Paul Kussmaul skryf oor hierdie teorie: "Die funksionele benadering is nou verwant aan die "Skopos-teorie". Die funksie van 'n vertaling hang af van die kennis, verwagtinge, waardes en norme van die teikenlesers, wat weer beïnvloed word deur die situasie waarin hulle hulle bevind en deur die kultuur. Hierdie faktore bepaal of die funksie van die bronteks of gedeeltes van die bronteks behou kan word, of selfs gewysig of verander moet word."



</doc>
<doc id="102116" url="https://af.wikipedia.org/wiki?curid=102116" title="Grootbrulpadda">
Grootbrulpadda

Die grootbrulpadda ("Pyxicephalus adspersus") is 'n padda wat voorkom in die binneland van Suidelike Afrika. Die padda se lengte wissel van 15 – 20 cm en is olyfgroen en die pens is oranjegeel. Hy bly ondergronds in die droë winter maar kom na swaar somerreën uit om tydelike panne in die grasveld te beset. Sy roep is 'n diep, stadige brul. Sy getalle is besig om te daal in die Hoëveld. In Engels staan die padda bekend as die "African bullfrog".



</doc>
<doc id="102120" url="https://af.wikipedia.org/wiki?curid=102120" title="Biblioteek van Assurbanipal">
Biblioteek van Assurbanipal

Die Biblioteek van Assurbanipal, wat genoem is na die groot koning Assurbanipal van die Nieu-Assiriese Ryk, is ’n versameling van duisende kleitablette en -fragmente met ’n verskeidenheid inligting uit die 7de eeu v.C.. Daaronder is die bekende "Heldedig van Gilgamesj". Weens die slordige hantering van die oorspronklike materiaal is ’n groot deel daarvan onherstelbaar beskadig en is dit onmoontlik vir geleerdes om baie van die tekste te rekonstrueer.

Die tablette is ontdek op die terrein van die ou stad Nineve, die hoofstad van Assirië in Noord-Mesopotamië (in die hedendaagse Irak).

Volgens Oud-Persiese en Armeense tradisies was Alexander die Grote so beïndruk met die biblioteek toe hy dit sien dat dit hom laat besluit het om sy eie biblioteek te bou. Hy is dood voordat hy dit kon doen, maar sy vriend en opvolger in Antieke Egipte, Ptolemeus I Soter, het die projek begin wat later die beroemde Biblioteek van Alexandrië sou word.

Assurbanipal was bekend as ’n sterk krygsheer, maar hy was ook ’n intellektueel wat geletterd was en beide Akkadies en Sumeries kon lees en skryf. Hy was ook ’n passievolle versamelaar van tekste en tablette. Hy het skribas na elke streek in die Nieu-Assiriese Ryk gestuur om antieke tekste te versamel. Hy het ook geleerdes en skribas gehuur om veral Babiloniese tekste te kopieer.

Assurbanipal was nie skaam om oorlogsbuit te gebruik om sy biblioteek te vul nie. Hy was wreed teenoor sy vyande en het hulle gedreig om materiaal uit Babilonië en omringende gebiede te bekom.

Die biblioteek bevat sowat 30 000 tablette en geskrewe borde, hoewel die meeste daarvan gebreek is. Daar is sowat 6 000 tablette in verband met wette, buitelandse korrespondensie en afsprake, adellike deklarasies en finansiële sake. Van die oorblywende tekste bevat voorspellings, omens en gesange oor verskillende gode, terwyl ander handel oor mediese sorg, sterre- en letterkunde. Net 10 bevat ritmiese gedigte soos heldedigte en mites. Dit sluit in die "Heldedig van Gilgamesj", ’n skeppingsverhaal; die mite van Adapa, die eerste man; en stories soos "Die Arm Man van Nippur".

Die tekste is hoofsaaklik in Akkadiese wigskrif geskryf; ander is van onsekere afkoms. Die tablette is dikwels volgens vorm en inhoud georganiseer. Dié met vier kante het gewoonlik inligting oor finansies bevat en ronde tablette inligting oor landbou.

Nineve is in 612 v.C. verwoes deur ’n koalisie van Babiloniërs, Skitiërs en Mede, ’n Antieke Iranse volk. Daar word geglo van die tablette is gedeeltelik gebak in ’n groot brand wat die paleis verwoes het. Ironies het dié vernietigende voorval gehelp om die tablette te bewaar.

Die databasis van die Britse Museum bevat 30 943 "tablette" in die hele versameling, en die kurators van die museum het ’n bywerking van die katalogus voorgestel as deel van die "Ashurbanipal Library Project".

Daar was waarskynlik ’n veel groter versameling dokumente in die biblioteek, waarvan dié op was, leer en moontlik papirus in die brand verwoes is.





</doc>
<doc id="102121" url="https://af.wikipedia.org/wiki?curid=102121" title="Grumman C-2 Greyhound">
Grumman C-2 Greyhound

Die Grumman C-2 Greyhound is 'n tweelingenjin, hoëvlerk vragvliegtuig, wat ontwerp is om voorraad, pos en passasiers van en na die vliegdekskepe van die Amerikaanse Vloot te vervoer. Sy primêre missie is draeraanboordaflewering. Die vliegtuig bied logistieke ondersteuning wat van kritieke belang is vir vliegdekgevegsgroepe. Die vliegtuig word hoofsaaklik gebruik om hoë prioriteitsvrag, pos en passasiers tussen vliegdekskepe en landbasisse te vervoer, en kan ook vrag soos stralerenjins en spesiale onderdele aflewer.

Prototipes van die C-2 het die eerste keer in 1964 gevlieg en volle produksie het die volgende jaar gevolg. Die aanvanklike Greyhound vliegtuie is opgeknap in 1973. In 1984 is meer C-2As bestel onder die naam "Reprocured C-2A" of C-2A(R). Die C-2As is toegerus met opgedateerde skroewe (vermeerder van 4 na 8 blaaie) en nuwer navigasie.

Die C-2 het vier vertikale stabiliseerders, waarvan drie toegerus is met roere. 'n Enkele vertikale stertstabiliseerder, groot genoeg vir voldoende rigtingbeheer, sou die vliegtuig te hoog gemaak het om in 'n loods op 'n vliegdekskip te pas. Die vier-stabiliseerder opset het die voordeel dat die buiteboord-roeroppervlaktes direk in lyn met die skroefspoel geplaas kon word. Dit verskaf sodoende effektiewe rigtingbeheer tot en met 'n lae lugspoed, soos tydens opstyg en landing.

Die C-2A word aangedryf deur twee Allison T56 turboskroefenjins en kan 4 500 kg (10 000 pond) se vrag, passasiers of beide dra. Dit kan ook bedlêende pasiënte in mediese ontruimingsmissies vervoer. 'n Hokstelsel of vervoerstaander hou vrag in plek tydens lansering en landing op vliegdekskepe. Die groot agterste vragdeur en vragoprit met 'n aangedrewe katrol vergemaklik vraglaai en -aflaai vir 'n vinnige omkeertyd.

Die Greyhound se vermoë om voorraad en personeel per lug oor te dra, sy vlerke op te vou, en krag op te wek vir enjinaansitter- en ander gebruike bied 'n operasionele veelsydigheid wat in geen ander vragvliegtuig gevind word nie.



</doc>
<doc id="102122" url="https://af.wikipedia.org/wiki?curid=102122" title="Heldedig van Gilgamesj">
Heldedig van Gilgamesj

Die Heldedig van Gilgamesj is ’n epiese gedig uit antieke Mesopotamië. Dit dateer uit die 3de Dinastie van Ur (omstreeks 2100 v.C.) en word dikwels beskou as die eerste groot letterkundige werk. Die letterkundegeskiedenis van Gilgamesj begin met vyf Sumeriese gedigte oor "Bilgamesj" (die Sumeries vir Gilgamesj), die koning van Uruk. Dié onafhanklike stories is later saamgevoeg as een heldedig. Die eerste weergawe wat behoue gebly het, bekend as die "Oud-Babiloniese weergawe", dateer van die 18de eeu v.C.. Net ’n paar kleitablette daarvan bestaan nog. Die latere "standaardweergawe" dateer van die 13de tot 10de eeu v.C. Sowat twee derdes van dié langer weergawe (12 tablette) is al ontdek: van die beste eksemplare in die ruïnes van die Biblioteek van Assurbanipal uit die 7de eeu v.C.

Die eerste helfte van die heldedig bespreek Gilgamesj, die koning van Uruk, en Enkidu, ’n wilde man wat deur die gode geskep is om Gilgamesj se verdrukking van die mense van Uruk stop te sit. Ná ’n aanvanklike stoeigeveg raak Gilgamesj en Enkidu groot vriende. Saam reis hulle na Berg Cedar en verslaan Humbaba, sy monsteragtige bewaker. Later maak hulle die Bul van die Hemel dood wat die godin Isjtar stuur om Gilgamesj te straf omdat hy haar toenaderings verwerp het. As straf vir dié dade veroordeel die gode Enkidu ter dood.

In die tweede helfte van die heldedig onderneem Gilgamesj, wat treur oor die dood van Enkidu, ’n lang en gevaarlike reis om die geheim van die ewige lewe te ontdek. Hy leer eindelik: "Die lewe, waarvoor jy soek, sal jy nooit vind nie. Want toe die gode die mens geskape het, het hulle die dood deel van hom gemaak, en die lewe in hul eie hande weerhou." Danksy sy groot bouprojekte, sy weergawe van ’n wyse man se advies en wat ’n onsterflike man vir hom vertel het oor die Groot Vloed, oorleef Gilgamesj se roem egter sy dood.



</doc>
<doc id="102123" url="https://af.wikipedia.org/wiki?curid=102123" title="Gebande rubberpadda">
Gebande rubberpadda

Die Gebande rubberpadda ("Phrynomantis bifasciatus") is 'n padda wat voorkom in die noorde van die Noordwes en Limpopo, die ooste van Mpumalanga en die noorde van KwaZulu-Natal. Die padda word 6 cm lank. Die padda is blinkswart met breë rooi, pienk of geel strepe langs die kante van die rug en oor die pote.



</doc>
<doc id="102124" url="https://af.wikipedia.org/wiki?curid=102124" title="Gilgamesj">
Gilgamesj

Gilgamesj (Akkadies: , Gilgameš, Sumeries: , Bilgamesj) is die hoofkarakter in die Akkadiese epiese gedig "Heldedig van Gilgamesj", wat beskou word as die eerste groot letterkundige werk, asook in vroeëre Sumeriese gedigte. In die heldedig is Gilgamesj ’n halfgod met bomenslike krag wat die stadsmure van Uruk bou om sy volk te beskerm en op reis gaan om die ewige lewe te vind.

Gilgamesj word gewoonlik deur geleerdes as ’n historiese figuur beskou omdat geskrifte ontdek is wat sy bestaan en dié van ander mense in die heldedig bevestig. Hy was waarskynlik ’n koning iewers tussen 2800 en 2500 v.C. Volgens die Sumeriese Koningslys het Gilgamesj 126 jaar lank oor Uruk regeer. 

Volgens ’n uitgebreide koningslys het hy en sy seun Urlugal die godin Ninlil se tempel in Tummal, ’n heilige deel van die stad Nippur, herbou.



</doc>
<doc id="102130" url="https://af.wikipedia.org/wiki?curid=102130" title="Ninlil">
Ninlil

In die Mesopotamiese mitologie is Ninlil (wigskrif: NIN.LÍL, , "dame van die oop veld" of "dame van die wind"), ook genoem Sud of Mullissu, ’n godin en die metgesel van die god Enlil. Haar ouers verskil van bron tot bron. 

Ninlil het saam met haar gesin in Dilmun gewoon. Sy is deur haar man, Enlil, verkrag en met water swanger gemaak. Sy het ’n seun, Sin, gehad wat die maangod sou word. As straf is Enlil na die onderwêreld verban waar Ninlil by hom aangesluit het. Enlil, vermom as die poortwagter, het haar weer swanger gemaak en sy het daarna die lewe geskenk aan Nergal, die god van die dood. Op ’n soortgelyke manier het sy die lewe geskenk aan Ninazu, die god van die onderwêreld, nadat Enlil haar swanger gemaak het vermom as die "man van die rivier van die onderwêreld". Later het Enlil hom vermom as "die man van die boot" en haar swanger gemaak met hul vierde kind, Enbilulu, die god van riviere en kanale. In sommige tekste is Ninlil ook die ma van Ninurta, die heroïese god wat die demoon Asag verslaan het.

Ná haar dood het sy die godin van die wind geword, nes Enlil. Sy kon die godin van die suidewind geword het waarna in die mite oor Adapa verwys word, want Enlil is verbind met die noordewind van die winter. 




</doc>
<doc id="102131" url="https://af.wikipedia.org/wiki?curid=102131" title="Borrelvleipadda">
Borrelvleipadda

Die Borrelvleipadda ("Kassina senegalensis") is 'n padda wat voorkom in sentraal en die ooste van Suidelike Afrika en is 4 – 5 cm lank. Die padda het duidelike patrone oor die rug. Die rugkleur wissel van vaalbruin, geel of olyfkleurig met kenmerkende donker kleure op. Die sye is gevlek en die pens is naaswit.



</doc>
<doc id="102132" url="https://af.wikipedia.org/wiki?curid=102132" title="Enkidu">
Enkidu

Enkidu (wigskrif: EN.KI.DU, , "Enki se skepping") is ’n sentrale figuur in die Mesopotamiese "Heldedig van Gilgamesj". 

Enkidu word deur Aruru uit klei en spoeg geskep om Gilgamesj, die koning van Uruk, se onderdrukking van sy volk stop te sit. In die verhaal is hy ’n wilde man wat deur diere grootgemaak is en nie die beskawing ken nie, totdat hy met die tempelprostituut Shamhat seks het. Daarna maak ’n paar wisselwerkings met mense en menslike gedrag hom meer beskaafd. Dit lei tot ’n stoeigeveg met Gilgamesj. Hoewel Enkidu net so sterk soos Gilgamesj is, verteenwoordig hy die ongerepte en natuurlike wêreld en is hy eintlik die teenpool van die opgevoede en beskaafde koning. 

Enkidu word Gilgamesj se metgesel en vriend totdat hy deur die gode ter dood veroordeel word en sterf. Die treurende Gilgamesj vertrek hierna op ’n reis om die ewige lewe te soek. Daar is ’n groeiende beweging wat meen Gilgamesj en Enkidu het ’n erotiese verhouding gehad.

Ouer bronne translitereer sy naam soms as Enkimdu, Eabani of Enkita. Enkidu is ’n moderne vorm.



</doc>
<doc id="102137" url="https://af.wikipedia.org/wiki?curid=102137" title="Andrew Smith (dierkundige)">
Andrew Smith (dierkundige)

Andrew Smith (Hawick, Skotland, 3 Desember 1797 – Londen, 11 Augustus 1872) was 'n Skotse chirurg, ontdekkingsreisiger, volkekundige en dierkundige. Smith word as die vader van dierkunde in Suid-Afrika beskou.

Smith is in Hawick, Roxburghshire gebore. Hy kwalifiseer in 1819 as dokter aan die Universiteit van Edinburgh. In 1816 sluit hy by die geneeskundige diens van die Britse leër aan.

Tussen 1820 en 1837 woon en werk hy as 'n militêre dokter in Suid-Afrika. In die tydperk beskryf hy 'n groot aantal diere wat nuut vir die wetenskap was. Om dié rede word hy die vader van die Suid-Afrikaanse dierkunde genoem. Die "IOC World Bird List" bevat onder andere 87 voëlspesies wat hy beskryf het, waaronder die boskorhaan ("Lophotis ruficrista"), kaalwangvalk ("Polyboroides typus"), kwêvoël ("Corythaixoides concolor") en rooiwangnaguil ("Caprimulgus rufigena").

Smith het Charles Darwin tydens sy reis met die HMS Beagle na Suid-Afrika ontmoet. Hy was ook een van vele navorsers wat tussen 1839 en 1871 met Darwin gekorrespondeer het.

Van 1837 tot 1872 woon Smith in Groot-Brittanje, waar hy in 1841 'n belangrike pos in die weermag (as Hoof Mediese Beampte) in Fort Pitt te Chatham beklee. Hy is in 1844 daar met sy huishoudster, Ellen Henderson, getroud.

Smith was tydens die Krimoorlog (1853–1856) vir mediese dienste verantwoordelik en is erg deur Florence Nightingale gekritiseer. Ná die Krimoorlog is hy deur 'n ondersoekkommissie van alle skuld onthef. In 1858 verlaat hy die militêre diens om eie gesondheidsredes en ontvang verskeie toekennings. Hy het onder andere die gesogte Orde van die Bad ("The most Honourable Order of the Bath") ontvang, en het sodoende die titel "sir" verwerf.

Op aanbeveling van Darwin is hy in 1857 as 'n lid van die Royal Society aanvaar.

Korrespondensie met Charles Darwin:


</doc>
<doc id="102139" url="https://af.wikipedia.org/wiki?curid=102139" title="Grumman G-21 Goose">
Grumman G-21 Goose

Die Grumman G-21 Goose is 'n amfibiese vliegtuig wat deur Grumman ontwerp is om as 'n agt-sitplek pendelvliegtuig vir sakemanne in die Long Island area te dien. Die Goose was Grumman se eerste enkelvlerkvliegtuig om te vlieg, sy eerste tweeling-enjin vliegtuig, en sy eerste vliegtuig om in kommersiële lugrederydiens te tree.

Tydens die Tweede Wêreldoorlog het die Goose 'n doeltreffende vervoermiddel vir die Amerikaanse Gewapende Magte (insluitend die Amerikaanse Kuswag) geword, sowel as by vele ander lugmagte. Tydens die oorlog het die Goose in 'n toenemende aantal gevegs- en opleidingsrolle betrokke geraak. Die aanpasbare vliegtuig se diens het in na-oorlogse gebruik voortgeduur.


</doc>
<doc id="102140" url="https://af.wikipedia.org/wiki?curid=102140" title="Ninhursag">
Ninhursag

In die Sumeriese mitologie was Ninhursag (, Ninḫursag of Ninkharsag) die vrou van die god Enki en ’n moedergodin van die heilige berge. Sy is een van die sewe hoofgode van Sumer en hoofsaaklik ’n vrugbaarheidsgodin. Tempelgesange identifiseer haar as die "ware en groot dame van die hemel" (moontlik vanweë haar staanplek op die berge), en konings van Sumer is "gevoed deur Ninhursag se melk". 

Sy het baie name gehad, soos Ninmah ("groot koningin"); Nintu ("dame van geboorte"); Mamma of Mami ("moeder"); Aruru, Belet-Ili (dame van die gode) ensovoorts.

Volgens legendes is haar naam van Ninmah na Ninhursag verander deur haar seun Ninurta om sy skepping van die berge te gedenk. 




</doc>
<doc id="102141" url="https://af.wikipedia.org/wiki?curid=102141" title="Andrew Smith">
Andrew Smith

Andrew Smith kan na een van verskeie persone met die naam verwys, onder andere:



</doc>
<doc id="102144" url="https://af.wikipedia.org/wiki?curid=102144" title="Gorrelskurwepadda">
Gorrelskurwepadda

Die Gorrelskurwepadda ("Amietophrynus gutturalis") is 'n padda wat voorkom in sentraal, noord en Suidelike Afrika en is 8 – 10 cm lank. Die padda is sandbruin of grys met 'n knopperige vel. Daar is ook rooi vlekke aan die dye.




</doc>
<doc id="102145" url="https://af.wikipedia.org/wiki?curid=102145" title="Northrop Grumman E-2 Hawkeye">
Northrop Grumman E-2 Hawkeye

Die Northrop Grumman E-2 Hawkeye is 'n Amerikaanse alleweer, vliegdekskip-bruikbare, taktiese lugontpooide vroeë waarskuwingsvliegtuig. Dit tweeling-turboskroef vliegtuig is gedurende die laat 1950's en vroeë 1960's deur die Grumman Vliegtuigmaatskappy ontwerp en ontwikkel vir die Amerikaanse Vloot as 'n plaasvervanger vir die vroeëre, radiale suier-enjin E-1 Tracer, wat vinnig besig was om in onbruik te verval.

Die vliegtuig se verrigting is opgegradeer met die E-2B en 2C E-weergawes, waartydens meeste van die veranderinge aan die radar en radio kommunikasie gedoen is, as gevolg van vooruitgang in elektroniese geïntegreerde stroombane en ander elektronika. Die vierde weergawe van die Hawkeye is die E-2D, wat die eerste keer in 2007 gevlieg het.



</doc>
