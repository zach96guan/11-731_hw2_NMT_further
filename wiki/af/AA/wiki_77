<doc id="104703" url="https://af.wikipedia.org/wiki?curid=104703" title="NG gemeente Stellenbosch-Sentraal">
NG gemeente Stellenbosch-Sentraal

Die NG gemeente Stellenbosch-Sentraal is die tweede jongste van die vyf gemeente van die Nederduitse Gereformeerde Kerk op Stellenbosch.
Ná ds. D.S. Botha (1904–'27) se koms, het die gemeente en gemeenskap van Stellenbosch ingrypend verander. Die probleme wat oor die hoof gesien is tydens die laaste 10 jaar van ds. J.H. Neethling se bediening (1858–'04), kon nie langer uitgestel word nie. Die Engelse dienste, die bruin lidmate, die groot getal lidmate en die studentebearbeiding het dringend aandag vereis. Op sy beskeie manier het ds. Botha oplossings vir al dié probleme probeer vind. Skaars twee maande ná sy koms is die NG sendinggemeente gestig. Die maand daarna is die Engelse dienste afgeskaf en vervang deur Hollandse dienste.

Die kerkraad het besef ds. Botha kon nie alleen die groeiende getal studente en die groot gemeente bedien nie. Teen 1907 het hulle begin dink aan ’n hulpleraar of ’n tweede predikant. Nog drie jaar is gewik en geweeg voor eindelik besluit is om ’n hulpprediker aan te stel. Die kerkraad het die probleem van die groot gemeente met al sy studente probeer oplos deur twee hulppredikers aan te stel: een om ds. Botha by te staan en die ander vir studentebearbeiding. Vir laasgenoemde het die kerkraad Tobie Muller in gedagte gehad, maar hy was nog op die Kweekskool. Sy akademiese kwalifikasies het jonk en oud se bewondering afgedwing en onder sy studentemaats was hy gelief vanweë sy persoon en sy standpunt oor nasionalisme. Ook het hy die simpatie van die gemeente se lidmate gehad nadat hy op skool die Rhodes-beurs van die Stellenbosse Gimnasium van die hand gewys het omdat hy hom nie met Cecil John Rhodes se imperialisme kon vereenselwig nie. Ná sy opleiding het die kerkraad hom vir ’n tweede keer genader, maar hy wou eers verder gaan studeer in Europa. 

Einde 1913 het dr. Muller toe wel ingestem om die eerste hulpprediker vir die studente te word. Die kerkraad was tevrede met sy werk en die studente het hom goed ontvang. Binne ’n jaar of wat het egter ’n nuwe situasie vir die kerkraad ontstaan nadat ernstige verskille oor Suid-Afrika se deelname aan die Eerste Wêreldoorlog tot die Maritz-rebellie aanleiding gegee het. In die CJV-saal, waarin hy dienste vir studente gehou het, het dr. Muller in die nuwe gees van nasionalisme van die reël afgewyk en ’n preek in Afrikaans gelewer. Ook het sekere van sy politieke uitlatings die kerkraad en gemeente in beroering gebring. Op 17 Oktober 1914 dien hy sy bedanking in. Op ’n spesiale kerkraadsvergadering is ’n kompromis bereik, waarna hy sy bedanking teruggetrek en onderneem het om nie weer in Afrikaans te preek nie, hoewel hy toegelaat is om Afrikaans te gebruik wanneer hy met kleiner groepies ontmoet. Dat Stellenbosch graag Hollands wou bly, blyk ook daaruit dat die kerkraad hom uitgespreek het teen ’n beskrywingspunt op die Sinode om die Bybel in Afrikaans te vertaal. Intussen het dr. Muller sy werk met groot welslae voorgesit. In 1916 het hy ’n beroep na die NG gemeente Philippolis aangeneem sodat die kerkraad opnuut na ’n hulpprediker moes soek.

Ná dr. Muller se vertrek in 1916 is die kerkraad verplig om weer tydelike hulppredikers te kry, maar die gedagte het ál meer begin posvat dat die beste raad ’n tweede leraar sou wees. In Junie 1917 het hulle ds. A.F. Louw beroep, maar hy sou eers die tweede beroep op hom, 10 jaar later, aanneem. Eers die derde beroep, op ds. G.B.A. Gerdener, het geslaag. Hierdie belowende jong predikant, ’n gemeenteseun wat die Christelike Studentevereniging in 1896 help stig het, was gewild onder die studente, wat hy moes bearbei. Ds. Gerdener was ook minder uitgesproke as dr. Muller en het dus in stilte gewerk. Die studentetal het destyds so toegeneem dat die kerkgebou en die CJV-saal te klein geword het sodat die gedagte aan ’n tweede kerk toe gebore is, wat later ’n werklikheid sou word met die oprigting van die Studentekerk. Ná slegs drie haar het ds. Gerdener se liggaamskragte begin ingee; daarom bedank hy einde 1920 en vertrek na Europa. Weens groot finansiële aansprake en die vooruitsig om in die afsienbare toekoms ’n tweede kerkgebou op te rig, het die kerkraad nie weer ’n tweede leraar beroep nie. Hulle het vir eers die hulp van die Kweekskool se professore en studente ingeroep om met studentebediening te help. Hierdie tussentydse reëling het nie goeie vrugte afgelewer nie en in 1922 het die kerkraad finaal besluit dat die tyd van ’n enkele leraar vir so ’n groot en ingewikkelde gemeente finaal verby was. Vroeg in 1923 is ds. T.C. de Villiers as Stellenbosch se tweede leraar bevestig.

Die gemeente was versigting om tot kerkbou oor te gaan, maar teen 1918 was die bestaande kerkgebou veels te klein terwyl die CJV-saal lankal onvoldoende was. Sondagoggende moes vele studente voor ’n oorvol kerk omdraai. Al moes iets drasties gedoen word, het die kerkraad telkens koue voete gekry wanneer planne voorgestel is. Die studente veral en selfs ds. Botha het begin moedeloos raak, veral ná ds. Gerdener se vertrek. Die ou leraar se gesondheid het begin versleg en hy was van plan om binnekort af te tree, maar volgens hom was ’n tweede leraar en groter kerkruimte essensieel. In 1926 was dit duidelik dat die tweede leraar, ds. De Villiers, en selfs twee eredienste elke Sondagoggend nie die probleem opgelos het nie. Die kerkraad het toe die ou Concordia-perseel op die hoek van Victoria- en Van Ryneveldstraat aangekoop om ’n kerk met 2 000 sitplekke te bou. Op 19 Maart 1927 het die bejaarde ds. Botha die hoeksteen gelê, maar die voltooide gebou sou hy nie sien nie, want hy is op 8 November daardie jaar oorlede. Sewe maande ná sy dood is die kerk ingewy. Amptelik het die kerk bekendgestaan as ’n hulpkerk, maar die studente het dit as hul kerk aangeneem en so het dit die benaming Studentekerk gekry.

In die middel veertigerjare van die 20ste eeu het die moedergemeente uit sy nate gebars. In 1946 was die sieletal byvoorbeeld 7 130 en die lidmaattal 5 366. Die vier predikante het elkeen amper 1 350 belydende lidmate in hul sorg gehad. Geen deeglike huisbesoek kon gedoen word nie, iets wat gebiedend noodsaaklik was in ’n gemeente met so baie studente asook die armblankes, wat sedert 1939 in die behuisingskemas in Kromrivier en La Colline gehuisves is. Die studente het ál meer begin vra vir ’n tweede studenteleraar. Eers is ds. J.S. Gericke as vierde leraar beroep en einde 1946 ontvang. Hy het die las ietwat verlig, maar kon nie die probleem oplos nie. Die Ring van Stellenbosch het in 1947 die wenk van afstigting gegee, maar die kerkraad wou niks weet nie. Tog het hulle besef dat dié voorstel nie heeltemal nutteloos was nie en keur afstigting in beginsel goed, maar dit sou eers ’n lang pad loop voor dit werklikheid geword het.

Teen 1951, toe die gemeente se sieletal tot 7 577 en die lidmaattal tot 5 627 toegeneem het, kon die kerkraad nie langer uitstel nie. Die grens van ’n nuwe gemeente is vasgestel en einde 1952 het die gemeente Stellenbosch-Wes die lig gesien. Ds. A.G.E. van Velden van die moedergemeente was die dogtergemeente se eerste leraar. Die eerste dogtergemeente het so goed gevaar dat die moedergemeente sommer reeds in 1953 oorgegaan het tot die afstigting van Stellenbosch-Noord, wat die moedergemeente se bediening van verarmde lidmate grootliks verlig het. Binne ’n kleiner gemeente kon dié mense baie meer aandag kry.

Ondanks die afstigtings het studentebediening in die moedergemeente ’n knellende probleem gebly. Met ds. W.S. Conradie se aftrede in 1953 het dr. Andries Treurnicht sy plek gevul, maar die studentebearbeiding was ’n geweldige las. In 1958 was daar, ten spyte van twee afstigtings, steeds 5 312 lidmate (van wie die helfte studente was) en 6 176 siele wat deur net drie predikante bedien is: amper 1 800 belydende lidmate per predikant. Met net een studenteleraar kon die gemeente nie dié gemeenskap behoorlik bedien nie, en so het afstigting weer ter sprake gekom. Die kerkraad wou nie graag die studente afstaan nie, maar ná vele stampe en stote was dit al uitweg en so kom die gemeente Stellenbosch-Sentraal in 1959 tot stand met 3 338 lidmate, grotendeels studente, en twee leraars. 

In 1965 het die vierde dogtergemeente afgestig, naamlik Stellenbosch-Welgelegen, en presies 20 jaar later (1985) kry Stellenbosch sy sesde NG gemeente met die afstigting van Stellenbosch-Studentekerk van Stellenbosch-Sentraal. Die Sentraal-gemeente het in 2003 'n nuwe perseel in Uniepark, Stellenbosch, betrek terwyl die Stellenbosch-Studentekerk voortgegaan het op die oorspronklike perseel op die hoek van Ryneveld- en Victoriastraat. So het die Ring van Stellenbosch in 1990 net uit Stellenbosse gemeentes bestaan met ’n lidmaattal van 11 854 en 16 predikante. Hierdie getal het later afgeneem tot vyf nadat Studentekerk by die moedergemeente ingelyf is. Die afstigting van Studentekerk in 1985 het Sentraal met 1 035 belydende lidmate in 1990. In 2000 was dit 736, maar in 2015 net 345.



</doc>
<doc id="104712" url="https://af.wikipedia.org/wiki?curid=104712" title="Vliegboot">
Vliegboot

'n Vliegboot is 'n vliegtuig wat ontwerp is om op water te dryf, vanaf die water op te styg en daarop te land. Vliegbote wat van beide die water en land (vanaf 'n vliegveld) kan opstyg, word 'n amfibiese vliegtuig genoem.

Die voordeel van 'n vliegboot is dat dit op bykans enige watervlak kan land. Dit is nie soos gewone vliegtuie tot 'n vaste lughawe met 'n loopbaan beperk nie. Omdat die weerstand van die water hoog is, het 'n vliegboot 'n kragtige enjin nodig om genoeg spoed op te bou om te kan opstyg.

Daar is twee soorte vliegbote wat volgens die metode waarop hulle dryf onderskei word. Sommige vliegbote het drywers waar normale vliegtuie wiele het, ander land weer op die romp (wat dan as 'n skeepsromp dien). Laasgenoemde tipe is gewoonlik groter en het 'n groter dravermoë.

Die grootste vliegboot ooit, die Spruce Goose, het op 2 November 1947 vanaf Long Beach in Kalifornië op sy nooiensvlug opgestyg. Die vlieënier was Howard Hughes.

Sedert die Tweede Wêreldoorlog het die gebruik van vliegbote geleidelik afgeneem, deels as gevolg van die belegging wat tydens die oorlog in lughawens gemaak is. In die 21ste eeu word vliegbote nog vir bepaalde gebruike aangewend, soos vir brandbestryding, lugvervoer rondom eilande, en toegang tot onderontwikkelde of onbereikbare gebiede, waarvan sommige oor varswatermere beskik.


</doc>
<doc id="104713" url="https://af.wikipedia.org/wiki?curid=104713" title="Shikishela">
Shikishela

Shikishela is 'n nedersetting in die Mtubatuba Plaaslike Munisipaliteit, Umkhanyakude-distriksmunisipaliteit in noordoostelike KwaZulu-Natal, Suid-Afrika.



</doc>
<doc id="104714" url="https://af.wikipedia.org/wiki?curid=104714" title="Palm Beach">
Palm Beach

Palm Beach is 'n kusdorpie in die KwaZulu-Natal provinsie van Suid-Afrika. Dit lê in die Ray Nkonyeni Plaaslike Munisipaliteit wat onder Ugu-distriksmunisipaliteit ressorteer.


</doc>
<doc id="104720" url="https://af.wikipedia.org/wiki?curid=104720" title="David Malan">
David Malan

Ds. David Johannes Malan (distrik Paarl, 12 Maart 1875 – Swellendam, 30 Desember 1905) was die eerste leraar van die NG gemeente Albertinia en daarna van 4 Maart 1905 tot sy dood nege maande en 26 dae later, van die NG gemeente Swellendam.

David Johannes Malan is gebore in die omgewing van die Paarl. In 'n baie vroom huis kon hy sy jongste kinderjare deurbring. Op 17-jarige leeftyd het hy ’n onderwysbetrekking in die Vrystaat aanvaar, maar in Januarie 1894 was hy terug op Stellenbosch vir voorbereiding op die evangeliebediening, "gedring deur liefde vir Christus en liefde vir sy volk". 

Op 17 Februarie 1900 is hy georden op Riversdal as tweede predikant, met werkkring op Albertinia. Met die afstigting van Albertinia in 1904 het hy die eerste leraar van die nuwe gemeente geword.

In 1905 het ds. Malan die beroep na Swellendam aangeneem, waar hy bevestig is op 4 Maart 1905, toe ds. J.C. Truter die rede gehou het oor 1 Tim. 4: 16: "Heb acht op uzelven en op de leer; volhard daarin; want dat doende, zult gij en uzelven behouden, en die u horen." ("Let goed op jou lewe en jou leer, volhard daarin, want deur dit te doen, sal jy jouself red sowel as dié wat na jou luister.") Die intreeboodskap van ds. Malan die volgende dag het gehandel oor Markus 10: 43-45: "Doch alzo zal het onder u niet zijn; maar zo wie onder u groot zal willen worden, die zal uw dienaar zijn. En zo wie van u de eerste zal willen worden, die zal aller dienstknecht zijn. Want ook de Zoon des mensen is niet gekomen om gediend te worden, maar om te dienen, en Zijn ziel te geven tot een rantsoen voor velen." ("Maar by julle moet dit nie so wees nie. Elkeen wat in julle kring groot wil word, moet julle dienaar wees; en elkeen onder julle wat die eerste wil wees, moet julle almal se dienaar wees. Die Seun van die mens het ook nie gekom om gedien te word nie, maar om te dien en sy lewe te gee as losprys vir baie mense.”) Dieselfde naweek is met die gemeente konferensie gehou, wat bygewoon is deur belangstellendes ook uit ander gemeentes, onder andere diaken F. Brewis, van Albertinia, wat ds. Malan aan Swellendam kom afgee het.

Hoewel ds. Malan net 10 maande aan die gemeente geleen is, kon sy spore nog lank daarna gebind word vanweë sy diep geestelike karakter en innige gebedslewe; sy tydjie was nie te kort om hierdie stempel op die gemeente af te druk nie, want dit het gestraal deur sy werksaamhede op Swellendam, aldus ’n latere leraar, ds. W.A. Alheit, wat die gemeente se 150-jarige gedenkboek in 1948 geskryf het. 

Ds. Malan het 'n maandelikse biduur vir dienende en rustende kerkraadslede met hul vroue begin. Hy het die kerkraad beïnvloed om die evangelis J. Eksteen te kry vir hulpdiens. Hy het nie van 'n CJV-byeenkoms nog ná Saterdagaand se biduur gehou nie. 'n Kommissie wat daarmee belas is, het die sluiting van die winkels tydens voorbereidingsdienste gereël. Die kerkraad het besluit om in vervolg broeders wat twee jaar gedien het, nie te herkies nie, tensy in baie dringende gevalle. Die dienste van die orreliste is opgesê weens haar "wêreldse wandel". Die voorsitter het verlang van die kerkraad dat die wyse van insameling van sendinggeld verander word. Die jaar 1905 was dan ook een van onvergeetlike herlewing vir die gemeente. Ds. Alheit skryf: "Veral tydens Pinkster het die Heilige Gees kragtig gewerk en in baie lewens deurgebreek. Grootmense het in byeenkomste geween oor hul sondes. 'n Gees van gebed het vaardig geword." 

Ná Pinkster het die geestelike seëninge voortgeduur. In Augustus is 'n kerkraadskonferensie gehou, bygewoon deur 70 afgevaardigdes, wat baie geseënde vrugte gedra het. "Nog meer harte is aangegryp en tot bekering gelei," skryf ds. Alheit. "Baie lewens was oorstelp van blydskap." Dit was in hierdie herlewingsjaar dat ds. Malan aan die onderste oefeningshuis, waar geseënde byeenkomste plaasgevind het, die naam Bethelsaal gegee het. Die wenslikheid van 'n plankvloer (dit was nog 'n grondvloer) en meer geskikte banke vir die onderste oefeningshuis het op Julie 1905 se vergadering van die kerkraad ter sprake gekom. Aan 'n kommissie bestaande uit ds. Malan en die broeders J. Murray, P. Odendaal en C. D. van Zyl is opdrag gegee om 'n basaar te reël en die koste van die veranderinge te ondersoek. Aan die vergadering in September kon die kommissie rapporteer dat die basaar £45 byeengebring het en dat die werk reeds aan die gang was. 

Op 3 Julie 1905 dra die voorsitter aan die kerkraad die wenslikheid voor van die vergroting en vernuwing van die kerk en die stigting van 'n boufonds. Die kerkraad het egter nie die tyd daarvoor ryp geag nie. Maar op die gekombineerde vergadering van September het ds. Malan die stigting van 'n boufonds met die oog op 'n nuwe kerk geopper en is besluit dat die saak op 'n spesiale gekombineerde vergadering op 4 November onder bespreking sou kom. Hierdie bespreking het die volgende aan die lig gebring: die kerkgebou was te klein vir die gemeente en die galerye ondoelmatig; die dak en pleistering het vernuwing nodig gehad; die kerk moes meer sentraal geleë wees; ook die pastorie het vernuwing nodig gehad. Die vergadering het die voorstel van broeders P. Uys en J. Potgieter aanvaar dat 'n kommissie ondersoek sou instel na die gewenste veranderinge aan kerk en pastorie en op 2 Desember verslag sou lewer. Die kommissie moes ook met 'n argitek onderhandel, maar hom binne die perke van £7 10s. hou vir onkoste wat hy sou hê. Die kommissie het bestaan uit ds. Malan en die broeders J. Swart, Jac. Joubert, J. Murray, P. Linde, B. Lourens, J. Streicher, P. Odendaal en P. Uys. 

Op 2 Desember 1905 het dié kommissie 'n skriftelike verslag aan die gekombineerde vergadering voorgelê, wat dit met enkele wysigings aanvaar het. 'n Vergroting van die kerk kon die kommissie nie aanbeveel nie. Die koste van noodsaaklike herstelwerk aan die kerk is bereken op £750 en aan die pastorie op £250. Ná deeglike bespreking het die vergadering besluit dat met die voorgestelde verbeterings gewag word tot Februarie 1906, wanneer voor 'n gemeentevergadering hierdie alternatiewe keuse gestel sou word: of die voorgestelde verbeterings, of die stigting van 'n boufonds vir 'n nuwe kerk. Intussen sou die voorsitter die saak aan die gemeente verduidelik. 

Ds. Alheit skryf sowat vier dekades later: "Maar intussen word die onbegryplike raad van God op 'n verbysterende wyse voltrek." Ds. Malan het siek geword aan die koors wat hy vermoedelik aangesteek het toe hy 'n koorspasiënt besoek het. Gedurende Desember het 'n worstelstryd tussen lewe en dood gewoed in die pastorie. Die Nagmaalsviering op 17 Desember was die plegtigste in die geskiedenis van die gemeente. By geen diens is gesing nie omdat die siekekamer so naby die kerk was. Aan die vergaderde gemeente het ds. Malan hierdie boodskap per brief gestuur: "De Heer heeft het zoo gewild dat ik dit Avondmaal niet met u houden kan. Uit deze schijnbare teleurstelling zal de Heer het goede doen voortkomen. Ik heb een boodschap aan u: Markus 11:15, 16: Reiniging des tempels. De Heer is bezig het hart van uw leraar om te keren en te reinigen. Weest ook gij gewillig de Heilige Geest dit toe te laten. Dan zult gij als nieuw-geboren kinderkens Avondmaal vieren. Ik vraag om uwe voorbidding voor mij en mijn huisgezin. De Heilige Geest bidt in ons met onuitsprekelijke verzuchtingen voor u allen." 

By die kerkdeure is duisend pamflette versprei waarin ds. Malan sy planne vir en met die gemeente uiteengesit het. Hy sou egter die planne, gebore uit liefde, gebed en geloof, nie uitvoer nie: op Saterdagnamiddag die 30ste Desember is hy oorlede. Tussen 1 500 en 2 000 mense het die begrafnis die Sondagnamiddag bygewoon. Aan die plegtige verrigtinge het deelgeneem ds. A.J. van Wijk (Heidelberg), wat gepraat het oor Joh. 19:41; ds. H.P. van der Merwe (Robertson), wat gepraat het oor 2 Sam. 12:23; en ds. D.J.J. Rossouw (George), wat as teks geneem het Gen. 5:24. "Rondom die graf langs die kerk het die groot skare mekaar se hande geneem," skryf ds. Alheit, "terwyl met God 'n verbond gemaak en tot Hom gebid is vir gemeente, kerkraad, pastorie, oud en jonk, bekeerdes en onbekeerdes, waarop die hele gemeente Amen gesê het. Die grafsuil opgerig op die graf van ds. Malan langs die paadjie tussen die ou pastorie en die konsistorie spreek nog tot elke verbyganger."

Eerw. Andries Dreyer, eerste argivaris van die Kaapse Kerk, het in 1908 'n bundel van ds. Malan se preke die lig laat sien onder die titel "Nagalatene leerredenen van Ds David Johannes Malan, in leven herder en leeraar der Ned Ger Kerk te Albertinia (Riversdal) en Swellendam".



</doc>
<doc id="104737" url="https://af.wikipedia.org/wiki?curid=104737" title="Sola Scriptura">
Sola Scriptura

Sola Scriptura (Latyn vir ""deur die Skrif alleen"") is die Christelike leer dat die Bybel die hoogste gesag in alle sake van die leer en praktyk is.

Die term dateer uit die tyd van die kerklike reformasie in die 16de eeu, toe die hervormers dit in hul stryd teen die Roomse Kerk gebruik het. Die term stel die pous en die tradisies van die kerk ondergeskik aan die Woord van God. Die Skrif alleen – nie die pous of tradisie nie – word dus as bepalend geag.



</doc>
<doc id="104738" url="https://af.wikipedia.org/wiki?curid=104738" title="Bhekindoda">
Bhekindoda

Bhekindoda is 'n nedersetting in die Jozini Plaaslike Munisipaliteit, Umkhanyakude-distrik van KwaZulu-Natal provinsie in Suid-Afrika.



</doc>
<doc id="104740" url="https://af.wikipedia.org/wiki?curid=104740" title="Ingwavuma">
Ingwavuma

Ingwavuma is 'n dorp in die Umkhanyakude-distriksmunisipaliteit van KwaZulu-Natal provinsie in Suid-Afrika.



</doc>
<doc id="104742" url="https://af.wikipedia.org/wiki?curid=104742" title="Ubombo">
Ubombo

Ubombo is 'n dorp in die Umkhanyakude-distriksmunisipaliteit van KwaZulu-Natal provinsie in Suid-Afrika.



</doc>
<doc id="104743" url="https://af.wikipedia.org/wiki?curid=104743" title="Oshabeni">
Oshabeni

Oshabeni is 'n dorpie in die Umkhanyakude-distriksmunisipaliteit van KwaZulu-Natal provinsie in Suid-Afrika.



</doc>
<doc id="104746" url="https://af.wikipedia.org/wiki?curid=104746" title="Mseleni">
Mseleni

Mseleni is 'n nedersetting in die Umkhanyakude-distriksmunisipaliteit van KwaZulu-Natal provinsie in Suid-Afrika.



</doc>
<doc id="104748" url="https://af.wikipedia.org/wiki?curid=104748" title="Mbazwana">
Mbazwana

Mbazwana is 'n dorp in die Umkhanyakude-distriksmunisipaliteit van KwaZulu-Natal provinsie in Suid-Afrika.



</doc>
<doc id="104749" url="https://af.wikipedia.org/wiki?curid=104749" title="Kwangwanase">
Kwangwanase

Kwangwanase of ook Manguzi is 'n kusdorp in die Umkhanyakude-distriksmunisipaliteit van KwaZulu-Natal provinsie in Suid-Afrika.



</doc>
<doc id="104751" url="https://af.wikipedia.org/wiki?curid=104751" title="Toyota GR-enjin">
Toyota GR-enjin

Die GR-familie is 'n reeks van V6-suierenjins wat deur die Toyota Motorkorporasie gebou word.

Die GR-reeksenjin het 'n 60° gegote aluminiumblok en aluminium DBNA-silinderkoppe. Hierdie enjinreeks beskik oor 4 kleppe per silinder, getemperde staal suierstange, eenstuk-gegote nokaste en 'n gegote aluminium onderste inlaatspruitstuk. Sommige variante gebruik multi-port brandstofstofinspuiting, sommige het D4 direkte inspuiting, en nog ander het 'n kombinasie van die twee of D4-S.

Die GR-reeks vervang die vorige MZ-V6 en JZ-inlynsessilinderenjin.


</doc>
<doc id="104752" url="https://af.wikipedia.org/wiki?curid=104752" title="Atcha">
Atcha

Atcha is 'n alternatiewe spelling van die Hindi-woord vir "piekel". Indiese piekels word van verskeie vorme van vars vrugte en groente gemaak; maar mango, suurlemoene en brandrissies is veral gewild. Volgens een van verskeie metodes om piekels te maak, word groente in lemmetjiesap, sout en speserye geweek. Hierdie mengsel word dan in die son gebak. Later word kookolie oor die gepekelde groente gegooi om dit te bewaar. Dit word meestal met kerries geëet.

In Hindi, Oerdoe, Assamees, Bengaals, Sindhi en Pandjabi staan Atcha as "Achaar" bekend, in geskrewe vorm is hulle onderskeidelik अचार, اچار, আচাৰ, آچار/ کٽو, আচার en ਅਚਾਰ.

In Tamil staan Atcha as "oorugaai" (ஊறுகாய்) bekend. Die Marathi, Konkani en Gujarati woorde vir Atcha is "lonache" (लोणचे), "adgai", en "athāṇũ" (અથાણું) onderskeidelik.

In Suid-Afrika staan dit net as "Atcha" bekend en party Suid-Afrikaners eet dit met brood.


</doc>
<doc id="104753" url="https://af.wikipedia.org/wiki?curid=104753" title="Toyota S-enjin">
Toyota S-enjin

Toyota Motorkorporasie se S-familie was 'n reeks van inlynviersilinderenjins met 'n verplasing van 1.8 L tot 2.2 L. Hulle is van Januarie 1980 tot Augustus 2007 vervaardig. Die reeks het gegote yster enjinblokke en allooi silinderkoppe gehad.


</doc>
<doc id="104754" url="https://af.wikipedia.org/wiki?curid=104754" title="Toyota W-enjin">
Toyota W-enjin

Die Toyota 1W-enjinfamilie was 'n lengtegemonteerde Inlynviersilinderontwerp. Dit is deur Hino Motors gebou vir gebruik in die Toyota Dyna en Toyoace ligte vragmotors in die Japannese mark. Dit is 'n 4,0 L direkte inspuiting 8-klep stootstangkopklep dieselenjin. 

'n Ekwivalente Hino W04D-enjin word gebruik in Toyota Dyna-vragmotors en in die huidige model Hino 300-reeksvragmotor.


</doc>
<doc id="104755" url="https://af.wikipedia.org/wiki?curid=104755" title="George Crosland Robinson">
George Crosland Robinson

George Crosland Robinson (Huddersfield, Yorkshire, Engeland, 27 Junie 1858 – Kaapstad, 19 Maart 1930) was ’n Suid-Afrikaanse kunsskilder van Britse herkoms.

Robinson was die tweede seun van Henry Robinson en sy vrou, Sophia Crosland. Hy ontvang sy opleiding aan die kunsakademie in Dresden, Duitsland. In 1885 bring hy besoek aan Suid-Afrika en 10 jaar later vestig hy hom in Kaapstad. Hier word hy hoof van die Old Cape Town School of Art, wat die Roelandstraatskool, die eerste formele kunsskool in Suid-Afrika, opgevolg het. In 1902 word hy stigterslid van die Suid-Afrikaanse Genootskap van Kunstenaars en dien as voorsitter daarvan van 1904 tot 1907, en daarna weer van 1909 tot 1915. Hy was ook 'n bekende persoonlikheid in die kunskringe van Kaapstad en neem aktief deel aan die kulturele lewe. Hy teken onder meer sterk beswaar aan teen die sloping van historiese geboue en verleen kragdadige steun aan pogings om 'n Suid-Afrikaanse nasionale kunsmuseum in Kaapstad te laat oprig. 

As kunstenaar het Robinson veral bekendheid met sy portrette van vooraanstaande Suid-Afrikaners verwerf. Die werke wat hy op die eerste uitstalling van die Suid-Afrikaanse Genootskap van Kunstenaars ten toon gestel het, is in 'n akademies-romantiese Victoriaanse styl geskilder. Sy sterk konserwatisme en neiging tot die romantiese het 'n kontras met die werk van die portretskilder Edward Roworth, wat hom in 1903 in Kaapstad gevestig het. Die mededinging van laasgenoemde het ook invloed op Robinson se kuns gehad. Hy het hom meer op landskapskildering in olie- sowel as in waterverf begin toelê. Aanvanklik was sy styl baie gedwonge en strak, maar mettertyd het sy tegniek vloeiender geword en selfs 'n mate van beïnvloeding deur Roworth getoon. Sy tekeninge was egter deurgaans meer spontaan. In 1905 is sy “Sonsopkoms, Gordonsbaai” in die Royal Academy uitgestal. Later het hy ook deelgeneem aan die Ryksuitstalling van Suid-Afrikaanse kuns in Wembley, Londen (1924–27). Ná sy dood is van sy werk ook vertoon by die uitstalling van die South African Academy in Johannesburg in 1953, op die Bulawayo se eeufeesuitstalling in 1953, en op die uitstalling van “Stigters van skilderkuns aan die Kaap” in 1957 in Kaapstad. 

Van sy werk is in die besit van die Suid-Afrikaanse Nasionale Kunsmuseum in Kaapstad, die Africana-museum in Johannesburg en in die Albany-museum in Grahamstad. 

Robinson het in sy tyd baie bygedra tot die ontwikkeling van die skilderkuns in Kaapstad. Sy skildertegniek en fundamentele benadering staan egter los van moderner rigtings soos die Franse Impressionisme. Hy is ná ’n jare lange vriendskap met die kunstenares Constance Penstone (gebore Jones) ná haar man se dood getroud. Hulle het nie kinders gehad nie. Ten tyde van sy dood in ’n tremongeluk was hy verloof aan Helena Lochner, wat Afrikaanse kinderboeke geskryf en, danksy Robinson se aanmoediging, ook geïllustreer het.




</doc>
<doc id="104759" url="https://af.wikipedia.org/wiki?curid=104759" title="Ken Gampu">
Ken Gampu

Ken Gampu (gebore 28 Augustus 1929 in Germiston; gesterf 4 November 2003 in Vosloorus) was 'n Suid-Afrikaanse akteur.

Voordat hy sy loopbaan begin het, was Gampu 'n fisiese instrukteur, verkoopsman, tolk en polisiebeampte. Sy eerste werk was in Athol Fugard se toneelstuk, "No Good Friday" (1950). Sy groot deurbraak het in Jamie Uys se 1965-film, "Dingaka", gekom. In dieselfde jaar het hy 'n belangrike rol in Cornel Wilde se Afrika-avontuur, "The Naked Prey", gespeel.




</doc>
<doc id="104760" url="https://af.wikipedia.org/wiki?curid=104760" title="Johannes Overney">
Johannes Overney

Ds. Johannes Overney (Friesland, onbekend – Kaapstad, 4 Mei 1687) was die agste predikant wat in diens van die Nederduitse Gereformeerde Kerk in Suid-Afrika getree het.

Ds. Overney se grootvader, wie se naam hy gedra het, was in die jare 1592 tot 1630 predikant in verskeie Hervormde gemeentes in Friesland. Blykbaar was hy ’n bekwame persoon, want minstens vyf maal is hy afgevaardig na die provinsiale sinode in Friesland, iets wat destyds soms ’n onderskeiding was omdat elke klassis (ring) net twee predikante en twee ouderlinge kon afvaardig. Hy is ook meermale as een van die deputate van die sinodes benoem. Die taak van die deputate was om bepaalde sinodale opdragte uit te voer. Hy het vyf seuns gehad wat predikant geword het en een van hulle, waarskynlik ds. Jacobus Overney van Pietersbierum, was Johannes Overney se vader. 

Ds. Johannes Overney het in Franeker in die teologie studeer waar hy op 14 Januarie 1671 as student ingeskryf is. Ná voltooiing van sy studie het hy hom vir diens in die Indiese Kerk aangemeld. Op 21 Mei 1678 het hy saam met sy vrou, Barbara Simondogter, met die skip "Wapen van Alkmaar" na Indië vertrek en op 17 Oktober in die Kaap aangekom. Die predikant, ds. Petrus Hulsenaer, het 10 maande vantevore gesterf en die Kaapse gemeente, die enigste destyds in Suid-Afrika, was steeds sonder 'n herder. Die kommandeur het hom dringend versoek om aan die Kaap te bly en hy het toegestem. Kort hierna het ds. Overney aan die Klassis van Amsterdam, waartoe die gemeente Kaapstad behoort het, geskryf: "Ick dancke mijn Godt, dat Hij mij hier gebragt heeft, also ick ten hooghsten vergenoeght ben; want hier een tamelijcke gemeente, een burgerlijck volck, en hier is een fraai man die het opperhooftschap becleedt, en een seer ordentelijcke regeeringe, en kan alsnog niet anders vermercken – sonder roem gesproken – als een goet genoegen". 

Een van die eerste dinge wat hy gedoen het, was om aan die Klassis van Amsterdam te skryf en om inligting te vra in verband met die doop van slawekinders wat uit heidenouers gebore is maar deur Christene opgevoed word. Hy het die geestelike lot van die slawe ter harte geneem en onder hulle gearbei. Hy was die eerste predikant wat op Stellenbosch gepreek het en wel op Sondag 13 Oktober 1686 in 'n privaat huis. Sy teks was Jesaja 52 vers 7. By hierdie geleentheid is daar drie kinders gedoop. Dit word algemeen beskou as die stigtingsdatum van die NG gemeente Stellenbosch, die tweede oudste gemeente van die Kerk.

Aan die begin moes hy hom met 'n huis behelp wat baie gebrekkig was en wat in 1670 vir ds. Adriaan de Vooght gebou is. Maar in 1685 het hy 'n mooi ruim woonhuis gekry wat ene lt. Johan Baptista Dubertino vir homself van materiaal van die Kompanjie laat bou het, en waaroor kommissaris Van Rheede so ontevrede was dat hy hom na Mauritius gestuur het. 

In April 1687 het ds. Overney siek geword. Dit het erger en erger gegaan en ná etlike weke, op Sondag 4 Mei, is aan sy herstel getwyfel. Hy is dan ook nog voor die 5de oorlede "agterlatende een swangere en bedroevde huisvrouw met vyf kinders". Die sesde kind is ná sy dood gebore. Goewerneurs Simon en Willem Adriaan van der Stel was oor verskillende van hierdie kinders die peetvader, wat wys op die agting wat ds. Overney geniet het. 

Sy weduwee is ná sy dood getroud met 'n boer wat later deur wilde diere verskeur is.




</doc>
<doc id="104761" url="https://af.wikipedia.org/wiki?curid=104761" title="Rudolphus Meerlandt">
Rudolphus Meerlandt

Ds. Rudolphus Meerlandt (of Maerlandt) (IJselstein), Utrecht – 1699, Colombo, Ceylon) was die vyfde predikant wat in diens van die Nederduitse Gereformeerde Kerk in Suid-Afrika getree het. 

In sy geboortestadjie was ’n familielid in 1664 burgemeester, maar andersins is niks meer bekend oor sy herkoms of kinderjare nie. Op 1 Augustus 1661 is hy as teologiese student aan die Universiteit van Leiden ingeskryf en tussen Julie 1663 en Julie 1664 is hy deur die Klassis van Leiden geëksamineer en as proponent toegelaat. Dit is nie bekend waar hy van hierdie tyd tot 1673 was nie. Dis wel bekend dat hy in laasgenoemde jaar deur die Klassis van Hoorn as predikant na Oos-Indië gestuur is.

Op 24 Januarie 1674 het hy met die skip "De Gekroonde Vrede" by die Kaap aangekom. 'n Week later het nog ’n skip geland en daarop was ook ’n predikant wat vir die diens in die kerk in Oos-Indië bestem was, naamlik ds. Rudolphus van Varick. Die owerheid aan die Kaap het aan ds. Adriaan de Vooght toegestaan om ter wille van sy gesondheid na Batavia te gaan, en in sy plek moes een van die twee pas aangekome predikante dan aangestel word. Albei het blykbaar goed beval en albei wou ook blykbaar graag aan die Kaap bly sodat besluit is dat daar dan maar geloot moes word, waarby die lot op ds. Meerlandt geval het. 

Hy het sy dienswerk op 11 Februarie aanvaar. Die gemeente was nie groot nie; dit het slegs ongeveer 70 lidmate getel. Daar het ook nog 'n paar Rooms-Katolieke huisgesinne gewoon en aangesien die ruime doopspraktyk aan die Kaap toegepas is, is die kinders van hierdie Roomse persone ook gedoop. Maar die gebruik was dat, wanneer so 'n kind van Roomse ouers gedoop moes word, die Roomse doopouers met Roomse doopgetuies voor die preekstoel gestaan het om die formulier aan te hoor en op die vrae te antwoord. Hieraan het ds. Meerlandt 'n end gemaak. Die kerkraad het onder sy leiding besluit dat die Roomse doopouers Protestantse doopgetuies moes bring en, as dit nie moontlik was nie, kon die kinders alleen gedoop word nadat aan die Roomse doopouers die betekenis van die doopsformulier en die doopbelofte goed duidelik gemaak is, in die hoop dat hulle later na die Hervormde Kerk (soos die NG Kerk toe nog bekendgestaan het) sou oorgaan.

In Maart 1676 het ds. Meerlandt na Batavia vertrek, waar hy op 7 Junie aangekom het en reeds die volgende dag sy kerklike stukke by die kerkraad ingedien het. Hy is op 13 Augustus as predikant beroep van die Hervormde gemeente van Cochin, in die suide van die latere Brits-Indië, waar hy op 12 September sy dienswerk aanvaar het. In 1692 is hy na Colombo verplaas. In 1699 is in Ceylon hy oorlede.




</doc>
<doc id="104762" url="https://af.wikipedia.org/wiki?curid=104762" title="Satyajit Ray">
Satyajit Ray

Satyajit Ray (Suiwer Bengaalse naam: Shottojit Ray সত্যজিৎ রায়; Kalkutta, 2 Mei 1921 – 23 April 1992) was 'n Bengaals-Indiese filmvervaardiger.

Ray is in die Bengaalse stad van Kolkata gebore. Hy was 'n lid van 'n Bengaalse familie wat prominent in die literatuur en kuns was. Ray het aan die "Presidency College" en aan die "Visva-Bharati University" gestudeer. Die inspirasie vir Ray om films te maak, was 'n ontmoeting met die Franse filmvervaardiger Jean Renoir, en die Neorealistiese Italiaanse film "ladri di biciclette".

In 1955 debuteer Ray met die film "Pather Panchali". Hierdie film is op 'n gelyknamige roman gebaseer, en dit was die eerste deel van Ray se Apu-trilogie. "Pather Panchali" het 11 groot internasionale pryse ontvang, soos "Best Human Document" op die Cannes-filmfees.

In totaal was Satyajit Ray die regisseur van 37 films, waaronder lang- en kortfilms, asook dokumentêre films. Benewens sy werk as 'n filmvervaardiger was Satyajit Ray ook 'n skrywer van fiksie, uitgewer, grafiese ontwerper en filmkritikus. Hy het ook musiek vir sy eie films saamgestel.

Ray het in 1992 'n "Academy Honorary Award" ontvang en het daarna verskeie ander internasionale pryse ontvang.




</doc>
<doc id="104763" url="https://af.wikipedia.org/wiki?curid=104763" title="Petrus Hulsenaar">
Petrus Hulsenaar

Ds. Petrus Hulsenaar (of Hulsenaer) (Kampen, Overijssel, 1639 – Kaapstad, 16 Desember 1677) was die sesde predikant wat in diens van die Nederduitse Gereformeerde Kerk in Suid-Afrika getree het. 

Min is oor sy kinderjare of bediening in Nederland bekend buiten dat hy op 27 Mei as student aan die Universiteit van Leiden ingeskryf het. Op 24 Februarie 1676 het hy met die skip "Silversteyn" aan die Kaap gekom en op 21 Maart die dienswerk van ds. Rudolphus Meerlandt in die NG gemeente Kaapstad oorgeneem. Hier het hy gearbei tot in Desember 1677 toe hy ná ’n siekte van 14 dae oorlede is. In die Dagregister is sy afsterwe op 16 Desember as volg vermeld:
"Onze Bedienaar des Goddelyken Woords, Domine Petrus Hulsenaer, omtrent 14 dagen onpasselyk en ziek geweest, is in den gepasseerden nacht, tussen 12 en 1 ure, dezer wereld overleden, tot ons groot leedwezen, maar bysonderlyk, tot deszelfs nagelatene weduwe; zijnde sijn E. geweest een Leeraar van een modest humeur, burgerlijke omgang en een Christelijk leven, aan den welken de Kaapsche Gemeente al veel heeft komen te verliezen. Dewijl de oude Kerk, binnen de nieuwe Fortresse staande, binnen kort noodzakelijk, ten opzigte om in de Fortresse de vereischte ruimte te geven, staat te worden afgebroken en geslecht, en gemerkt de grond, waarin van tyd tot tyd de dooden zijn begraven, vry hooger is dan het plein, en gevolgelyk de dooden, daarin rustende, zullen moeten worden opgenomen en verplaatst, zoo is goedgevonden en gearresteerd, door den Ed. Heer Gouverneur en Raad, aldaar geene dooden meer te laten brengen en begraven; mitsgaders in plaats van dien, door den Heer Gouverneur den Raad aangewezen en vertoond eene bekwame gelegenheid, in 's Comp. verlaten Tuin, om aldaar eene goede begrafenisplaats te ordineren, en daar ter plaatse door de Diaconie, of de Ed. Comp. vooreerst een ommuurd Kerkhof, en met ter tijd een behoorlik proper kerkje te laten maken, waarin de gequalificeerde en mindere Europeanen, ieder na zijne begeerten voor de daarop te stellene somme van penningen, zullen mogen hare rustplaats hebben; zoo is dan verstaan, na gedaan overleg, met dat nieuwe project, ten aanzien om de welgelegenheid van de plaats, en de noodzakelijkheid van dien, daarmede tusschen wyle voort te varen en onzen overledenen Predikant, den Eerw. Petrus Hulsenaer, in 't midden van de nieuwe geprojecteerde kerk als de eerste te begraven. Voldag 17 December. 

"Op den namiddag, omtrent de klokke 4 uren, is de overleden Domine Petrus Hulsenaer, met behoorlike staatsie en solemniteit, op de nieuwe geprojecteerde begraafplaats ter aarde besteld."




</doc>
<doc id="104764" url="https://af.wikipedia.org/wiki?curid=104764" title="Johannes van Andel">
Johannes van Andel

Ds. Johannes van Andel (Sprang by ’s-Hertogenbosch, Nederland, 1662 – Ternaten, 2 September 1690) was die negende predikante wat in diens van die Nederduitse Gereformeerde Kerk bevestig is.

Hy het aan die Universiteit van Leiden studeer, waar hy op 8 Mei 1680 as student ingeskryf is. Ná sy studie is hy as predikant vir Indië benoem en het op weg daarheen, begin Junie 1687 in die Kaap aangekom. Kommandeur Simon van der Stel en sy raad het hom op 4 Junie 1687 "ná rijp overwegen des talents en vrome handels" as predikant vir "dese tedere volk planting" in die plek benoem van ds. Johannes Overney, wat 'n maand tevore oorlede is. In 'n brief aan Nederland het Van der Stel hom op 9 Julie beskryf as "een jongeman van seer goede bekwaamheden en stigtelijken wandel".

Op 19 Oktober 1688 het hy die eerste kerkgebou van die NG gemeente Stellenbosch ingewy en 'n preek gehou oor Numeri 6:23 tot 27. Op 8 November 1688 het Van der Stel bepaal dat hy gereeld iedere drie maande na Stellenbosch moes gaan om die Sakramente daar te bedien. Van Andel het aan die Kaap moeilikhede gehad, maar dit is nie bekend van watter aard dit was nie. In elk geval het Van der Stel op 28 Januarie 1689 aan die Raad "verslag gedaan van d'onlusten en 't misnoegen geresen tusschen den Eerwaerde D: Johannes van Andel, Bedienaar des goddelijken woords, hier ter stede, so ter eener, als ter andere zijde, om voor te komen en de vrede te conserveeren", waarop "na rijpe Raadpleging" besluit is om hom met die skip "Alkmaar", wat toe net in Tafelbaai gelê het, na Batavia te laat vertrek en ds. Leonardus Terwoldt, wat met hierdie skip op weg na Indië was, in sy plek aan die Kaap te hou.

Hy het op 23 Mei 1689 sy akte van losmaking van die Kaap by die kerkraad van Batavia ingedien en die kerkraad het hom benoem om tydelik die dienste op die "Reede" waar te neem, dit wil sê op die skepe wat buitekant die hawe in die baai gelê het. Op 12 Oktober van dieselfde jaar is hy as predikant op Ternate benoem en het op 13 Februarie 1690 van die kerkraad van Batavia afskeid geneem en na sy nuwe standplaas vertrek, waar hy egter reeds op 2 September van dieselfde jaar oorlede is. Hy was getroud met Leonora Margarita Berbet d'Arques wat uit 's-Hertogenbosch afkomstig was.

Dr. H.D. van Broekhuizen beweer in sy "Die Wordingsgeschiedenis van die Hollandse Kerke in Suid-Afrika" op bls. 181 dat hy uit die "bekende Van Andel geslag uit 's-Hertogenbosch" gebore is, maar dis onwaarskynlik, want uit die lywige en uitvoerige stamboom en geskiedenis van hierdie familie blyk dit nie.




</doc>
<doc id="104765" url="https://af.wikipedia.org/wiki?curid=104765" title="Wolf Vostell">
Wolf Vostell

Wolf Vostell (* 14 Oktober 1932 in Leverkusen; † 3 April 1998 in Berlin) was 'n Duitse video-kunstenaar, skilder, beeldhouer en tekenaar.

Vostell was 'n belangrike kunstenaar in die tweede helfte van die 20ste eeu. Hy het geglo dat kuns in die straat moet plaasvind en dat die gehoor betrokke moet wees. Een van sy werke, die sogenaamde "130 km per uur", was 'n ongeluk tussen 'n trein en 'n motor.



</doc>
<doc id="104766" url="https://af.wikipedia.org/wiki?curid=104766" title="Leonardus Terwoldt">
Leonardus Terwoldt

Ds. Leonardus Terwoldt (ook Terwolt, Terwold of Terwalt) (Longenhouw, Friesland, 1664 – Nederland, datum onbekend) was die tiende predikant wat in diens van die Nederduitse Gereformeerde Kerk in Suid-Afrika bevestig is.

Terwoldt is in Friesland gebore waar sy vader predikant was. ’n Broer van hom was predikant in Ytens. Hy is op 25 Augustus 1682 as student in Groningen ingeskryf en van 1689 tot 1693 was hy predikant aan die Kaap. Veel is nie van hom bekend nie. Hy het die Kaap verlaat en op 9 November 1693 in Batavia aangekom en daar verslag gedoen van die toestand van die Kerk aan die Kaap. In Desember van dieselfde jaar is hy na Holland terug en daarna is, wat die beskikbare bronne betref, nie weer van hom gehoor nie.




</doc>
<doc id="104767" url="https://af.wikipedia.org/wiki?curid=104767" title="Johan Stumphius">
Johan Stumphius

Ds. Johan Frederick Stumphius (geboortedatum en –plek asook sterfdatum en –plek onbekend) was die sewende predikante wat in diens van die Nederduitse Gereformeerde Kerk in Suid-Afrika bevestig is, maar – waarskynlik omdat hy skaars ’n maand in Mei 1678 in die kerk se diens was, erken die Groot Kerk hom nie as een van hul predikante nie. Net sy voorganger, ds. Petrus Hulsenaar, en opvolger, ds. Johannes Overney, word in die gemeente se lys predikante in sy gedenkboek van 1965 weergegee.




</doc>
<doc id="104768" url="https://af.wikipedia.org/wiki?curid=104768" title="Hercules van Loon">
Hercules van Loon

Ds. Hercules van Loon (Onbekend – Stellenbosch, 26 Junie 1704) was die eerste leraar van die NG gemeente Stellenbosch en die twaalfde leraar wat in die Nederduitse Gereformeerde Kerk in Suid-Afrika bevestig is nadat almal voor hom, buiten ds. Pierre Simond, diens gedoen het in die NG gemeente Kaapstad.

Van Loon is in 1686 as student in Franken in Friesland ingeskryf. Op 16 Junie moes hy praeparatoir voor die Klassis van Gouda geëksamineer word om beroepbaar te kon wees, maar hy het nie opgedaag nie en gewoon weggebly. Luidens gerugte was dit omdat hy nie kon verklaar nie dat hy dit oneens was met die leer van prof. Roël, sy leermeester. Roël was van 1685 tot 1704 professor in die godgeleerdheid te Franeker. Hy het die leerstuk van die ewige generasie van die Seun van God op 'n ander wyse verklaar as wat in die Hervormde Kerk gangbaar was. Ook was hy 'n navolger van Coccejus. Daar het 'n sterk verset teen sy opvattings gekom en in 1691 het die Sinode van Suid-Holland dit as 'n hoogs verderflike kettery gebrandmerk en het twee jaar later vrae hieroor opgestel wat deur proponente by hulle toelating beantwoord moes word. Van Loon moes dit dus ook doen, want die Klassis Gouda het onder die Suid-Hollandse Sinode geval. Op 13 April 1694 is hy egter deur die Klassis Amsterdam vir die Indiese Kerk geëksamineer en het by hierdie geleentheid oor Psalm 1:1 gepreek. Hierop is hy toegelaat en georden.

Hy het op 9 September 1694 aan die Kaap gekom en die dienste daar tot aan die koms van ds. Petrus Kalden op 30 November 1695 waargeneem. Op 4 Desember 1695 is hy met die "Nigtevecht" na "Indië". Ds. Van Loon kon nie aard in die klimaat van Indië nie en het reeds in 1696 na Holland teruggegaan. Dit is nie bekend of hy daar predikant was nie. In Maart 1700 het hy met die skip "Oosterstein" weer in die Kaap aangekom en die diens in die Stellenbosch aanvaar waartoe hy deur die bewindhebbers in Holland benoem is. Hy was getroud, waarskynlik in Holland, met Maria Engelbregt. Hulle het hul testament op 14 Mei 1700 gemaak en op 28 Mei 1703 is hulle eerste kind, Philippus, gedoop. Van sy werk is weinig bekend. Wel kry ’n mens die indruk dat hy dit met ywer aanvaar het, aldus prof. S.P. Engelbrecht.

Op 26 Junie 1704 het hy 'n tragiese einde gehad. Hy het op daardie dag van sy plaas wat dig by Stellenbosch geleë was, na sy huis gery en, soos die reisiger Kolbe verhaal, "zich zelven met een pennemes den hals afgesneden, zonder dat iemand ooyt heeft geweten, waar door hy tot die wanhoop vervallen is". Sy weduwee het dit blykbaar moeilik gehad. Sy is op 10 Maart 1710 deur die Politieke Raad as doodgrawer aangestel. Met die Van der Stel-twiste het sy haar ook nog laat hoor en was 'n warme verdediger van Willem Adriaan van der Stel. Kolbe is onvriendelik oor haar, maar hy is baie bevooroordeeld teen persone wat in hierdie saak aan die Van der Stel kant betrokke was. Op 27 Julie 1710 is sy op Stellenbosch deur ds. Henricus Beck hertroud met die sekunde Willem Helot, wat wewenaar was. Hy het ná die dood van goewerneur Louis van Assenburg in Desember 1711 as waarnemende goewerneur opgetree tot 28 Maart 1714, toe die nuwe Goewerneur ingehuldig is. Helot is in Mei 1714 op oneervolle wyse as sekunde ontslaan en na Holland teruggestuur.




</doc>
<doc id="104769" url="https://af.wikipedia.org/wiki?curid=104769" title="Matsuo Basho">
Matsuo Basho

Matsuo Munefusa, meer bekend as Matsuo Basho (Japannees: 松尾芭蕉; 1644 – 28 November 1694) was 'n Japannese digter. Hy is bekend as die grootste vervaardiger van haiku, 'n soort van poësie met slegs 17 lettergrepe. Vir hom was geskrewe Japannees moeilik om te bemeester, maar haiku was maklik om te skryf. Matsuo se haiku's het eienskappe van die natuur en die vier seisoene ingesluit. Die lesers moet hul verbeelding gebruik om sy gedigte te verstaan.


</doc>
<doc id="104771" url="https://af.wikipedia.org/wiki?curid=104771" title="Muḥammad ibn Mūsā al-Khwārizmī">
Muḥammad ibn Mūsā al-Khwārizmī

Muḥammad ibn Mūsā al-Khwārizmī (Persies: محمد بن موسى الخوارزمي; diverse spellingsvariante) was 'n Persiese figuur wat een van die beroemdste wetenskaplikes op die gebiede van wiskunde, geografie en astrologie was. Hy is tussen 780 en 800 gebore en het tussen 840 en 845 gesterf. Al-Khwarizmi het aan die Huis van Wysheid in Bagdad gestudeer.

Hy is in die streek Khorazmië gebore, destyds 'n deel van die Persiese Ryk (later as Xiva bekend, deesdae die provinsie Xorazm in Oesbekistan). Die naam Al-Khwarizmi beteken "van Khorazmië". Sy gesin het kort daarna na 'n dorpie naby Bagdad verhuis, waar hy in die tydperk 813 tot 833 die grootste gedeelte van sy werk geskryf het. Dis onduidelik watter taal hy gepraat het – Persies is 'n moontlikheid, maar waarskynlik is dit ook Khorasmisies, 'n dialek van Persies wat in onbruik geraak het. Khwarizmi het al sy werke in Arabies geskryf, die taal van die wetenskap in die Islamitiese wêreld.

Die konsep van 'n algoritme in wiskunde is sy idee. Om hierdie rede word hy wel die "vader van rekenaarwetenskap" genoem. Die woorde "algoritme" en "algorisme" is van sy naam afgelei, dus bewys dit sy belang as 'n wetenskaplike.

Verder het hy groot bydraes tot gebiede soos algebra, trigonometrie, astronomie, astrologie, aardrykskunde en kartografie opgelewer. Sy sistematiese en logiese benadering van die oplossing van lineêre en kwadratiese vergelykings het gestalte aan algebra gegee, 'n vakgebied wat van sy boek se naam afgelei is. Die beroemde boek is "Hisab al-jabr wa al-Muqabala" (Arabies: حساب الجبر و المقابلة) - "die teorie van transformasie en herstel", dit verwys na die maniere waarop deelterme in algebraïese terme gemanipuleer kan word.


</doc>
<doc id="104772" url="https://af.wikipedia.org/wiki?curid=104772" title="Mohamed Enver Surty">
Mohamed Enver Surty

Mohamed Enver Surty (gebore 15 Augustus 1953) is 'n Suid-Afrikaanse politikus. Hy dien tans as die Adjunkminister van Basiese Onderwys in die kabinet van president Jacob Zuma. Hy is 'n lid van die African National Congress.

Ten opsigte van loopbaan is Surty 'n prokureur. Surty het as adjunkminister van onderwys vanaf April 2004 tot September 2008 gedien. Vanaf September 2008 tot 2009 het hy ook in die Ministerie van Justisie en Grondwetlike Ontwikkeling as minister gedien.


</doc>
<doc id="104775" url="https://af.wikipedia.org/wiki?curid=104775" title="Petrus Kalden">
Petrus Kalden

Ds. Petrus Kalden (ook Calde of Calden) (Wesel, Duitsland, omstreeks 1670 – Nederland, 31 Augustus 1739) was die 13de predikant wat in diens van die Nederduitse Gereformeerde Kerk in Suid-Afrika getree het en een van die eerste wat hom vir sendingwerk onder die Khoi beywer het.

Ds. Kalden was 'n yweraar vir die sending en het 'n Khoi na Nederland saamgeneem om gedoop te dorp. Hy het oorspronklik met die rang van onderkoopman uit Nederland gekom en was dus geregtig om sy salaris van 90 Kaapse gulde per maand uit boerdery aan te vul. Hoewel hy hierdeur as yweraar vir eie gewin beskou is, doen dit geen afbreuk aan die goeie werk wat hy aan die Kaap verrig het nie, naamlik die bou van die eerste kerk in Kaapstad en die gereelde bearbeiding van sy lidmate.

Sy broer Lodewyk (Lodewijk) was ontvanger van die State van Utrecht (’n provinsiale bestuursliggaam) en later burgemeester van die Vaart. Sy vader, ook Lodewyk (Lodewijk), was skepen (’n openbare bestuurder op plaaslike vlak) van Wesel, deesdae in die Duitse deelstaat Noordryn-Wesfale. Die Nederlandse taalgrens het toe veel oosteliker geloop en Wesel was, wat die taal betref, ’n Nederlandse stad. Kalden, wat vir daardie dae uit ’n uitgelese kring gekom het, het ook tot die Nederlandssprekendes behoort.

Ná deeglike studie het hy in diens van die Verenigde Oos-Indiese Kompanjie getree en in 1695 met die "Nigtevecht", dieselfde skip waarmee ds. Hercules van Loon op 4 Desember daardie jaar na Indië vertrek het nadat hy sedert September aan die Kaap waargeneem het, as predikant vir die Kaap in Tafelbaai aangekom. Hy het sy werk met ywer begin. Buiten die dienste in die saal van die Kasteel die Goeie Hoop, moes hy ook vier maal per jaar die sakramente in die Stellenbosse gemeente, wat sedert sy ontstaan in 1686 vakant was, bedien. Veral vir die sending onder die heidene het hy baie gevoel en het dadelik sendingwerk onder die Khoi begin doen. Hy het selfs ’n Khoitaal begin aanleer en met die oog hierop 'n Khoi by hom aan huis gehou en was later baie bedrewe hierin, maar hy was nie tevrede met sy vordering nie en wou hom vir 18 maande heeltemal afsonder om dit volkome vloeiend te leer praat. Maar dit was nie uitvoerbaar nie. 

In 1705 het ds. François Valentyn 'n week lank by hom op sy plaas Sandvliet (Zandvliet) gekuier en daar 'n Khoi ontmoet wat deur Kalden so grondig in die Skrif en in die Kategismus onderrig is dat hy met hom oor allerlei teologiese sake kon praat. Valentyn was verbaas “over de grootheid van zijne kennisse in Goddelyke zaaken" en was baie bly “dat het God behaagde in zulken gering vat zoo veel licht der genade tot verdere verlichting van deze allerwoeste, botste en vuilste Heidenen" wat hy ooit gesien het, te gee. 

Die Kolonie was reeds 'n halwe eeu oud maar 'n kerkgebou het nog steeds ontbreek. Dit was Kalden wat as man van smaak en met 'n oog vir die skone, kragtig geywer het vir 'n kerkgebou. Hy het geslaag en op 6 Januarie 1704 kon hy dit inwy. Valentyn, wat baie oor die wêreld gereis het en baie kerke gesien het, gee 'n uitvoerige beskrywing daarvan en noem dit “een zeer fraai gebouw". Alles was smaakvol. Die preekstoel beskryf hy as volg: “Een zeer nette agtkantige predikstoel, op een swarte ebbenhoute dikke fraei geslingerde enkelde styl, 4 of 5 voeten hoog, en 5 duimen over 't kruis dik, welke stoel op yder hoek met 8 swarte fraai geslingerde pilasters, op welke een mooye kap rust, verciert; behalwe dat de stoel, en de kap, over al met ebbenhoute lysten omgezet is. Ook is de trap zeer net gemaakt, en de Bybel legt om een koperen lessenaar, zoo fraai, als ik er al zeer weinig gezien heb.” Dit getuig van die smaak en kunssin van Kalden. Buite die kerk was op twee deure 'n Latynse vers aangebring wat deur Kalden gemaak is. Op die deur wat aan die kant van die hospitaal was, het die volgende vers gestaan: 

“Aegrotis solamen ego fessisque solamen Fonsque salutiferos suppeditans fluvios. Si modo Caelestes rivos afflictus adibit, Non tantum incolumis, sed satiatus erit.” 

Valentyn het dit as volg vertaal: “Ik ben tot troost van al de zieken, en vermoeide; De bron des Heils, zoo g'u maar tot dit Hemelsch Bad, Verlegen over uw bedryven heenen spoeide; Gy waart behouden door 't bezitten van dien schat.”

Op 'n ander deur was weer die volgende vers: “Mystica Sponsa Poli, quae sancta palatia lustras, Menteque divina sollicitas Dominum. Accipe quae placidae hic panduntur faedera vitae, Oblatumque bonum suscipe corde pio. Spectator, quicunque venis, transisque viator, Atria, crede, notant, quae sit ad astra via.” 

Valentyn se vertaling was: “O Geestelyke Bruid! die de Heilige paleizen Bezoekt, en met veel ernst den Heer bid om genâ; Ontfangt de Panden des Verbonds, u hier te wijzen. En neemt ze met een hert vol yver vroeg en spa. Beschouwer, wie gij zijt, gewoon voorby te gaan, Hier ziet gy klaar de weg ten hemel voor u staan.”

Kalden was goed bevriend met goewerneur Simon van der Stel en ook met sy seun en opvolger, Willem Adriaan van der Stel. Ná 'n vyfjarige evangeliebediening het hy op 4 Januarie 1699 die plaas Sandvliet (Zandvliet), 61 morg groot (W.A. van der Stel het later nog 'n paar morg bygevoeg), in die distrik Stellenbosch present gekry van die goewerneur waar hy sy privaat boerdery gehad het om sy karige inkomste aan te vul. So iets was in daardie dae nie buitengewoon nie. Talle amptenare van die Kompanjie het plase gehad en ook predikante soos Van Loon en Beck, terwyl die Franse predikant Pierre Simond selfs twee plase gehad het. In Nederland was dit in die provinsies Holland, Gelderland, Overijssel en Utrecht destyds iets doodgewoons dat predikante ook geboer het en in die Kaap het tot selfs in die negentiende eeu nog voorgekom. Maar tog het dit vir Kalden op ernstige moeilikhede uitgeloop. Hy is in die Van der Stel-moeilikhede ingesleep. Adam Tas het in sy klagskrif onder meer ook teen ds. Kalden uitgevaar weens dié se grootskaalse boerdery. 

Volgens dr. Elizabeth Conradie het hierdie konflik 'n kulturele agtergrond gehad: “Die Kaapse bevolking was destyds duidelik in twee klasse verdeel – aan die eenkant die ontwikkelde, beskaafde, goed opgevoede Hollandse amptenare, gebore en gewend om leiding te gee op kultuurgebied, soos Kalden wat Hottentots leer en Renaissance-gedigte maak, Willem Adriaan wat sy seun 'n musikale opleiding gee waarvoor hy 'n Kompanjies-dienaar gebruik, die sekretaris Grevenbroeck wat 'n Latynse reisverhaal skrywe en in sy kapasiteit as ouderling die ure wat hy vir ds. Beck op Adam Tas se plaas moet omwag, rustig wy aan die skilderkuns, om maar 'n enkele te noem. Aan die ander kant, onder hulle was gesteld die laer amptenare en die ‘vryburgers’, nog heeltemal 'n heterogene groep mense van weinig ontwikkeling (al het die Franse koloniste enigsins hoër gestaan, hul wapens en titels is versinsels) eenvoudiges van gees wat moes ten uitvoer bring wat 'n vrugbaarder brein as hulle s'n ontwerp het."

Die vryburgers het die mededinging met die boerende kompanjie-dienaars onbillik en skadelik geag, en dit het op 'n konflik uitgeloop. Kalden het ook in die gedrang gekom. In April 1707 het Willem Adriaan van der Stel geval. Hy is na Holland teruggeroep en Kalden moes die Kaap ook verlaat. Maar Kalden se teenstanders was hoofsaaklik buitekant sy eie gemeente. Soos dr. Conradie dit uitdruk: “Die Drakensteiners het Kalden tot raserny gebring.” Sy grootste vyande het uit Stellenbosch gekom. Hy is swaar beskuldig, en hy sou onder meer sy dienswerk verwaarloos het. Onder die beskuldigers was verskillende persone wat nie eens lid van sy gemeente was nie. Prof. S.P. Engelbrecht skryf: “Mens kry die indruk dat dit hier oorwinnaars was wat in hul oorwinningsroes die land nou van alle Van der Stel-mense wou suiwer.” 

Tog het Kalden het van die Kaapse kerkraad twee baie eervolle getuigskrifte gekry waarin getuig is van sy “ywer en trou in sy dienswerk” en van sy “vrome lewenswandel”. Hy is ook nie op oneervolle wyse na Holland teruggeroep nie maar “met behoud van rang en gage". Die ontevredenes het nou die twissieke ds. Engelbertus le Boucq gebruik om Kalden verder te vervolg en hy het hom laat gebruik omdat hy graag Kalden se plek as predikant wou kry. In hierdie stryd het Le Boucq hom baie onwaardig gedra, aldus prof. Engelbrecht. “Op die preekstoel het hy in onbehoorlike taal teen die vorige Van der Stel-bewind tekeer gegaan en dit was so erg dat die nuwe bewind hom belet het om te preek. Toe was hy eers briesend en het te perd rondgejaag, vergesel van twee slawe wat met stokke met ysterbeslag gewapend was terwyl hy self 'n sabel aan sy sy gedra het, om die mense teen die nuwe bewind, nou, nota bene, die anti-Van der Stel bewind, op te rui en om allerhande lasterpraatjies teen Kalden rond te strooi.”

Kalden was verplig om hom voor die hof te daag en op 19 April 1708 is daar uitspraak gelewer, heeltemal ten gunste van Kalden wat van alle laster vrygespreek is, terwyl Le Boucq veroordeel is om skriftelik alles teen Kalden terug te trek, en verder om honderd Kaapse ryksdaalders ten behoewe van die Kaapse armes te betaal asook die koste van die regsgeding. Beter kon dit vir Kalden nie afloop nie, veral gegewe dat dit alles deur die nuwe bewind geskied het, die teenparty van sy vroeëre vriende die Van der Stels. Ook het die nuwe predikant, ds. Johannes d'Ailly skriftelik getuig dat hy die sake aan die Kaap “in een geheel andere staat" gevind het as wat hy “uit het quaad gerugt en voorgeven van sommigen wel gedagt had", en dat Kalden ten onregte beskuldig is en trou was in sy ampsbediening. Die Klassis van Amsterdam het dan ook geoordeel dat Kalden van alle blaam gesuiwer was. 

Dr. Conradie het haar hieroor as volg uitgelaat: “Vir my is die herroeping van Kalden en die hoër amptenare-hereboere deur toedoen van die burgers 'n ramp in ons geskiedenis. Toegegee dat hulle dikwels outokrate en selfs onderdrukkers was, die dae kom en die jare nader wanneer die stigting in vreemde hande sou oorgaan, en dit juis die Kaldens, die Van der Stels, die Grevenbroecks sou gewees het wat die Dietse geestesgoedere sou kon gehandhaaf het teen die Angel-Saksiese. Want, soos die oud-Goewerneur Simon sou hulle nie hier slegs geraap en geskraap het nie, maar hul tuiste gemaak het; waar jou skat is, sal jou hart ook wees; waar jou plaas, jou huis is, sal jou tuis ook wees. Dit is hulle, nie die boere, wat sou kon verhoed het dat die Hollandse en Latynse geskrifte in Suid-Afrika ontstaan, as nie van ons verwerp en die honderd-en-vyftig jaar Evangelieprediking voor die koms van die Engelse verontagsaam word deur ons opvoeders en leiers van 'n later geslag, gedrenk soos ons is in 'n Engels-Skotse atmosfeer. As ons 'n sterk Hollandse hoër burgerstand aan die Kaap kon opgebou het, as aan die wense van die vlottende hoër amptenaredom op hierdie tydstip gehoor gegee is en hulle hier 'n tuiste in die 18de eeu gevind het, sou die 19de ‘eeu van onreg’ anders verloop het op kultuurgebied."

Ds. Kalden het op 23 April 1708 na Nederland vertrek nadat hy sy plaas vir 20 500 Kaapse gulde verkoop het. In Nederland moes hy hom voor die Klassis van Amsterdam gaan antwoord op die beskuldigings van die Kaapse vryburgers. Hy het hom 'n ruk ná sy aankoms in Holland weer beroepbaar gestel en het op 27 April 1710 predikant geword in Thamen aan die Amstel waarmee die gemeente Mijdrecht gekombineer was. Tydens sy bediening aldaar is die ou laster teen hom wêreldkundig gemaak in 'n naamlose geskrif “Regte en waare oorspronk en gevolg der Caabse onluste", en in die sewentiende hoofstuk van die “Historische Reizen" van Abraham Bogaert wat in 1711 verskyn het. Kalden het toe noodgedwonge 'n “Afgeperste verweering en nodige verantwoording tegens twee nu onlangs uytgekomene laster-schriften” die lig laat sien (Utrecht, 1773), wat betrekking het op sy Kaapse verblyf. Dit is waardig opgestel en getuig van die geestesbeskaafdheid van die skrywer. Die stukke wat op sy saak teen ds. Le Boucq betrekking het, word hierin afgedruk. Hierdie verwering was afdoende.

Kalden het in die kerk in aansien gebly. Maar sy hart het na Indië en na die heidenwêreld getrek en hy het opnuut aansoek gedoen om as predikant na Indië te gaan. Dit is toegestaan en in Mei 1720 het hy van sy gemeente afskeid geneem en op 2 Maart 1721 is hy opnuut in diens van die Kompanjie bevestig, eers sonder vaste werkkring op Java. In 1722 is hy na Ceylon gestuur en in 1723 op Pointe de Gale geplaas. In 1726 is hy as rektor van die seminarie in Colombo (Ceylon) benoem, wat getuig van sy bekwaamheid en van die agting wat hy gehad het. In hierdie werkkring het hy verskillende binnelandse sendelinge opgelei. Dit moes 'n werk na sy hart gewees het. Die rapporte oor sy werk was gunstig. 

Op 11 September 1737 is hy op eie versoek eervol ontslaan en op 31 Augustus 1739 is hy in Colombo oorlede. Hy was getroud met Cornelia van Benthem. 




</doc>
<doc id="104778" url="https://af.wikipedia.org/wiki?curid=104778" title="Engelbertus le Boucq">
Engelbertus le Boucq

Ds. Engelbertus Franciscus le Boucq (Tubeke, Brabant, België, 1675 – Batavia, Julie 1745) was die 14de predikant wat bevestig is vir diens in die Nederduitse Gereformeerde Kerk in Suid-Afrika en die mees omstrede van die vroeë Kaapse leraars. Buiten predikant was hy ook die skrywer van godsdienstige boeke en polemiese geskrifte. 

Le Boucq was 'n Bernardynse monnik voor hy sy Roomse geloof vir die Protestantse verruil en hom aangemeld het by die Nederduitse Gereformeerde Kerk van Holland vir diens in Nederlands-Oos-Indië. Ná 'n driejarige dienstyd van 1703 tot 1706 is hy op sy eie versoek na die Kaap die Goeie Hoop verplaas, waar hy aangekom het op 30 Maart 1707. Met sy strydlustige, prikkelbare en impulsiewe geaardheid het hy op onverantwoordelike wyse in die stryd tussen die ondersteuners van Willem Adriaan van der Stel enersyds en die vryburgers aan die Kaap andersyds betrokke geraak. Eindelik het sy laakbare optrede daartoe gelei dat die Politieke Raad hom en sy gesin op 13 September 1708 na Batavia laat deporteer het, waar hy later in die amp herstel is en 19 jaar lank predikant van die Portugese Protestantse gemeente was. Op besoek aan Nederland in 1731 het binne 'n dag nadat hy hom vir die kursus aangemeld het, 'n doktorsgraad in die regte van die Universiteit van Harderwijk verwerf. Naas al sy polemiese geskrifte was sy bekendste werk 'n beknopte uiteensetting van die Heidelbergse Kategismus.

Hy word beskryf as ’n "rustelose, emosionele en woelsieke" mens. J.P. Claasen skryf in die "Suid-Afrikaanse Biografiese Woordeboek": "As leraar het Le Boucq ongetwyfeld groot entoesiasme geopenbaar, maar sy taktloosheid, skerp tong en giftige pen het talle botsings met die kerk, die owerheid en sy medemens tot gevolg gehad."

Le Boucq is in Tubize (Tubeke) in België gebore as die sesde kind van Jean le Boucq en Philippine Steegh (Stegh, Steeg of Steege). Volgens sy ouers se name was sy vader waarskynlik Frans en sy moeder Vlaams. Die name van sy vyf broers en susters was ook Frans en Vlaams. Sy vader was blykbaar welgesteld, want hy het verskillende boerderye besit wat verpag was. Hy het in Leuven aan die Katolieke Universiteit Leuven, in 1425 gestig en die oudste universiteit in die Lae Lande, in die wysbegeerte studeer, en omstreeks 1697 het hy as student na die preek van 'n protestantse predikant van 'n Noord-Nederlandse garnisoen in Leuven gaan luister met die bedoeling om te gaan spot. Die teks van die preek was uit Prediker 11:3 ("Als de wolken vol geworden zijn, zo storten zij plasregen uit op de aarde; en als de boom naar het zuiden, of als hij naar het noorden valt, in de plaats, waar de boom valt, daar zal hij wezen"). Die gedagte wat die prediker beklemtoon het, was dat daar ná die dood nie nog 'n kans is om gered te word nie en dat daar dan ook nie iets soos ’n vagevuur is nie. Dit het die jong Le Boucq laat twyfel en hy is na 'n Jesuïet om daaroor te praat, maar kon geen voldoening kry nie. Van hom is alleen geëis dat hy hom blindelings aan die Roomse leerstellings onderwerp met die bevel om nie weer na 'n protestantse predikant te gaan luister nie. Maar dit het uiteraard nie sy twyfel weggeneem nie; inteendeel, hy het weer 'n preek van die protestante garnisoenspredikant gaan bywoon en hierdie keer was die teks Johannes 6:55 ("Want Mijn vlees is waarlijk Spijs, en Mijn bloed is waarlijk Drank.") en is die onskriftuurlike van die Roomse transsubstansiasieleer aangetoon. Le Boucq se twyfel het hierna groter geword. 

Hy het dit voor die biegstoel bely, maar dit het nie gehelp nie. Die biegvader wou hom alleen absolusie gee op voorwaarde dat hy monnik sou word, en ter wille van sy gemoedsrus het hy ingewillig. Dit het hom nie geluk om dadelik in 'n klooster opgeneem te word nie en blykbaar was die aanvanklike weiering net om hom op die proef te stel. Weens sy kwellings kon hy nie meer studeer nie en hy wou toe vir 'n reis na Italië gaan, maar het eindelik met 'n paar vriende ooreengekom om saam in die keiserlike leër diens te neem en teen die Turke te gaan veg. Die vriende het egter kop uitgetrek en toe het hy in die Cisterciënser Abdy in Bonneffe noord van Namen aansoek gedoen om as kloosterling opgeneem te word. Die eerste versoek is afgewys, maar toe hy dit herhaal, het hy tog plek gekry.

In Leuven het hy nog eers 14 dae in 'n herberg tuisgegaan en afskeidsonthale vir sy vriende gegee. Daarna is hy na Antwerpen waar hy 'n paar ooms gehad het. Sy vader het ook daar gekom en toe hy hoor dat sy seun monnik wou word, het hy soos 'n "brullende leeuw" teen hom gekeer en gedreig dat hy hom, as hy in sy voorneme sou volhard, "met zijne pistolen door de kop zoude branden". Maar die jonge Le Boucq wou nie daarvan afsien nie. Hy wou beslis "tot meerdere gerustheid" van sy siel die klooster binnegaan. Hy het dan ook na Boneffe vertrek, maar is by sy intrede in die klooster baie ontnugter deur die drinkpartye en ander dinge wat hy daar gesien het. So het hy daar geen vrede gevind nie en wou weer weg. Maar ten slotte het hy tog gebly, sy kruin laat skeer en hom vir die proefjaar laat opneem. Dit was waarskynlik in 1698. Sy vader het hom gedurende die proefjaar 'n keer besoek en toe hy sy besware aan sy vader meedeel, asook sy voorneme om gedurende of ná die proefjaar uit te tree en die kloosterbelofte nie af te lê nie, het die vader weer baie woedend geword en gedreig om sy lewe te ontneem as hy nou nie in die klooster sou bly nie. Dit blyk hieruit dat die vader driftig en opvlieënd van aard was, net soos hy self ook was. 

Ná die proefjaar het hy tog die kloostergelofte afgelê, maar dit was so teen sy sin dat hy God gebid het om dit nie aan te neem nie, hoewel dit sy gemoedsgesteldheid nog meer bedroef het. Hy is hierop in Namen georden, eers die vier klein ordes en daarna as subdiaken en 'n tydjie later as diaken, en het 'n Dominikaan as leermeester in die teologie gekry. Nog 'n tyd later, in 1699, sou hy vir die eerste keer die mis bedien, maar hy het probeer om voor die tyd te ontvlug. Dit het as volg geluk: die ab van die klooster sou vir 'n paar dae 'n uitstappie maak en Le Boucq vra toe op dieselfde tyd verlof om vir vier dae na Leuven te gaan. Daar was 12 lourierbome wat aan hom behoort het en wat hy aan die ab wou gee. Hy het die verlof gekry en is te perd daarheen, terwyl 'n kneg met 'n wa gevolg het. Sy plan was egter om nou te vlug. In Leuven het hy haastig gereël dat die lourierbome aan die kneg afgegee sou word, waarop hy na Antwerpen gery het en aan sy familie daar voorgegee het dat hy om dringende redes vir 'n paar dae uit die klooster weg was. Die aand is hy na 'n herberg in die stad waar sy perd was, onder voorwendsel dat hy daar 'n ander monnik moes ontmoet, maar heimlik met die doel om alles te reël dat hy die volgende dag baie vroeg kon vertrek.

Alles is gereed gemaak en met dagbreek is hy daar weg en het aan een stuk deur so hard as wat die perd kon loop na die Hollandse grens gery tot in Bergen op Zoom, 'n afstand van amper 35 km. Voor hy die stad binnegegaan het, het hy eers sy monnikspy uitgetrek en in die stad het hy na 'n Hervormde predikant verneem en toe op dié wyse met die bejaarde ds. Frangois Tureq in aanraking gekom, wat hom geld vir ete gegee het. Deur die vinnige rit was die perd halfdood, maar hy het dit tog nog kon verkoop, en het toe vir hom gewone klere gekoop en 'n pruik opgesit. So is hy na Rotterdam, waar hy vyf maande vertoef het en die beskerming van die State-Generaal ingeroep het. Hier in Rotterdam, nog voor die jaar 1700, het hy 'n geskrif uitgegee, "Principale Dwalingen van het Afgodisch Pausdom", waar 'n tweede geskrif aan toegevoeg is, "Den Uittogt uit Egipten na het Land Kanaän", waarin hy sy verbreking met die Pousdom beskryf. 

Hy het toe 'n brief gekry waarin die skrywer voorgegee het dat dit van prof. Junctimme uit Wene was, en waarin probeer is om hom na die Roomse Kerk te laat teruggaan. Hierdie brief is met sy antwoord deur hom in 1700 in Rotterdam in druk uitgegee onder die opskrif "Het Bedriegelijk Aanloksel na de Babelsche Hoere". Hy het op naam van prof. Junctimme 'n tweede brief gekry asook een van 'n neef wat priester in Antwerpen was, en ook hierdie geskrifte het hy met sy antwoord in 1700 in Dordrecht, waarheen hy intussen verhuis het, die lig laat sien met die titel "Den ydelen Sirenen-Sank van het bygeloovigh Pausdom". Hierdie geskrifte was ooreenkomstig sy onstuimige aard baie bitter en het onder Roomse mense 'n haat teen hom opgewek waardeur hy meermale op straat en op die mark nageroep is.

In Dordrecht het hy lid van die Waalse Kerk geword en van die gemeente geldelike steun gevra om sy studie te kon voortsit. In 1701 het hy in Dordrecht 'n nuwe geskrif, "War-net der Papisten", gepubliseer wat ook hartstogtelik fel was, maar hy sê daarin dat hy "niet uit passie, of drift" so skerp skryf nie, "maar tot meerderen afschrik van het Pausdom, en al hare grollen, die de menschen tot haar verderf brengen: want het moet de Roomsgezinden zoo bot en plomp gezegt worden, eer zij der geloof aan geven". Ná hierdie geskrif het hy verder nog laat volg "Den Winkel van Schijn-Heiligheid des Pausdoms". Die vervaardiging van hierdie strydskrifte was heeltemal in ooreenstemming met sy strydlustige en hartstogtelike aard en karakter.

In 1702 het hy 'n benoeming vir die Indiese kerk gekry. By sy vertrek uit Dordrecht het hy nog eers 'n "Afscheid Predicatio" gehou wat hy ook in druk uitgegee het. Le Boucq het in 1703 met die "Nigtevecht" (of "Nigtevegt", in gebruik deur die VOC van 1692 tot 1711) na Indië vertrek en onderweg daarheen het dit van 30 Augustus tot 15 Oktober in Tafelbaai oorgelê sodat hy ruimskoots tyd en geleentheid gehad het om in die Kaap en in die buitedistrikte rond te kyk en met die mense kennis te maak. Waarskynlik het hy ook daar gepreek. Op 17 Desember het hy in Batavia aangekom. Daar was 'n gebrek aan Portugese predikante en daarom is hy daar gehou met die bedoeling om hom te bekwaam sodat hy in Portugees kon preek, en in die tussentyd kon hy vir ander predikante preekbeurte waarneem as dit nodig was. Op 12 Oktober 1705 het die kerkraad met genoeë van hom verneem dat hy in staat was om in Portugees te preek. Maar aangesien hy volgens sy eie woorde nie kon leer om ’n "ooghdienaar” te wees nie en van oordeel was dat 'n "reghtschape" predikant volgens sy eie oortuiging moes spreek, het hy daar geen beroep ontvang nie en het die kerkraad ten slotte iemand anders bo hom verkies, al het daardie persoon ook geen Portugees geken nie. Om so te praat volgens eie oortuiging was vir hom niks anders nie as om te sê wat hy wil, sy eie oortuiging as die enigste regte te beskou en dit op die mees eiegeregtigde wyse te probeer deurdruk. Dit is duidelik dat dit 'n getwis was wat dit vir hom in Batavia onmoontlik gemaak het.

Le Boucq het, terwyl hy nog besig was om in Batavia op koste van die owerheid Portugees te leer, na Holland geskryf en gevra om na Suid-Afrika oorgeplaas te word waar Stellenbosch in 1704 deur die dood van ds. Hercules van Loon vakant geword het. Ds. Henricus Beck van Drakenstein het ook aansoek gedoen om daarheen verplaas te word en die Here XVII het toe besluit om ds. Beck na Stellenbosch te laat gaan en ds. Le Boucq, wat 'n Fransman was, vir Drakenstein te benoem. Op 28 Oktober 1705 het hulle na Batavia geskryf en opdrag gegee om hom na Drakenstein te stuur. Dit moes vir hom bepaald 'n uitkoms gewees het, want hy was nog altyd sonder beroep en is omtrent hierdie tyd met mej. Susanna de Roo getroud. 

Hy het Indië in Desember 1706 verlaat en het op 30 Maart in Tafelbaai aangekom. Dit was dae van intense spanning vanweë die Van der Stel-moeilikhede. Die bevolking het in 'n opgewonde toestand verkeer en was in twee skerp teenoormekaarstaande partye verdeel. Veral in die buitedistrikte Stellenbosch en Drakenstein was die opgewondenheid baie groot en het verreweg die meeste mense aan die anti-Van der Stel party behoort. Ds. Le Boucq is spoedig násy aankoms na Drakenstein waar hy die kerkraad ontmoet het. Maar niks was vir hom daar goed nie. Met die kerkgebou was hy nie tevrede nie, daar was geen pastorie nie, geen huis vir die sieketrooster nie, geen Hollandse sieketrooster of voorleser nie, geen behoorlike kerkhof nie. 

Hy het dan ook regsomkeer gemaak en is dadelik na die Kaap terug sonder dat hy op Drakenstein selfs gepreek het en op 14 April 1707 het hy sy gemoed hieroor in 'n brief aan die Klassis van Amsterdam gelug. Hy sê in hierdie brief dat toe hy die kerkraad vra waar die twee vorige predikante, di. Pierre Simond en Beck dan gehuisves is, hy as antwoord gekry het dat hulle daarvoor hul eie "landtgoederen" moes koop as hulle huisvesting wou hê, en dat die kerkraadslede nou "tegen regt en billickhijd" hierdie twee predikante "met een swarte kool" gaan teken het. En om nou nie self "der boeren haet en wanckelbare genegenhijd" onderworpe te wees nie, net so min as aan die "calangie” (berisping of bestraffing) van die bewindhebbers, het hy aan die kerkraad gesê dat hy nie na Drakenstein sou gaan voor daar nie 'n pastorie, 'n kerk en 'n voorleser was nie. Hy was wel bereid om vier keer per jaar vir die bediening van die sakramente oor te kom. 

As die Drakensteinse kerkraad werklik hierdie antwoord aan hom gegee het, dan was dit onwaar, want ds. Simond het twee plase van die Politieke Raad present gekry waarop vir hom 'n huis gebou is, terwyl ds. Beck, wat ongetroud was, so lank hy op Drakenstein was, by mense ingewoon het waarvoor hy ses ryksdaalders as vergoeding vir huishuur ontvang het. Maar dit is die vraag of die kerkraad so 'n onwaarheid aan ds. Le Boucq sou gesê het. Prof. Engelbrecht skryf: ’n Mens moet met sy mededelings maar baie versigtig wees, want hy hou hom nie altyd aan die waarheid nie. Destyds was daar in Drakenstein nog nie 'n dorp nie. Daar was wel, wat teenswoordig 'n buitekerk of 'n plaaskerk genoem word, 'n baie eenvoudige gebou waarin di. Simond en Beck gepreek het, maar waarin ds. Le Boucq nie wou preek nie. En wat die woonhuis betref, ook vir hom en sy gesin sou hierin voorsiening gemaak word net soos vir di. Simond en Beck voor hom en vir ds. Petrus van Aken ná hom gesorg is. "En om dan nog as een van die redes van sy weiering om na Drakenstein te gaan te noem dat daar geen voorleser was nie! En dat daar geen kerkhof was nie! Omdat daar nog geen dorp was nie was daar ook nie 'n dorpskerkhof nie en die mense is op hul plaas begrawe net soos nou nog in baie dele van die platteland die geval is," skryf prof. Engelbrecht.

Die ware rede het ds. Le Boucq, volgens prof. Engelbrecht, nie genoem nie: hy wou nie na Drakenstein nie, maar wou predikant in die Kaap wees. Volgens hom was daar in Drakenstein niks goeds nie, niks het gedeug nie, alles was verkeerd. Drakenstein, so skryf hy, "is waarlijck geen plaats om van een predikant naar behooren waargenomen te kunnen worden". Die mense woon veels te versprei, sewe, agt, nege of tien myl van mekaar, en geen predikant is in staat, al ry hy ook so hard as wat 'n perd kan loop, om die gemeente in 12 of 14 dae deur te gaan en in die slegte tye is dit nog "met groot gevaar van leven". Hy sal dan ook, so deel hy die Klassis van Amsterdam mee, om nie "ledigh te wesen", intussen saam met ds. Petrus Kalden die dienste aan die Kaap waarneem. Hy reël dit so, maar vra nie of die Klassis, die Bewindhebbers, die Politieke Raad of die Kaapse kerkraad dit goed vind nie. Net die Kaapse gemeente was vir hom goed genoeg; daarom sal hy hom maar self in Kaapstad aanstel. Drakenstein is te sleg vir 'n predikant soos hy.

Twee dae nadat hy hierdie brief geskryf het, kom op 16 April die berig uit Holland in die Kaap aan dat die anti-Van der Stel party, waartoe ook Drakenstein behoort het, hul saak gewen het en die goewerneur Willem Adriaan van der Stel met nog drie ander persone, van wie ds. Kalden een was, ontslaan is en na Holland teruggeroep is. Ds. Le Boucq het nou gemeen dat hy die kans had om ds. Kalden in die Kaap op te volg veral deur hom ten volle met die seëvierende anti-Van der Stel party te vereenselwig. Die volgende dag, Sondag 17 April, is die dienste in die Kaap nog deur ds. Kalden waargeneem. Die Politieke Raad hert egter besluit dat, noudat Kalden teruggeroep is, dit voortaan deur di. Le Boucq en Beck om die beurt waargeneem moes word en op Sondag 24 April het ds. Le Boucq dan ook opgetree. Hy het hom nou, twisgierig en strydlustig van aard soos hy was, ten volle in die stryd gewerp en op hartstogtelike wyse aan die twiste deelgeneem, waardeur hy die rusies en skeurings ook in die Kerk gebring het en waar dit deur sy wyse van optree erger was as die twiste buite op politieke terrein. Hy het hom ongevraagd met allerhande dinge bemoei wat hom nie aangegaan het nie en waarvan hy, wat pas 'n maand gelede in die land gekom het, heeltemal niks geweet het nie. 

Die twee partye het oor en weer allerhande lasterstories, waar en onwaar, van mekaar vertel en vir Le Boucq was alles wat die anti-Van der Stel party van die Van der Stel gesinde mense vertel, die heilige waarheid was, terwyl die omgekeerde infame leuens was. En hy het ywerig die stories van die een party help versprei, tot in Holland. Daar was volgens hom aan die Kaap waar die Van der Stel-mense tot op 16 April aan bewind was, niks wat gedeug het nie; alles was verkeerd. 

Op 8 Junie 1707, toe die Politieke Raad na die veranderde Bewind vir die eerste keer vergader, het Le Boucq 'n stuk ingedien waarin hy allerhande bewerings gemaak het oor toestande in die Kaap sowel as in Stellenbosch en in Drakenstein – alles van hoorsê – waarin hy skerp kritiek uitgeoefen het en verskillende versoeke gedoen het wat meer na eise gelyk het. Die Politieke Raad moes uiters versigtig wees. Daar was nog nie 'n nuwe goewerneur nie en die toestand was so gespanne dat die geringste nuwe twiste die kruitvat kon laat spring. Die Raad het oor die klagtes en eise van Le Boucq niks gesê nie, maar sommige daarvan tog tegemoet gekom deur die sieketrooster Hermanus Bosman, wat op 'n skip in die baai was, na Drakenstein te stuur en om te besluit om na 'n geskikte plek vir 'n nuwe kerkgebou uit te sien. Ook deur aan Le Boucq dieselfde traktement met emolumenten en rantsoene te gee as wat ds. Kalden gehad het en die reg om, solank as wat hy die dienste aan die Kaap sou waarneem, in Kalden se pastorie te woon. 

Die Raad het gehoop dat Le Boucq nou met sy woelinge sou ophou. Maar dit het nie gebeur nie. Op 21 Junie dien hy 'n nuwe dokument by die Raad in wat in naam allerlei versoeke bevat het, dog in werklikheid 'n nuwe reeks klagtes en aanklagtes wat meer op dreigemente gelyk het, bevat het. Die Raad het met die oog op sy moeilike karakter en sy skerp uitdrukkings en die hoeveelheid bewerings en beskuldigings, besluit om die behandeling van die stuk tot later uit te stel om sodoende die saak soveel moontlik te rek en die mense miskien eers ietwat te laat afkoel solank as wat die nuwe goewerneur en die nuwe predikant nog nie daar was nie. Drie dae later, op 24 Junie, het die kerkraad saamgekom om die kerkboeke van ds. Kalden te ontvang, en Le Boucq wou sommer net daar ouderling Poulle, wat ook sekretaris van die Raad van Justisie was, en diaken Oberholster, albei aanhangers van die Van der Stel-party, as kerkraadslede afsit. Die redes wat hy genoem het was ook weer praatjies en later is bewys dat dit onwaar was. Die kerkraad wou nie, maar Le Boucq steur hom nie daaraan nie en sit hulle tog af. 

In sy preke het hy allerhande skimpe teen bepaalde persone gelos en op straat en in privaat samekomste het hy allerhande dreigemente teen bepaalde amptenare gemaak. Die Politieke Raad bly nog maar stilsit, doodsbenoud vir die ontploffing van die kruitvat, maar het op 12 Julie, met die oog op die handhawing van die burgerlike gesag en die bewaring van die kerklike vrede, tog sekere besluite geneem wat aan ds. Le Boucq voorgelees is met die vermaning om hom tog in die toekoms nie met dinge te bemoei wat hom nie aangaan nie, sodat die Raad nie gedwing sou word om geregtelike stappe daarteen te doen nie. Die Raad het gehoop en die fiskaal Blessius het selfs geglo dat Le Boucq hom nou rustig sou hou. Maar dit was nie so nie. Hy het aangegaan om die anti-Van der Stel-mense op te rui. In die week wat Sondag 28 Augustus voorafgegaan het, het hy in 'n opgewonde toestand sy mense uitgenooi om op daardie Sondag veral kerk toe te kom, want dan sou hulle 'n aangename onthaal kry. Hulle het gekom, tot selfs Adam Tas en Jacob van der Heyde, heeltemal uit Stellenbosch. 

Hy het as teks geneem Spreuke 29:1: "Een man, die, dikwijls bestraft zijnde, den nek verhardt, zal schielijk verbroken worden, zodat er geen genezen aan is." Met "zeer hatelijke expressiën" het ds. Le Boucq teen die vorige Van der Stel-bewind uitgevaar. Aan die einde van die preek het hy aan die gemeente bekendgemaak dat Poulle en Oberholster as kerkraadslede afgesit en gesensureer is en laat toe Psalm 149:4 en 5 sing, en dit alles eiemagtig, sonder dat een van die kerkraadslede iets daarvan geweet het. Dit het groot konsternasie veroorsaak. 'n Vrou het selfs flou geval en moes na die hospitaal gebring word. Maar dit was dan ook die breekpunt van Le Boucq se optrede; so kon dit nie langer aangaan nie.

Die Waarnemende Goewerneur het dadelik die gevoelens van die lede van die Politieke Raad ingewin waarna die predikant aangesê is om die middag nie te preek nie ten einde verdere opskudding te voorkom. Die Politieke Raad het die volgende dag, 29 Augustus 1707, vergader en die skippers van twee skepe wat in die baai gelê het, is gevra om ook aanwesig te wees. Le Boucq het 'n lang stuk ingestuur waarin hy oor sy veronregting kla. En toe hy persoonlik in die vergadering verskyn, het hy sy klagte herhaal en beweer dat hy die vorige dag aangesê is om hom heeltemal van die predikdienste te onthou en nie net op daardie middag nie, en dat hy 'n getuie kon roep wat hy in die huis weggesteek het met die doel om te hoor wat alles aan hom gesê sou word. Maar hy het nooit die getuie gebring of selfs sy naam genoem nie. Dit is eienaardig dat hy hom nie op sy vrou beroep het nie, want sy was die vorige dag teenwoordig toe hom die hou van die diens in die middag verbied is. Verder het hy 'n dokument ingedien wat deur homself geskryf is en deur sommige van sy aanhangers onderteken is, om te bewys dat die twee kerkraadslede die vorige dag deur hom net afgesit is en nie gesensureer nie. Hy het gesê dat hy dit op eie houtjie gedoen het omdat die ander kerkraadslede almal onbevoeg was. Die Raad het hierop 'n contra-protes laat volg wat deur Le Boucq weer met 'n omslagtige skrywe beantwoord is. Die Raad het gemeen dat hulle nou maar verder rustig sou kon wag tot die koms van die goewerneur aan wie se oordeel al hierdie geskrewe stukke onderwerp sou word. 

Maar op 6 September skryf Le Boucq aan die Raad dat hy nie meer sou preek voor sy gewonde eer herstel is nie. Die Raad het toe hierdie geleentheid aangegryp om ds. Beck van Stellenbosch te gelas om die dienste aan die Kaap waar te neem totdat die nuwe predikant sou aankom en aan ds. Kalden is gevra om op te tree as ds. Beck vir die bediening van die sakramente na die buitegemeentes moes gaan, wat ds. Kalden dan ook meermale gedoen het. Ook het die Raad die uitbetaling van die traktement van ds. Le Boucq stopgesit. Op 7 Oktober stuur hy toe 'n briefie aan die Raad gedateer uit "Cabo de Verwarde Hoop" en eis berig oor wie die opdrag oor sy traktement gegee het sodat hy na die geregshof kon gaan. Hy het ook probeer om meer ondersteuners te kry deur gedurig te perd in die land rond te jaag met 'n sabel aan sy sy en met twee pistole gewapend. In Stellenbosch en Drakenstein het hy die mense opgerui en hul opgesteek om te vra dat hy as predikant daar aangestel moes word en verskeie het werklik sulke versoekskrifte geteken. Sy rondjaery deur die land het later 'n nog waansinniger spektakel gebied. By sy sabel en twee pistole het hy nog 'n lyfwag van twee slawe met swaar yster beslaande stokke gevoeg. 

Die nuwe predikant is in Januarie 1708 verwag en op die derde van daardie maand het die Politieke Raad aan Le Boucq laat weet dat hy nou die pastorie moes verlaat sodat dit vir die nuwe bewoner in orde gebring kon word. Maar sy antwoord was 'n bitter brief en 'n dreigement met die gereg, en dit is 'n paar dae later deur 'n tweede brief gevolg. In sy relaas wat hy na Holland gestuur het, het hy gesê dat hy liewer 25 jaar onder die Turke in Algiers as slaaf sal wil deurbring as 'n paar jaar met 'n ses-dubbele traktement onder die huidige bewind aan die Kaap.

Sy aanwesigheid aan die Kaap het langsamerhand 'n gevaar geword en op 17 Januarie het die Politieke Raad met algemene stemme besluit om hom saam met sy gesin op 'n skip te sit en na Batavia te deporteer. Dit was vir die Politieke Raad 'n oplugting toe die nuwe goewerneur, Louis van Assenburg, en die nuwe predikant, ds. Johannes d'Ailly, op 25 Januarie in Tafelbaai land. Maar hulle was nog nie dadelik van Le Boucq ontslae nie. Hy het in die 10 maande dat hy aan die Kaap was, die mense wat dit nie met hom eens was nie op die gruwelikste wyse belaster en beklad. Van ds. Kalden het hy sulke vreeslike stories rondgedra dat laasgenoemde hom na die koms van die nuwe goewerneur voor die gereg aangekla het en 'n eis teen hom ingestel het. Die hof het op 19 April 1708 uitspraak gelewer waarin ds. Le Boucq veroordeel is om ds. Kalden 'n volledige skriftelike eerherstel te gee, om 100 ryksdaalders as boete in die Kaapse armfonds te stort en om die koste van die regsgeding te dra. Dit was 'n volkome oorwinning vir ds. Kalden. 

Le Boucq het die volgende dag 'n brief na die Amsterdamse Klassis oor die "sleghten toestand der kerken in Africa" geskryf waarin hy alles swartsmeer en die versugting slaak "soo het hier soo voortgaet, ist te dughten dat de Africaanders tot het Hottentotdom vervallen sullen". Sy gramskap was bitter. Op "18 Julie" skryf hy weer aan die Klassis, dateer sy brief van "Cabo de verwarde of verloorne Hoop", smeer daarin weer iedereen swart en durf daarin kla hoe die gemeente Drakenstein menigmaal versoek het om deur hom bedien te word maar dat die Politieke Raad, net om dit te verhinder, hom nou na Batavia deporteer.

Op 13 September het hy met sy gesin Suid-Afrika verlaat waar hy soveel beroering veroorsaak en soveel verwarring aangerig het. Hy het hom in Batavia op die hof daar beroep, maar het dit ook daar verloor, want die vonnis wat teen hom aan die Kaap gevel is, is bekragtig. Die kerkraad van Batavia het sy saak ook ondersoek en die eindoordeel daarvan het met dé van die Klassis Amsterdam ooreengestem. Le Boucq is in die ongelyk gestel en moes weens die "veel beroering" wat hy veroorsaak het, berispe word. Die Klassis het sy ontsteltenis uitgespreek oor die "harde uitdrukkingen" van Le Boucq, sy "extravagante expressiën en liefdeloze afmakingen van allerlei personen" en hom toegevoeg: "Gij schelt grouwelijk op predikanten! Gij mishandelt de Overheidt! Gij spreekt veragtelijk van alle die u teegen zijn! En door sulke hardigheeden doet u Ew. sigh weinig voordeel, maer doet aenstonds denken, dat uwe saek niet anders als door schelden, om geen lasteren te seggen, kan verdedigt worden."

Le Boucq het sonder rang en sonder traktement in Batavia gekom. Hulle was huiwerig dat hy ook daar twisvure sou aansteek, maar hy het beloof dat hy die vrede en eendrag sou behartig en eindelik is hy in 1712 in sy amp herstel en as predikant na Ceylon gestuur. Dit is nie bekend hoe hy hom daar gedra het nie. In 1717 was hy weer in Batavia terug en is in 1719 as predikant op Onrust aangestel, 'n eilandjie naby Batavia. Maar ook hier kon hy nie die vrede bewaar nie. Die predikant van Onrust het altyd adviserende stem in die kerkraad van Batavia gehad. Le Boucq was daarmee nie tevrede nie en het hemel en aarde beweeg om 'n volle stem te kry en het selfs die hulp van die Kerk in Nederland ingeroep en die twis weer so heftig gevoer dat die Klassis van Amsterdam hom op 16 Desember 1726 ernstig berispe het oor sy "injurieuze terme" en sy "canailleuze (skaamtelose) uitdrukkingen, die den meesterachtigen en onrustigen geest verrieden, waardoor hij vroeger de Kaapsche gemeente zoo hard had beroerd".

In 1721 het in Batavia die stryd oor die sakramentskeiding begin. Dit het gegaan oor die vraag of heidene wat Christene word, net gedoop kon word en of hulle dadelik tot die Nagmaal toegelaat moes word; dus of die sakramente doop en Avondmaal geskei mag word of nie. In die Kaap was een van sy ernstige beskuldigings juis dat daar 'n skeiding toegelaat is, maar in hierdie stryd het hy op die mees heftige wyse weer vir 'n skeiding geveg. Hy het self agter die rug van die kerkraad om na die Kerk in Nederland geskryf en onbetroubare berigte daarheen gestuur, en weer die hele Nederlandse kerklike wêreld daarmee aan die brand gesteek. 

In 1731 het hy verlof gekry van die goewerneur-generaal om vir "pressante huiselijke affaires" na Nederland te gaan. Blykbaar was dit oor die saak van die sakramentskeiding dat hy wou gaan, en om sy standpunt in Holland persoonlik te bepleit. In die Klassis van Walcheren waar sy houding "weer onwaardig en onwaar" was, het hy effe sukses gehad, maar in die Klassis van Amsterdam het hulle hom goed geken en hy het dit geweet. Hy het begin om voor die Klassis sy diepe leedwese uit te spreek dat hy hom so dikwels deur sy drif tot sulke haatlike geskryf laat meesleep het. Maar die Klassis het hom nie vertrou nie. Hy moes die Klassis eers oortuig dat hy sy "wraekgierig gemoed" afgelê het, anders sou hulle hom nie weer as predikant na Indië laat teruggaan nie. 

Op 6 Oktober 1732 het hy voor die Klassis "met luider stem" 'n stuk voorgelees waarin hy andermaal sy berou uitgespreek het maar ook sy verwondering te kenne gegee het dat hy weer voor die Klassis moes verskyn. Hy moes toe die vergadering verlaat terwyl die Klassis beraadslaag en tot die besluit gekom het dat hy sy skuld wel nadrukliker kon erken het, en dat die voorsitter hom hierdie skuld "in hare afschuwelijkheid" nog 'n keer moes voorhou. Hy het sy berou toe nogmaals mondeling betuig en daarop "heeft de Vergadering besloten hem zijne wanbedrijven te vergeven en is, na ernstige en herhaalde vermaninge en bede, dat God hem zijne zonden genadig wilde vergeven, zijne satisfactie aangenomen en is hiervan de Bewinthebbers kennis gegeven".

Le Boucq het ook 'n mate van regsgeleerde kennis gehad, soos blyk uit briewe en twiste. En nou, terwyl hy in Nederland was, het hy hom verder daarin bekwaam en hom op 17 Oktober 1732 aan die Universiteit van Harderwijk (ook bekend as die Gelderse Universiteit, 1648 – 1811) laat inskryf waar hy die volgende dag tot doktor in die regte gepromoveer is. Dit is bekend dat dit maklik was om in Harderwijk 'n graad te kry. Daar is selfs 'n rympie oor gemaak: "Harderwijk is een stad van negotie, Men verkoopt er bokking, blauwbessen en bulle van promotie." Le Boucq het met sy promosie 'n verhandeling gegee betreffende die aanwending van geweld en vreesaanjaging (sic), en verder het hy 'n openbare uiteensetting oor twee paragrawe uit die "Corpus Juris" gegee. Sy promotor was J.F.W. Pagenstecher. 

Hy is hierop weer na Indië terug, maar dit is nie bekend of hy sy belofte gehou het om hom in die toekoms rustig te gedra nie. Prof. Engelbrecht skryf: "Maar die vraag kom tog op waarom hy op sewe-en-vyftig-jarige leeftyd nog so begerig was om in die regsgeleerdheid te promoveer." In 1741 het hy 'n boek in kwarto oor die Heidelbergse Kategismus die lig laat sien: "Succincta et delucida Heidelbergenis cathecheseas ecclesium (sic) reformatorum explicatio". Hiervan is die volgende beoordeling gegee: "Deeze uitlegging des Heidelb. Cat. word op den Tytel "succincta" of beknopt genoemd, maar is behalve den kleinen druk, wijdloopig genoeg." En verder: "Dit boek werd gebruikt door de leerlingen der hoogere klasse van sommige latijnsche scholen in Nederland, om zich te oefen in het weerleggen der gevoelens van anderdenkenden." 

Eindelik het daar vir dié onrustige mens tog ook ’n einde aan sy aarde woelinge gekom. Nadat sy vrou op 1 Maart 1745 oorlede is, het hy haar in Junie van dieselfde jaar gevolg. Albei is in die Hollandse kerkhof in Batavia begrawe.



</doc>
<doc id="104782" url="https://af.wikipedia.org/wiki?curid=104782" title="Ronald Koeman">
Ronald Koeman

Ronald Koeman (Zaandam, 21 Maart 1963) is 'n voormalige Nederlandse sokkerspeler en die huidige afrigter van die Nederlandse nasionale sokkerspan.


</doc>
<doc id="104783" url="https://af.wikipedia.org/wiki?curid=104783" title="Southampton F.C.">
Southampton F.C.

Southampton Football Club is 'n Engelse sokkerspan in Southampton wat in die Premier League speel. Die klub is in 1885 as St. Mary's YMA gestig. Hulle speel hul tuiswedstyde op St. Mary's Stadion.


</doc>
<doc id="104790" url="https://af.wikipedia.org/wiki?curid=104790" title="Akker">
Akker

'n Akker is 'n eenheid waarmee oppervlakte gemeet word. Dit word veral gebruik om landbougrond uit te meet. Histories is 'n akker die hoeveelheid grond wat 'n man met een os in een dag kan ploeg. Internasionaal gesproke word 'n akker as 'n reghoek van 4046,8564224 m² gedefinieer.

Om dit in perspektief te stel, 'n akker is gelykstaande aan ongeveer:

Die Engelse woord ""acre"" is afkomstig van die Oud Engelse ""æcer" (oorspronklik beteken dit "ope veld", gelykstaande aan die Duitse ""Acker"", die Nederlandse ""akker"", die Latynse ""ager"" en die Griekse ""agros""). In die Domesday Book van 1086 word 'n akker as die hoeveelheid land wat 'n man met een ploeg en een os in 'n dag kan ploeg.

Aangesien hierdie grootte na gelang van die boer en die gesondheid van sy beeste gevarieer het, is daar later besluit om die eenheid vas te stel. Vir die rede het konings Eduard I, Eduard III, Hendrik VIII en George IV wette ingestel om die eenheid te definieer.

Onder die heerskappy van Victoria van die Verenigde Koninkryk stel die Britse ""Weights and Measures Act"" van 1878 'n akker as 4,840 vierkante jaart vas. Lande van die Britse Statebond en die Verenigde State van Amerika het later soortgelyke wetgewing ingebring.



</doc>
<doc id="104793" url="https://af.wikipedia.org/wiki?curid=104793" title="Os">
Os

'n Os is 'n gekastreerde beesbul. Dit is is een van die oudste trekdiere wat deur die mens gebruik word. Osse is reeds in die 6de eeu v.C. in Middel-Europa vir landbou ingespan.

Die kastrasie maak die bul vir mense hanteerbaar en maak dit moontlik om die groot werkkrag van die dier te ontsluit. Dit gee hulle 'n minder temperamentele karakter wat hulle meer geskik maak om as werkdiere gebruik te word.



</doc>
<doc id="104794" url="https://af.wikipedia.org/wiki?curid=104794" title="Kongokoors">
Kongokoors

Kongokoors, of Krim-Kongo-hemorragiese koorssiekte, is 'n virussiekte wat spontane bloeding veroorsaak en deur bosluise versprei word. Die siekte is endemies aan Afrika, maar kom ook in Asië en Oos-Europa voor. Dit is hoogs aansteeklik en lewensgevaarlik. Tussen 30 en 50 persent van mense wat Kongokoors opdoen, sterf daaraan.

Die virus word tipies deur 'n bosluis se byt oorgedra, maar kan ook deur die besmette bloed en weefsel van vee versprei word. Bosluise dra die virus vir lang periodes, wat dit deur hul eiers na die volgende geslag oordra. 'n Besmette persoon kan die virus na ander persone versprei wanneer hul bloed met ander mense in aanraking kom.

Die siekte het sy naam te danke daaraan dat dit in 1944 in die Krim en later in 1956 in die Belgiese Kongo opgespoor is. In 1969 is daar vasgestel dat dit eintlik dieselfde siekte is. Hemorragie is die mediese naam vir bloeding.

Kongokoors begin met griepagtige simptome soos koors en lyfseer. Die eerste simptome is tussen een en nege dae ná die byt sigbaar. 'n Paar dae begin die pasiënt gewoonlik inwendig te bloei. Noodlottige multi-orgaanversaking kan later intree.

Tipiese simptome:

Pasiënte word afgesonder om verspreiding te voorkom. Dit word hoofsaaklik simptomaties deur middel van bloedoortappings en koorswerende medisyne behandel. Die antivirale middel, ribavirin, blyk suksesvol teen die virus te wees.

Daar bestaan nie 'n antibiotikum teen Kongokoors of 'n entstof om dit te voorkom nie. Immunisering is al probeer, maar daar is geen bewyse dat dit suksesvol was nie.

Bosluise moet nooit met die kaal hande tussen die vingers dooddruk word nie (die bloed kan besmet wees). Persone wat met die bloed van vee en ander diere in aanraking kom, behoort beskermende klere en handskoene te dra. In gebiede met baie bosluise kan klere met insekgif behandel word.

Bosluise kan by diere beheer word deur hulle te dip.

Sowat 25 mense kry elke jaar in Suid-Afrika Kongokoors. Die siekte word hoofsaaklik deur drie spesies bontpootbosluise in die genus "Hyalomma" veroorsaak. Die drie spesies wat hiervoor verantwoordelik is, is die groot growwe bontpootbosluis ("Hyalomma rufipes"), die vaal bontpootbosluis ("Hyalomma glabrum") en die klein gladde bontpootbosluis ("Hyalomma truncatum").

Hoewel hierdie bosluise redelik algemeen voorkom, is hulle minder geneig as ander bosluise om mense te byt. Slegs 'n klein persentasie bontpootbosluise is draers van die virus.


</doc>
<doc id="104797" url="https://af.wikipedia.org/wiki?curid=104797" title="Pagodroma">
Pagodroma

Pagodroma is 'n genus van voëls in die familie van stormvoëls ("Procellariidae"). Die genus het een spesie.


</doc>
<doc id="104798" url="https://af.wikipedia.org/wiki?curid=104798" title="Bloeding">
Bloeding

Bloeding is die verlies van bloed uit 'n lewende liggaam. Die mediese term hiervoor is hemorragie. Dit kom voor as die bloedvate sodanig beskadig is, dat bloed daaruit ontsnap.

Bloeding kan inwendig plaasvind, waar die bloed uit bloedvate in die liggaam lek, of uitwendig, hetsy deur 'n onderbreking in die vel, of deur 'n natuurlike opening soos die mond, neus of oor.

Skielike en ernstige bloeding kan tot skok lei en kan selfs noodlottig wees. Vinnige mediese ingryping is nodig. Langdurige, selfs geringe, bloedverlies lei gewoonlik tot bloedarmoede as die ystervoorraad van die liggaam opraak, en hemoglobien (bloedkleurstof) nie meer geskep kan word nie.
'n Gesonde persoon kan 10% tot 15% van sy totale volume bloed sonder ernstige mediese probleme verloor. Tydens bloedskenking word ongeveer 8% tot 10% van die skenker se bloed getrek.


</doc>
<doc id="104801" url="https://af.wikipedia.org/wiki?curid=104801" title="2013 Maleisiese Grand Prix">
2013 Maleisiese Grand Prix

Die 2013 Formule Een Maleisiese Grand Prix is op 24 Maart 2013 in Sepang, Maleisië, gehou. Dit was die tweede wedren van die kampioenskapseisoen en is deur Sebastian Vettel in sy Red Bull Renault gewen.


</doc>
<doc id="104804" url="https://af.wikipedia.org/wiki?curid=104804" title="1993 Suid-Afrikaanse Grand Prix">
1993 Suid-Afrikaanse Grand Prix

Die 1993 Formule Een Suid-Afrikaanse Grand Prix is op 14 Maart 1993 op die Kyalami Grand Prix-renbaan in Midrand, Suid-Afrika gehou. Dit was die eerste wedren van die kampioenskapseisoen en is deur Alain Prost in sy Williams FW13 gewen.



</doc>
<doc id="104805" url="https://af.wikipedia.org/wiki?curid=104805" title="1965 Suid-Afrikaanse Grand Prix">
1965 Suid-Afrikaanse Grand Prix

Die 1965 Formule Een Suid-Afrikaanse Grand Prix is op Vrydag, 1 Januarie 1965 op die Prins George-renbaan in Oos-Londen, Suid-Afrika gehou. Dit was die eerste wedren van die 1965 kampioenskapseisoen en is deur Jim Clark in sy Lotus-Climax gewen.


</doc>
<doc id="104806" url="https://af.wikipedia.org/wiki?curid=104806" title="1967 Suid-Afrikaanse Grand Prix">
1967 Suid-Afrikaanse Grand Prix

Die 1967 Formule Een Suid-Afrikaanse Grand Prix is op 2 Januarie 1967 op die Kyalami Grand Prix-renbaan naby Johannesburg, Suid-Afrika gehou. Dit was die eerste wedren van die 1967-kampioenskapseisoen en is deur Pedro Rodríguez in sy Cooper-Maserati gewen.


</doc>
<doc id="104809" url="https://af.wikipedia.org/wiki?curid=104809" title="1968 Suid-Afrikaanse Grand Prix">
1968 Suid-Afrikaanse Grand Prix

Die 1968 Formule Een Suid-Afrikaanse Grand Prix het op 1 Januarie 1968 op die Kyalami Grand Prix-renbaan naby Johannesburg, Suid-Afrika plaasgevind. Dit was die eerste wedren van die 1968-kampioenskapseisoen en is deur Jim Clark in sy Lotus-Ford gewen.


</doc>
<doc id="104810" url="https://af.wikipedia.org/wiki?curid=104810" title="1969 Suid-Afrikaanse Grand Prix">
1969 Suid-Afrikaanse Grand Prix

Die 1969 Formule Een Suid-Afrikaanse Grand Prix het op Saterdag 1 Maart 1969 op die Kyalami Grand Prix-renbaan naby Johannesburg, Suid-Afrika plaasgevind. Dit was die eerste wedren van die 1969-kampioenskapseisoen en is deur Jackie Stewart in sy Matra-Ford gewen.


</doc>
<doc id="104811" url="https://af.wikipedia.org/wiki?curid=104811" title="Jordan Grand Prix">
Jordan Grand Prix

Die Jordan Grand Prix-span was 'n voormalige Ierse GP-renmotorvervaardiger wat van 1991 tot 2005 aan Formule Een deelgeneem het. Die span is gestig deur die sakeman Eddie Jordan en het sake bedryf by hulle fabriek by Silverstone in die Verenigde Koninkryk.


</doc>
<doc id="104812" url="https://af.wikipedia.org/wiki?curid=104812" title="Minardi">
Minardi

Die Minardi F1-span, is 'n voormalige Italiaanse Formule Een-wedrenspan wat in 1979 in Faenza gestig is deur Giancarlo Minardi. Ná bankrotskap in 2001 is die span aan Paul Stoddart verkoop. Na 'n verdere uitkoop in 2005 deur Red Bull Racing is die span se naam verander na Scuderia Toro Rosso.


</doc>
<doc id="104813" url="https://af.wikipedia.org/wiki?curid=104813" title="Laer">
Laer

'n Laer kan na een van die volgende verwys:



</doc>
<doc id="104814" url="https://af.wikipedia.org/wiki?curid=104814" title="Laer (fortifikasie)">
Laer (fortifikasie)

'n Laer (ook wa-laer of ossewalaer) is 'n mobiele fortifikasie van waens (tipies ossewaens) om mense en diere teen 'n vyand te beskerm. Die waens word gewoonlik naby mekaar in die vorm van 'n sirkel of vierkant getrek, hoewel ander formasies ook moontlik is. Die waens word soms aan mekaar vasgebind en ekstra versterkings (soos doringtakke) word tussenin aangebring.

'n Laer verskaf 'n veilige hawe wat maklik teen aanvalle verdedig kan word. Dit dien ook as 'n basis vir berede manskappe. In die middel word tente opgeslaan, gekook en lewende hawe versorg. Die buitenste deel word deur wagte beman wat die groep teen aankomende gevaar kan waarsku. Tydens aanvalle kan daar van onder en langs die waens op die vyand losgebrand word.

"Laer" is 'n eg Suid-Afrikaans woord wat van die Nederlandse "leger" afgelei is, en ook in Engels gebruik word. Laers is veral in die 1830's gedurende die Groot Trek ingespan, hoewel soortgelyke fortifikasies eeue tevore al gebruik is.

Laers is byvoorbeeld suksesvol deur die Hussiete gedurende die Hussiete-oorlog (1419-1434) en deur die Voortrekkers tydens die Slag van Bloedrivier (1838) gebruik. In die 19de eeu het pioniers in Amerika dieselfde tegniek gebruik om waens tydens aanvalle in sirkels te trek.


</doc>
<doc id="104815" url="https://af.wikipedia.org/wiki?curid=104815" title="Brabham">
Brabham

Motor Racing Developments Ltd., algemeen bekend as Brabham, was 'n Britse renmotorvervaardiger asook 'n Formule Een-renspan. Dit is in 1960 deur twee Australiërs, die renjaer Jack Brabham en die ontwerper Ron Tauranac, gestig. Die span het vier bestuurders- en twee vervaardigerswêreldkampioenskappe in sy 30-jaarlange Formule Eengeskiedenis verower. 

In die 1960s was Brabham die wêreld se grootse vervaardiger van opewielrenmotors wat aan kliëntespanne te koop was, deur die bou van meer as 500 motors teen 1970. Spanne wat Brabhammotors in hierdie tydvak gebruik het, het kampioenskappe in Formule Twee en Formule Drie gewen. Brabhamprodukte het ook in die "Indianapolis 500" en "Formule 5000" meegeding. 

In die 1970s en 1980s het Brabham nuwe uitvindings op die proef gestel, soos 'n Gordon Murray-ontwerpte "fan car" — wat sy nooienswedren gewen het voor sy onttrekking — met aanboord-brandstofhervulling, koolstofremkussings, en hidropneumatiese suspensie.


</doc>
<doc id="104820" url="https://af.wikipedia.org/wiki?curid=104820" title="Diagonaal dominante matriks">
Diagonaal dominante matriks

In wiskunde en lineêre algebra word 'n matriks as "'diagonaal dominant" beskryf wanner die absolute waarde van die diagonale elemente groter of gelyk is as die som van die absolute waarde van die ander terme in die ry.

Daar is drie gevalle wanner daar na diagonale dominansie gekyk word:

Die matriks formula_1:

gee:

Omdat die absolute waarde van elke diagonale element groter as (formula_9) die som van die ander terme in die ry is kan ons sê die matriks is streng diagonaal dominant
Die matriks formula_10:

gee:

Omdat die absolute waarde van elke diagonale element groter of gelyk aan (formula_18) die som van die ander terme in die ry is kan ons sê die matriks is diagonaal dominant. Let wel: Die matriks is nie streng diagonaal dominant nie omdat formula_19.
Die matriks formula_20:

But here,

Omdat formula_28 en formula_29 minder is as die absolute waarde van die som van die ander elemente in hul afsonderlike rye is C Nie-diagonaal dominant.


</doc>
<doc id="104821" url="https://af.wikipedia.org/wiki?curid=104821" title="Absolute waarde">
Absolute waarde

In wiskunde is die absolute waarde van 'n reële getal die nie-negatiewe waarde van die getal sonder inagneming van die getal se teken. Die absolute waarde van -10 is gelyk aan 10, waar die absolute waarde van 10 ook gelyk is aan 10. Dit kan dus gesien word as die getal se afstand vanaf nul.


Die notasie vir absolute waarde is as volg: Die absolute waarde van 'n getal word met twee obeliske aan beide kante van die getal aangedui. Die absolute waarde van x word aangedui met |x|.


</doc>
<doc id="104822" url="https://af.wikipedia.org/wiki?curid=104822" title="NG gemeente Sutherland">
NG gemeente Sutherland

Die NG gemeente Sutherland is 'n gemeente in die Nederduitse Gereformeerde Kerk se Sinode van Wes-en-Suid-Kaapland, hoewel die dorp waarop dit gesetel is, Sutherland, sedert 1994 in die provinsie Noord-Kaap val. Dit is in 1855 van Worcester afgestig as die 65ste gemeente in die NG Kerk. In dieselfde jaar is ook die gemeentes Jansenville, Ceres, Murraysburg, Aberdeen, Heidelberg, Kaap, en Vishoek gestig. Sutherland se stigting van tussen dié van Murraysburg en Aberdeen. Tot 2015 was Sutherland deel van die Ring van Calvinia, maar nadat dié ring ophou bestaan het, het Sutherland by die Ring van Worcester ingeskakel terwyl die ander vier (Calvinia, Calvinia-Hantam, Nieuwoudtville en Loeriesfontein) deel geword het van die Ring van Clanwilliam.

Die leraar van die NG gemeente Worcester kon voor die afstigting van die Roggeveldse gemeente hoogstens een maal per jaar in die geselskap van 'n kerkraadslid die groot moeite, ongerief en gevare van 'n besoekreis na die verre streke van die Swartberg, Karoo en Roggeveld 'n eeu en meer gelede trotseer. Reeds uit die Worcesterse doopregister vir 1827 kan ons ds. Henry Sutherland op so 'n reis volg. Die eerste kerkraadsbesluit daaromtrent lui dat die leraar in 1837 vergesel sou word deur diaken Willem van der Merwe – wat vroeër in dieselfde jaar die vader geword het van 'n seuntjie wat byna 40 jaar later as ds. H.W. van der Merwe ook na die Roggeveld sou kom. So 'n besoekreis het om begryplike redes nie besoeke van plaas tot plaas beteken nie, maar “op zekere daartoe vooraf bepaalde en geschikte plaatzen" het die leraar die mense van die omgewing ontmoet, vir hulle dienste gehou en die sakramente bedien. Gewoonlik is hierdie reise in die lente en in oorleg met die plaaslike kerkraadslede van die Roggeveld gereël. 

Reeds in 1836 het ouderling Willem Myburgh, wat spesiaal met die behartiging van die belange van die Roggeveldse deel van die gemeente Worcester belas was, vanweë afnemende liggaamskragte die Kerkraad versoek om 'n diaken te benoem wat hom “tot assistentie in zynen omtrek" kon wees. Die keuse het toe op Jacob Theron, 'n heelwat ouer broer van die latere diaken Jasper Theron geval. Ouderling Myburgh was weer in alle waarskynlikheid die grootvader van die Mullergeslag van Phisanterivier. Ander Roggeveldse kerkraadslede was Hendrik Pieter Jooste, Nicolaas Johannes Vlok ('n oom van Nicolaas Vlok van Klipfontein), Hendrik Olivier, Willem Adriaan Visser, Jan Abraham du Plessis, Elias Johannes Jacobus Nel (laasgenoemde drie sedert 1850), Nicolaas Vlok en Jasper Theron (albei sedert 1851). In Oktober 1854 is ouderlinge Du Plessis en Visser sowel as diakens Vlok en Theron herkies en die toneel in gereedheid gebring vir die afstigtings. 

Die Worcesterse notule lui dat die plaas Kruisrivier van die oudveldkornet J.G. Coetzee reeds in Oktober 1841 deur die ingesetenes aldaar as die geskikste plek vir 'n kerk in die Roggeveld beskou is. 'n Jaar later stel ouderling David Naudé voor “dat het wenschelyk ware, dat er een Kerk gesticht zoude worden in de Roggeveld". Maar ander lede van die kerkraad het besware van die ingesetenes self voorgedra waarop besluit is dat “het dus nog vooreerst niet als noodzakelyk door hen beschouwt wordt in de Roggeveld een Kerk opterichten" en die hele saak dus vir die teenwoordige kon “blyven berusten". In stede van die saak egter lank te laat “berus", beweeg oudl. Naudé die kerkraad in Januarie 1845 om die Roggeveldse kerkraadslede skriftelik aan te raai om “niet nalatig te blyven om de noodige maatregelen te nemen" om 'n nuwe gemeente gestig te kry nie, “daar zulk verzuim anders grootelyks tot nadeel der Ingezetenen van de Roggeveld zoude kunnen strekken by aldien er geene geschikte plaats voor een Kerk aldaar gekozen wordt". 

In die brief wat hierop aan diaken N.J. Vlok geskryf is, staan dat sy pogings om die plaas Rietfontein van die baster Hans Botes te koop, misluk het. Verder was Vlok van meing dat die plaas van Gerrit Visser – moontlik Driefontein – meer geskik was, “terwyl dezelve meer in de Algemeene Weg is gelegen". Twee jaar later was oudl. Naudé weer op die been om die kerkraad te wys op “de dringende noodzaakelykheid der Gemeente van Roggeveld, om een Leeraar aldaar te doen plaatsen; terwyl die Menschen en vooral de Jonge opkomende Ledematen van die Gemeente ontstooken zyn, niet alleen van de toegang tot eene geregelde openbaare Godsdienst op den dag des Heeren; maar ook van 't gebruikmaken van het Heilige Nagtmaal onzes Heeren, en veeler hunner den Middelbaarigen Ouderdom bereiken, zonder in die geleegenheid gesteld te zyn, van die Heilige Sacramenten te kunnen profiteeren". 

Die ernstige beraad kon egter nou ook nog nie die struikelblok van “een geschikte plaats ter daarstelling van een Kerk Gebouw uit te vinden" uit die weg ruim nie. Op die volgende Ringsvergadering sou egter aanbeveel word dat 'n leraar op die Roggeveld geplaas word “die geduurende de Zomer Maanden op de Roggeveld Godsdienst zal houden, en des verkiezende in die Winter Maanden, wanneer de Menschen van Roggeveld in de Caro aftrekken, hen als dan te vergezellen, ten einde zyn Herderlyke Pligt onder hen te volbrengen". Nog meer as ses jaar later sou daar eindelik op 3 Oktober 1853 in die Worcesterse kerkraad “een Memorie van de Ingezeetenen van de Groote en Klein Roggeveld" ter tafel kom “behelsende verzoek aan Kerkenraad, om by de Ringsvergadering hun verzoek te ondersteunen, om een Kerk op Roggeveld te willen helpen stigten". 

Die Kerkraad se besluit was “om de Voormelde Memorie by de Ringsvergadering hartelyk te zullen ondersteunen". Dit was juis 'n tyd waarin die Ring van Tulbagh hom oor die stigting van nuwe gemeentes verheug het en die Roggeveldse memorie word dus in die vergadering op Malmesbury in Oktober 1853 gunstig ontvang. 'n Kommissie sou afgevaardig word “tot het oprigten eener nieuwe Parochie in die gewesten". Indien hierdie kommissie dadelik gestuur is, sou Sutherland dus sy eeufees 'n jaar vroeër kon gevier het, maar eers by die volgende Ringsvergadering, “in de Stad Worcester", op 19 Oktober 1854 is die kommissie benoem. Dit was net nadat aan die inwoners van die Koue en Warm Bokkeveld 'n nuwe gemeente toegestaan is, sodat Ceres en Sutherland dus byna tweelingsusters is. Die kommissie sou bestaan uit ds. N.J. Hofmeyr en oudl. Joachim E.P. Nel (albei van Calvinia) en oudl. Philippus P. du Plessis (Tulbagh). Toe oudl. Du Plessis geen doekies om sy ”zwarigheid . . . om alleen door de Karroo te reizen" gedraai het nie, het diaken Vos van Malmesbury aangebied om hom te vergesel. Hy word toe by die kommissie gevoeg “onder voorwaarde dat de reiskosten der Commissie daardoor niet zullen worden verhoogd".

Die regstreekse aanleiding tot die versoekskrif om afstigting waarmee 'n groot aantal Roggevelders hul kerkraad op Worcester in 1853 genader het, was die heimlike vrees dat hulle onder die nuutgestigte gemeente Fraserburg (1851) gesny sou word. Selfs nog ’n eeu later het die Roggevelders altyd aansluiting by Worcester en Ceres gesoek en nie by die diepere Karoo nie. In die versoekskrif kon hulle nou ook as middelpunt vir die gemeente van 400 persone uit die veldkornetskappe Komsberg, Vischrivier, Karikarivier en Rietrivier die plaas De List aanbied. Ruim die helfte van hierdie mense was lidmate. Die redes vir hul verlange na 'n eie gemeente kan kortliks soos volg saamgevat word: 

Dit was vir die nuwe gemeente 'n gelukkige dag toe ds. N.J. Hofmeyr van Calvinia met haar stigting tot konsulent benoem is. Om so 'n persoon as grondlegger te hê kan as 'n groot voorreg beskou word, aldus ds. H.C. Hopkins in Sutherland se eeufeesgedenkboek. Hy het met sy werk in die gemeente begin op 10 Februarie 1855 deur op Kransvallei die kinders te doop wie se name die eerste in die Sutherlandse register is. 1. Neeltje Kruger (gebore 15 Januarie 1854), dogter van J.H. Hough en Neeltje Vermeulen. 2. Elizabeth Jannetta (3 Mei 1854), dogter van O.C. Vermeulen en M.J.H. Stadler. 3. Christina (20 November 1852) en 4. Sara Jacoba (20 September 1854), dogters van J.G. Coetzee en C.G. Kruger. 5. Ockert Johannes (17 Januarie 1855), seun van W.S. Nel en H.C. Coetzee. 6. Anna Arnolda Christina (20 Junie 1854), dogter van G.P. Louw en C.E.M. Theron. 7. Ockert Cornelis (geboortedatum onbekend), seun van G.J. en G.R. Vermeulen. 

Twee dae later is op Koornlandskloof die huwelik bevestig van Alexander John Elder, 'n wewenaar-onderwyser van 42 jaar, met Geertruida Hester Margaretha Kruger, 28 jaar. Op 15 Februarie 1855 is agt kinders op De List gedoop en die huwelik bevestig van Jacob Francois Cloete met Johanna Susanna Maria Vlok. Die bruidegom van dié dag sou later 'n vername rol in Sutherland speel.

Die eerste vergadering van die “Kerkeraad der Middel en Kleinroggeveldsche Gemeente" is op 28 April 1855 gehou. Die konsulent en al die lede van die raad was teenwoordig en ná die openingsgebed en 'n kort toesprakie deur die konsulent kon die broeders uit die verslag van die kassier-diaken verneem dat daar 'n saldo van £13 8s. 61d. in die kas was. Die blye tyding dat die voorstel ten gunste van die sogenaamde vrywillige beginsel deur die Kaapse Wetgewende Vergadering verwerp is, het dit vir die gemeente moontlik gemaak om uit die staatskas geldelike hulp vir die onderhoud van 'n leraar te vra.

In September 1855 het die scriba van die Tulbaghse Ring die goewerneur se toestemming gevra vir die stigting van die gemeente “Midden-Roggeveld" met die volgende grense: Aan die Suidekant: Die Smidswinkel. Aan die Westekant: Die Koedoesberge, Ongeluksrivier, Klipfontein, Wagendrift en die Langekloofsberge. Aan die Noordekant: 'n Denkbeeldige lyn van Kruisrivier na Bonenkraal, insluitende Muldersfontein. Aan die Oostekant: 'n Denkbeeldige lyn van Bonenkraal suidwaarts oor die Renosterrivierberge tussen Palmietfontein en Brandwacht; daarvandaan na Kraaifontein op die Kraaifonteinsberge en dan aan die westekant van die Kuilenburgsberg in 'n suidoostelike rigting na Spitskop tussen Vinkfontein en Klipkraal op die rand van die Koupsberge. 

Intussen het die vraag na die beste kerkplaas nog altyd 'n ope en brandende kwessie gebly. Die stigtingskommissie van die Ring wou met De List geen genoeë neem nie en 'n kommissie uit die kerkraad, bestaande uit Willem Visser, Jasper Theron en Klaas Vlok, het drie moontlikhede aan die oordeel van die gemeentelede voorgelê: 
Laasgenoemde moontlikheid het in sommige kringe steun gevind, maar vir die tweede het daar geen stem opgegaan nie. Die eerste het die groot meerderheid geniet ook van die Klein-Roggevelders en daar is voortgegaan om op De List die nodige geriewe aan te bring wat daarvan die middelpunt van die nuwe gemeente moes maak. Die aandeelhouers wat hulle vir die aankoop van die plaas verantwoordelik gestel het, het aan die kerkraad die mag gegee “om naar goedvinden op de plaats de List een dorp aan te leggen". Op 18 Maart 1857 het 'n breë vergadering “op de Kerkplaats De List" aan die bekende landmeter R.N. Aling (oudste broer van die latere ds. F.J. Aling), wat juis teenwoordig was, opdrag gegee om 50 erwe uit te meet waarvan dertig op 8 November 1858 per openbare veiling te koop aangebied is. 

“Op de vruchtbare plaats, bestemd voor het dorp Sutherland, staat de Kerk reede voltooid", lui dit in die advertensie van die erwe. Die boukommissie wat met onvermoeide ywer die werk aan hierdie eerste kerk behartig het, was Nicolaas Vlok (voorsitter), W. A. Visser, Jasper Theron, D.C. Esterhuyse, J.F. Cloete, P.F. Theron, D.P. Maritz, A.J. Vlok en P.A.H. Schierhout (sekretaris). By 'n kerkboukollekte het geblyk dat daar op “de eendragtige zamenwerking van byna allen" gereken kon word en by die Ring het die kerkraad in 1858 die vertroue uitgespreek “dat eerlang de laatste zweem van oneenigheid zal wegvallen en Sutherland moge bloeyen tot eene eer van onzen Heiland". 

Die eerste naweek van Februarie 1858 het die gemeente in blye feesstemming op Gunstfontein, die plaas van oudl. Jasper Theron, byeen gesien. “Vrienden en magen mogten elkaar begroeten, naar den welstand vragen, de gewone klagten der vriendschap voortbrengen, en veel nieuws mededeelen . . . Maar gelyk altyd en overal het geval is, was men in het Zuiden door den oogst, in het Noorden door geruchten omtrent de longziekte, en in het ronde door omstandigheden, veel beteekenend woord, terug gehouden". Di. Hofmeyr en J.H. Neethling het hul hande vol gehad met die doop van 'n twintigtal kinders, aanneming, 'n huwelik, kerkraads- en boukommisslevergaderings, Nagmaal en nie die minste nie “preeken, en de raad- en hulpzoekenden spreken". Gretig is daar bygedra om 'n silwer-inkkoker as 'n blyk van toegeneëntheid en waardering “voor zyne trouwe Evangeliebediening" aan die aftredende konsulent te skenk. Hierdie mooi geskenk is later aan ds. Hofmeyr gegee en omstreeks die gemeente se eeufees (1955) het 'n familielid van die hooggeagte professor dit deur bemiddeling van mnr. H.S.J.R. Jooste aan die gemeente terug gegee om dit as 'n kosbare kleinood uit die vroeë dae van die gemeente se bestaan in die kerkkantoor te bewaar. 

Van Gunstfontein af het 'n hele optog die uur na die kerkplaas afgelê. “Wat eene ry van wagens, wat leven!" Daar aangekom, het die konsulente aan die hoof van die gemeente na die gebou gegaan wat reeds balkhoogte gestaan het, terwyl 'n paar psalmverse aangehef is. Met plegtige aanroep van die Naam van die Here is die steen toe deur ds. Hofmeyr gelê, bygestaan deur ds. Neethling en die lede van die boukommissie. Ds. Hofmeyr se rede het oor Josua 24:26, 27 gegaan, “woorden die ons onvergetelyk blyven zullen". 'n “Historiesch Document" wat onder die steen geplaas is, is met die sloping van die ou kerkie verwyder en hang tans in die kerkkantoor.

“By desire of the Consistory of the Dutch Reformed Church of Middel- and Klein Roggeveld", het ds. Hofmeyr op 6 April 1857 die goewerneur versoek om die nuwe dorp, “now being erected", Sutherland te noem ter ere van die geagte ou leraar van Worcester. Net ná die hoeksteenlegging van die kerk het die kerkraad hul vergadering wat op Gunstfontein begin het, “te Sutherland" voortgesit – die eerste keer dat hierdie naam in die Kerkraadsnotule voorkom. 

Heeltemal teen die sin van die gemeente het die Sinode van 1857 hulle onder die Ring van Beaufort geplaas. Die nuwe konsulent was ds. J.H. Neethling van Prins Albert, wat spoedig baie gewild was in Sutherland. Ds. Hofmeyr het in 1858 na Stellenbosch vertrek as een van die twee eerste professore aan die Teologiese Kweekskool en later in dieselfde jaar het ds. Neethling hom daarheen gevolg vir 46 jaar die hooggeagte leraar van die NG gemeente Stellenbosch te word. Op 'n wonderlike wyse was die lotgevalle van hierdie twee uitstaande figure van hul vroeë jeugjare in Kaapstad vir 'n lang leeftyd saamgesnoer. Sutherland se konsulent totdat hulle hul eie leraar gekry het, was nou ds. C.A. Bamberger van die gemeente Fraserburg.

Op die kerkraadsvergadering van 8 November 1858 is daar tot die stigting van so 'n fonds van £3 000 oorgegaan waarvan daar in 1860 reeds byna £2 000 gevind was. Inskrywings moes soms met 'n mate van moeite deur die kerkraad ingevorder word en in 1869 is 'n aantal lede wat as waarborge vir die fonds geteken het, aangeskryf om elk £26 10s. te stort. Oudoudl. D.C. Esterhuyse het toe aangebied om sy intekening van £75 op die fonds te vereffen met sy aandeel op die koopskat van De List. Ook is daar nuwe intekenaars gewerf sodat die las van die ou waarborge verlig kon word. In 1872 is die bestuur van die fonds aan agt gemeentelede opgedra wat aan die kerkraad verantwoordelik was. Net voor ds. Reyneke se vertrek uit die gemeente is die kerkkas en die ou Predikantefonds “in een gesmolten". Die “Direksie" wat laasgenoemde beheer het, het egter voortbestaan en in September 1884 is besluit dat die kerkkas jaarliks £150 tot die Predikantefonds sou bydra. 

Vir die kerk is daar in 1859 15 en die volgende jaar nog 60 stoele bestel. In Februarie 1860 is die plekke toegeken. Die diensdoende kerkraadslede het aan weerskante van die preekstoel voor gesit met die rustende broeders agter hulle. Met meerderheid van stemme is besluit dat laasgenoemdes vir hul plekke moes betaal. Die eerste drie stoele in die rye vir mans en vir vroue is oopgelaat vir die magistraat, die vrederegter en 'n vreemdeling met elkeen se gade. Die vroue van dienende en rustende kerkraadslede sou die eerste ry stoele uitloot tot dat almal bespreek was en dan sou “Ouden en doven" verder voorkeur geniet. Sitplekke teen ses ryksdaalders (9 sjielings) in die eerste ses rye en vir die volgende rye drie ryksdaalders en vier skellings (5 sjielings en 3 pennies: 4 skellings = ryksdaalder = nege pennies) was vooruitbetaalbaar. Sedert 1867 het kerosene-lampe die lig by aandbyeenkomste verskaf en mnr. Commaille wat vir 'n “Muzyk Intrument" gekollekteer het, is op 1 Mei 1871 deur die kerkraad beveel om die instrument voor of op 1 Oktober in die kerk aanwesig te hê. Enige tekort op die intekening kon uit die basaargeld aangevul word. In Oktober 1872 is “Miss Commaill" versoek om die harmonium te bespeel. In 1877 moes een van die kerkgewels vervang word en vanaf 1884 was daar sprake van 'n nuwe kerk.

Op 'n wenk van ds. Neethling besluit die Kerkraad in Mei 1858 tot die hou van maandelikse bidure waarvoor die ouderlinge in die kerk op Sutherland sowel as in die Karoo verantwoordelik was. Die kwartaallikse dienste wat deur die konsulent waargeneem is, is deurgaans goed bygewoon. Tot in 1860 het 'n ouderling slegs gedurende die sewe somermaande in die dorpskerk 'n preek voorgelees, maar daarna sou die dienste gereeld gehou word. Op die voorstel van Nicolaas Vlok besluit die kerkraad in Mei 1861 “dat in Winter Kerk zal worden gehouden in de Karoo". Toe ds. Andrew Murray van Worcester egter in 1862 “op eene ongeregelde wyze, dat is zonder kennisgeving van Kerkeraad" te Klein-Roggeveld diens hou, moes oudl. Vlok wat juis op reis gestaan het na Worcester, ds. Murray gaan aanspreek oor die oortreding. Op 31 Julie 1871 is die kerkraadsvergadering in die Karoo gehou “omdat de gelegenheid aldaar beter was dan op het dorp, voor de Kerkeraadsleden in dien tyd des jaars". 

Vanaf 1860 is die voorgenome beroep van 'n leraar meermale uitgestel. Die volgende jaar het Nicolaas Vlok egter voorgestel dat die kerkraad die gemeente moes deurgaan “en hun het gewigt bekend make om een Leraar te beroepen en te collecteren hetzy Schapen, Bokken, Paarden, Ossen, etc., etc." Eindelik het die gkombineerde kerkraad op 24 Februarie 1862 op Elandsberg by Gerrit Visser sr. saamgekom “ten einde een Leeraar te kiezen". Die konsulent en nege rustende en dienende lede was teenwoordig. Op die groslys het die name verskyn van di. C.A. Bamberger, Pieter Roux, Charles Murray en J.A. Stegmann. Toe die stemme tussen die twee studievriende en swaers, di. Bamberger en Roux staak, “viel het lot op den WelEw. Heer P. Roux van Smithfield". Hy het daarvoor “beleefdelyk bedankt" en eers die twaalfde beroep was op “de broeder Aling" wat hom die keuse ná 'n lang tyd laat wel geval het.
By die sesde beroep is op die volgende “Conditien" besluit: die leraar se traktement sou £250 wees, “met woonhuis boven in den tuin en een jaar vry van eeten, dat is 50 Schapen, 10 Mud Meel, 1 Zak Suiker, 1 Zak Koffy, 1 Kastje Thee, 1 Zak Ryst". Toe prop. Aling egter beroep is, is die salaris op £300 gestel. Van die 36 skape en 12 mud meel per jaar wat in 1869 by sy salaris gevoeg is, het ds. Aling drie jaar later afgesien.

In die vroegste jare is talle aansoeke vir die betrekking van voorleser eenvoudig van die hand gewys. Eers is daar net iemand aangestel “om de Kerk schoon te houden", maar later is ene Meeuwsen tot “Veldwachter en Kerkschoonmaker" benoem, tot dat daar in 1869 tenders vir die kosterskap gevra is. A. Strobos het in 1873 koster geword en ook as scriba opgetree. Sy salaris as koster was £10 en “het oude gebouw by de fontein en de tuin met een dag water in de week in het jaar". Voor die einde van die jaar is die arme man se salaris darem met £10 vermeerder, oftewel verdubbel. Ná hom kom F.J. Ochse, wat teen £50 per jaar en die vrye gebruik van die huis waarin hy reeds gewoon het, al die kosterwerk moes doen, “als ook het doen van bestellingen hem door den Kerkeraad opgedragen. Tevens zal hy des Zondaags voormiddaags in de Kerk voorgaan, en indien hy door den Kerkeraad er toe opgeroepen wordt, zal hy de Zondagschool houden". Vanaf 1 Julie 1881 was Ochse koster, orrelis en Godsdiensoefenaar en moes hy ook soveel skryfwerk doen “als de Kerkeraad nodig oordeelt". In April 1883 is mej. J.L. Jooste (1866–1952), later mev. P.U. Stegmann, teen £20 per jaar as orreliste aangestel. In 1871 is br. F.D. Conradie “plaatselyke" diaken-kassier vir Klein-Roggeveld, terwyl daar ook 'n aparte stoelmeester was wat vir die stoelgeld moes sorg. In 1877 is 'n diaken-kassier “voor elk departement", dit wil sê vir die predikantsalarisfonds, die Sondagskoolkollekte, die erfbelasting, die kerkbasaar en die skoolbasaar, aangestel.

Jan Abraham du Plessis (1799–1875) het tot die vyfde geslag van hierdie Hugenote-familie in Suid-Afrika behoort. Sy ouers was Jan Abraham du Plessis en Helena Elisabeth van der Merwe. Hy is op 26 Oktober 1799 gebore en was dus nog nie 19 jaar oud toe hy op 7 Mei 1818 met Anna van Wyk getroud is nie. Sy was elf jaar ouer as hy, 'n tante van diakens Jasper Theron en Nicolaas Vlok se vroue en vroeër getroud met C.P. van der Merwe. Nadat sy hom in 1845 ontval het, is hy in 1847 hertroud met Elisabeth Susanna Johanna Immelman. Vir 'n tyd lank moes die bekende ou Van Wyk-plaas Uitkyk (Boplaas) deur hom bewoon gewees het en hier is sy eerste vrou oorlede. Later het hy na die Koue Bokkeveld verhuis waarvandaan hy ook vroeër na die Roggeveld gekom het. Hier is sy tweede vrou in 1871 oorlede, terwyl hy self op 7 Mei 1875 aan sy woning op Ceres die tydelike met die ewige verwissel het. Uit sy twee huwelike is minstens 15 kinders gebore van wie die oudste seun en naamgenoot van sy vader in 1886 op Uitkyk oorlede is. Hy het vir vyf termyne in die Sutherlandse kerkraad gedien. J.A. du Plessis sr. se handtekening kom nooit in die Kerkraadsnotule voor nie. By die tweede vergadering was hy afwesig en by die eerste wisseling van lede het hy en diaken E.J.J. Nel verklaar “dat zy er bezwaar in vinden mede te stemmen voor nieuwe Kerkeraadsleden daar zy het tot stand brengen van eene gemeente alhier, eene hoopelooze zaak achten". Hierdie beswaar is werklik deur die vergadering “gebillykt". In 1857 het dié twee oudkerkraadslede versoek om “van alle medewerking verschoond te blyven". 
Willem Adriaan Visser (1800–1875) is as jongste seun van Gerrit Visser en Maria Maritz op 16 April 1800 op Driefontein gebore. Tydens Burchell se besoek woon die ouers met hul 13 kinders, van wie sommige besonder groot was, op Vinkekuil en in Junie 1842 sterf die vader op die Karooplaas Kliprivier. Willem Visser was twee keer getroud, eers met Christina Elisabeth Theron ('n suster van diaken Jasper Theron) en toe weer op 5 November 1839 met Maria Magdalena Catharina Vlok ('n suster van diaken Nicolaas Vlok). Uit hierdie huwelike is nege kinders gebore. Die oudste seun, Petrus Jacobus Johannes (1827–1882), het lank in die kerkraad gedien. Die jongste was Gert Nicolaas, wat met sy neef Abraham Vlok se dogter getrou het en hulle was die ouers van mnr. W.A. (Boy) Visser wat in 1954 afgetree het nadat hy die Sutherlandse Skoolraad 36 jaar met eer as sekretaris gedien het. Die ou vader is op 22 Maart 1875 aan sy woning op Jakkalsfontein oorlede. 

Jasper Theron (1809–1869) is in die Middel-Roggeveld gebore as seun van Petrus Jacobus Theron en sy tweede vrou, Anna Maria Cloete. Sy grootvader van moederskant, Jacob Cloete, was een van die heel vroeë intrekkers in die Roggeveld waar hy in 1760 die plaas Klaarefontein in lening gekry het en twee jaar later Gunstfontein van sy skoonvader, Jacob Kruger. Jasper Theron is saam met W.A. Visser en Nicolaas Vlok op 5 November 1839 op Worcester getroud. Visser se eerste vrou was 'n suster van Jasper Theron en nou trou hy as wewenaar met 'n suster van Nicolaas Vlok; terselfdertyd trou Jasper Theron en Nicolaas Vlok met twee susters. Jasper se huwelik het nie lank geduur nie, want reeds op 28 April 1841 is Hilletjie Maria van Wyk oorlede. Twee jaar later is hy hertroud met Johanna Maria Jordaan, 'n kleindogter van kmdt. Jacobus Nel. Sy is in Julie 1879 op hul plaas Gunstfontein oorlede, nadat haar man haar reeds op 14 September 1869 op hul Karooplaas Kranskraal vooruitgegaan het. Die enigste kind uit Jasper se eerste huwelik was Hilletjie Maria wat met haar neef Arnoldus Christiaan Vlok getrou en die moeder geword het van eerw. Jasper Vlok. Sy is op 21 Mei 1867 op Klipfontein oorlede. 'n Seun van Jasper, Petrus Jacobus (1846–1914) van Tonteldoosfontein (Theronsrus), het in die kerkraad gedien en was weer met sy niggie Maria J.C. Vlok getroud. 
Daniël Christiaan Esterhuyse (1815–1897) was een van die interessantste figure wat die Roggeveld gelewer het. Die ouer geslag het hom as die “slim ou man" geken en die jongeres het van hom gehoor as “ou oom Daiël Estruis" wat gedigte gemaak het. Hy is op 1 Augustus 1815 in die Middel-Roggeveld gebore as seun van Johannes Hermanus Esterhuyse en Anna Hendrina Engela du Plessis. In September 1843 het hy op Worcester in die huwelik getree met Christina Johanna Jordaan. Uit hierdie huwelik het vyf seuns en twee dogters opgegroei. Volgens sy eie getuienis het hy nie meer as nege weke skool gehad nie, maar hy was met 'n natuurlike verstand begaafd. Die tragiese dood van sy oudste seuntjie, Hermanus, was die aanleiding tot sy digtersarbeid. Onbekend met die giftige eienskappe van 'n sekere soort uintjie wat hy volgens die oorlewering op Orangefontein gegrawe het, het hy dit aan sy byna tweejarige seuntjie gegee om te eet met die gevolg dat die kind enkele ure daarna gesterf het. Hierdie treurspel het in 1846 op Swanepoelshoek in die Karoo plaasgevind waar 'n ruwe grafklip wat later op Vyffontein bewaar is, Hermanus se rusplekkie aangedui het. Die eerste gedig in die bundeltjie van sy werke wat meer as een uitgawe beleef het, is ’n kransie op die graf van sy ongelukkige “Manis" en getuig skreinend van die smartlike selfverwyt wat die vader verteer het: “Ach! wat is aan my gebeuren? Ben ik dan uw moordenaar?" Berustend klink egter die slotakkoorde: “En ik zal hier nog wat zwerven In dit droevig tranendal, Tot ik ook den dood zal sterven, Die toch zeker komen zal. Met myn dood kom ik by u, Brakke tranen, eindigt nu". Van die eerste kerkraadslede het D.C. Esterhuyse die langste geleef. Hy het eers in die Klein-Roggeveld gewoon, daarna lank op Vyffontein, in sy latere lewe op Kleinbank en eindelik op Baviaansdrift waar hy op 2 September 1897 as een van die mees gesiene en vermoënde bewoners van die wyk sy ewige rus ingegaan het. Sy waardige eggenote was byna 80 jaar oud toe sy in Mei 1904 op Vyffontein oorlede is. Een van sy mooiste gediggies, volgens ds. H.C. Hopkins in Sutherland se eeufeesgedenkboek, is seker “De Avond des Levens" wat begin “'t Wordt nu avond van myn leven, 'k Zie myn zon moet ondergaan, 'k Voel de krachten my begeven, Geen weerhouden is er aan, Want myn leeftyd is verdwenen, En gelyk een kaars verteerd, Ras zal 't nakroost my beweenen Als 'k tot stof ben weergekeerd". 
Nicolaas Vlok (1818–1872) van Klipfontein is met sy dood beskryf as “de voornaamste man in zyne buurt van de afdeeling (Fraserburg) . . . aan wie voornamelyk de eer toekomt van het oprigten der Nederduitsche Gereformeerde Kerk (te Sutherland)". Nicolaas is op 10 September 1818 in die Onder-Roggeveld gebore as oudste seun van Arnoldus Christiaan Vlok en Maria Catharina Louw. Saam met twee van sy susters tree hy op 5 November 1839 op Worcester in die huwelik, en wel met Maria Johanna van Wyk, 'n dogter van Abraham van Wyk en Hilletje Maria van der Westhuysen. Sy vader sterf op Oujaarsdag 1841 op Klipfontein en in 1843 trou die weduwee met Jacobus W.A. Nel. Nadat ds. Henry Sutherland sy eerste vrou verloor het, het sy gedagtes in die rigting van die Roggeveld gegaan waar hy miskien die deugde van die eertydse mev. Vlok tydens huisbesoek geleer waardeer het en hulle twee is toe getroud. Sy is in Januarie 1872 op Worcester oorlede waar sy saam met sy eerste vrou aan die sy van die vroeëre leraar teen die ringmuur van die ou moederkerk rus. Uit Nicolaas Vlok se huwelik is elf kinders gebore van wie twee klein oorlede is. 'n Seun wat sy vader se naam gedra het, het in 1861 in die dorp onder 'n wa verongeluk toe hy 17 jaar oud was. Terwyl hy met besoek na sy kinders in die Karoo gegaan het, het Nicolaas ernstig siek geword aan longvliesontsteking. Hy is na Klipfontein terug gebring waar hy op 21 Junie 1872 beswyk het. Reisigers en toggangers wat met hul waens onder die verskriklike Vloksberg te staan gekom het, het gewoonlik 'n boodskap na Klaas “Berg" gestuur wat dan 'n voorspan spesiaal geoefende Afrikanerosse gestuur het om die waens die steilte uit te sleep. Nicolaas se twee broers Adriaan en Jan het ook in die kerkraad gedien, terwyl sy seun Abraham vyf termyne as diaken en sewe as ouderling uitgedien het. Sy vrou se twee broers was Nicolaas Petrus van Wyk van Modderfontein en Gert van Wyk wat die voorvader is van die Van Wyk-familie wat later op Gunstfontein gewoon het en van wie die digterbroers N.P. van Wyk Louw en W.E.G. Louw afgestam het. Onder Sutherland het hy slegs een termyn as diaken gedien en toe onafgebroke vir vyf termyne as ouderling. Ook was hy 'n nuttige lid van die Afdelingsraad van Fraserburg sedert die stigting daarvan in 1862. 

Elias Johannes Jacobus Nel (1819–1863) was 'n jongere seun van een van die agtenswaardigste manne wat in die eerste helfte van die 19de eeu in die Roggeveld gewoon het, die beroemde kmdt. Jacobus Nel (1767–1840) van die Noord-Roggeveld. Hierdie merkwaardige en onverskrokke man het op die plaas Bloemfontein gewoon en saam met sy vader en sy broer onder die mees intelligente en aktiewe veeboere van die land getel. Dit is egter veral as aanvoerder van verskeie Boerekommando's teen die stropende Boesmans dat die naam van Jacobus Nel byna legendaries geword en vroeër op die lippe van alle Afrikaners geleef het soos dit trouens nog meer as ’n eeu in hierdie streke voortleef. Op 13 September 1840 is die held van baie veldslae as 'n slagoffer van die masels wat destyds in die Onder-Roggeveld gewoed het, op sy woonplaas oorlede. Sy eerste vrou was Anna Jacomina van Wyk, terwyl sy seun in Oktober 1839 met Johanna Christina van Wyk getrou het. Vyf kinders het die vader oorleef toe hy op 29 Augustus 1863 op Kikvorschfontein oorlede is. Sy weduwee het hom in Februarie 1878 op De Kuilen gevolg.

Die hele werkdag van Sutherland se eerste leraar was die korte vier jaar wat hy hier gestaan het. Toe hy op 31 Januarie 1896 oorlede is, was hy in sy 53ste lewensjaar, maar die uitnemendste hiervan was moeite en verdriet. Frederik Johannes Aling is op 8 Mei 1843 uit 'n gesiene Paarlse familie gebore. Sy vader was die enigste seun van ds. R.N. Aling wat van 1784 tot 1800 (sy sterfjaar) leraar van Drakenstein was en wie se vrou weer 'n dogter van ds. J.F. Bode, leraar van die Kaapse moedergemeente van 1758 tot 1784 was. Geen wonder is dit dus dat die enigste pastorieseun, Robert Frederik Nicolaas, vir 'n teologiese opleiding bestem en na Nederland gestuur is nie. Hy het daar egter geen trek voor gehad nie en landmeter geword. Met sy eggenote, Hester Anna Meiring, het hy op Bethel in die Paarl gewoon waar hul jongste seun, die latere leraar van Sutherland, sy eerste jare deurgebring het. Van die eerste ds. Aling het die geniale lady Anne Barnard gepraat as "the largest man in height and breadth I ever saw in my life", maar sy predikant-kleinseun het van sy jeugjare af met liggaamswakheid te kampe gehad. Reeds in sy vroeë skooldae in die Paarl het F.J. Aling hom deur 'n helder hoof en karakteradel onderskei. In September 1862 het hy die admissie-eksamen afgelê en by die aanvang van die volgende kursus student geword aan die Teologiese Seminarie op Stellenbosch, wat pas twee jaar later sy eerste alumni in die arbeidsveld sou uitstoot. Gedurende sy derde studiejaar het hy 'n senutoeval gekry en af en toe aan swakheid in die hoof gely, maar dit het hom nie verhinder om in Maart 1867 die proponentseksamen met lof af te 1ê nie. Kort hierna vertrek hy, soos die gebruik destyds was, op reis na Europa waar hy in Utrecht sowel as in Edinburgh vir enige maande teologiese klasse bywoon. Omdat hy nog in Skotland was toe hy die beroep na Sutherland ontvang het, het 'n volle jaar verloop voor die gemeente 'n besliste antwoord kon kry. Eers kort nadat hy op 11 Mei 1868 met die stoomboot "Roman" in sy vaderland teruggekeer het, het prop. Aling die beroep aangeneem om op 13 September van daardie jaar bevestig te word.

Soos begryplik is, was dit vir die Roggeveldse gemeente “een plegtige en heugelyke dag" toe hulle uiteindelik hul eie, ywerige, jong herder kon verwelkom. Op die dag voor die inseëning was di. William Murray (Worcester), C.A. Bamberger (Fraserburg), W.P. de Villiers (Beaufort) en prop. J. Roos (skoolmaat en studie- en reisgenoot van prop. Aling) reeds in die dorp. Die buitemense het in groot getalle opgekom en nie minder as 60 waens en karre was in die nabyheid van die netjiese kerkgebou uitgespan waar daar ook veertig tente gepryk het nie. Die dienste van die naweek het Vrydagaand 'n aanvang geneem en is om die beurt deur die besoekende leraars waargeneem. Saterdagoggend is die bevestigingsrede deur ds. Murray oor 2 Kor. 3:4-6 gehou en nadat ds. Bamberger die formulier gelees het, het die plegtige handoplegging gevolg. In die namiddag kon die gemeente met aandag luister na hul jeugdige leraar se intreepreek wat beskryf is as “een weldoordachte rede" oor Rom. 1:16. Aan die leuse van hierdie teks getrou, het ds. Aling vir so lank sy liggaamskragte dit toegelaat het, dié Heiland verkondig aan 'n gemeente wat aan hom geheg was. Sondagoggend is die Nagmaalstafels deur drie verskillende leraars bedien en by die namiddagdiens het ds. Bamberger 'n indrukwekkende afskeidsboodskap oor Mat. 13:3-9 gelewer. Hierna het ds. Aling 21 kindertjies gedoop van wie minstens een dogtertjie nog teen die gemeente se eeufees op Sutherland gewoon het. Terwyl die aanddiens aan die gang was, is daar vir die Kleurlinge ten huise van ds. Aling 'n diens gehou. Ons voorouers het daaraan geglo om die beste gebruik van so 'n “groot" naweek te maak en asof die dienste nog nie genoeg was nie, het die gemeente Maandagoggend weereens in die kerk saamgekom vir 'n konferensie waar verskeie sprekers veral oor Opvoeding die woord gevoer het. Daarna het hulle “met aandacht en belangstelling" geluister na 'n praatjie deur prop. Roos oor sy onlangse reis in die Heilige Land. 

Die enigste Godsdiensverslag wat ons uit die tyd van ds. Aling het, getuig in gloeiende woorde van die groot vreugde van die gemeente oor die aankoms van hul jeugdige en vrome leraar. Met blydskap en dankbaarheid word Gods goedheid geroem dat Hy hul smekinge verhoor en voorsiening gemaak het in hul dringende behoefte aan 'n vaste leraar waaruit ook so baie ander behoeftes voortgevloei het dat die gemeente nooit op die gewenste trap van vooruitgang kon kom nie. Die huis van W. A. Visser wat as pastorie gedien het, staan vandag nog op die hoek van Northumberland- en Jubileestraat, reg oorkant die eertydse woning van mnr. en mev. B. von M. Louw. Hier het ds. Aling se weduwee-moeder ook soms by hom ingewoon. 

'n Voorval wat eintlik eienaardig voorkom, is die diens wat prop. J.C. de Vries in die gemeente gelewer het. Miskien het ds. Aling se gesondheidstoestand toe reeds sodanig te wense oorgelaat dat hy hulp nodig gehad het, maar in Oktober 1870 word daar in 'n kerkraadsvergadering gespreek “over het aannemen van den proponent de Vries als hulpprediker die als zoodanig door Brr. Maritz en Muller aan den Leraar was voorgedragen". Ofskoon die meeste lede hier niks van af geweet het nie, het hulle tog die leraar versoek om die kwessie onder omstandighede in liefde af te maak. Prop. De Vries sou dan toe ook “voor een jaar worde ingenomen om, indien noodig, den Leeraar in zyn werk behulpsaam te zyn". Die hulpleraar het in 'n huis van Nicolaas Vlok gewoon wat deur die Kerkraad gehuur is. Die jaar wat hy in Sutherland gestaan het, was waarskynlik 1871. Nadat hy verskeie ander gemeentes bedien het, het ds. de Vries in 1884 die eerste leraar van Sutherland se nuwe buurgemeente, Laingsburg, geword. 

Die vreugde van die gemeente oor die aankoms van 'n eie leraar het, helaas, binne enkele jare op 'n groot teleurstelling uitgeloop. In die begin van sy bediening kon ds. Aling sy werk met nougesetheid verrig nieteenstaande die feit dat hy soms swaar te ly gehad het aan 'n kwaal wat veral sy hoof aangetas het. Vanaf 1871 kom daar egter tekens van verslapping aan die lig toe hy “door ziekelyke omstandigheden" die kerklike vergaderings nie meer gereeld kon bywoon nie en in Oktober 1872 verwittig hy die kerkraad van sy voorneme om teen die einde van die volgende Januarie die herderstaf neer te lê. Hulle sou hom binne 'n jaar £500 kontant uitbetaal. Ds. Aling se afskeidspreek was op 9 Februarie 1873 en die volgende dag het die kerkraad hom op hartlike wyse vaarwel toegeroep. 

In stille onderwerping aan die wil van God, het ds. Aling nou by sy moeder op Stellenbosch gewoon en ná haar heengaan by sy suster, die weduwee van sir Christoffel Brand, wat hom tot aan die einde toe tederlik versorg het. Eers het hy die hoop gekoester om later weer sy Heiland in die evangelie te dien, maar gedurende die grootste gedeelte van sy 23-jarige emeritaat was sy liggaamlike toestand van so 'n aard dat hy stil en afgetrokke van die wêreld sy dae moes slyt. Tog het hy ál die tyd nog in die stilte sy Meester gedien. 'n Liefhebber van die studie, het sy hoof hom later nie meer toegelaat om die eenvoudigste boek met aandag te lees nie, maar sy Sakbybeltjie het vir hom dierbaar gebly en daaruit het hy genadige vertroosting geput op sy lang pad van lyding en beproewing. By die begrafnis het prof. N.J. Hofmeyr gewag gemaak van die godsvrug van die oorledene, terwyl ds. Jan Roos in 'n hartlike woord hulde gebring het aan die goeie hoedanighede van sy boesemvriend. Van seën onder die bediening van ds. Aling het meer as een getuig en vir baie jare nog het Sutherland met groot liefde van sy getroue evangelieprediking en sy minsame omgang getuig. Een van die weiniges onder die gemeente in die eeufeesjaar wat hom nog geken het, die 94-jarige Gert van Wyk, het die volgende woorde aangaande ds. Aling gebruik het: "'n Allerdierbaarste man, die liefde self!"

Ná die vertrek van ds. Aling moes die gemeente, wat nog maar pas die kinderskoene ontgroei het, 'n verlammende vakature deurmaak. Dit was 'n tyd van ernstige skaarste aan predikante en Sutherland se omstandighede het ook teen hulle getel. Die godsdiensverslag vir 1874 adem die gees van diepe neerslagtigheid wat oor hulle toegesak het toe hulle vir so 'n lang tyd herderloos was pas nadat hulle vir enige jare “onder de bezoekende hand des Allerhoogsten" verkeer het. Byna pateties klink hul noodroep aan die ring om hulp, aldus ds. H.C. Hopkins in die eeufeesgedenkboek. Eers by die agtste beroep het die keuse op 27 September 1875 op ds. H. W. van der Merwe van Kroonstad geval wat die volgende leraar van Sutherland sou word. Nadat die heer John Fuller aangebied het om so lank hy sy handelsaak in Sutherland het, £25 per jaar by te dra sodat die leraar se salaris £325 per jaar met vrye woning kon wees, is die beroepene se traktement op dié som gestel. Vir die vervoer van die leraar uit die verre Kroonstad is die tender van Stephanus du Toit van Prince Alfred's Hamlet vir £200 aangeneem.

Hendrik Willem van der Merwe was 'n seun uit die tweede huwelik van Willem van der Merwe. Sy moeder was Christina Elisabeth Hugo. Hy is op 12 Februarie 1837 gebore op 'n plaas onder in die vrugbare vallei van die Hexrivier. Later het sy ouers na Goudini verhuis waar die familie sowat ’n eeu later nog goed bekend was. In die jaar 1860 was Worcester een van die brandpunte van die magtige opwekking waarmee Gods Gees Suid-Afrika besoek het en een van die vrugte van hierdie geestelike beweging was die feit dat nie minder dan sewe seuns van die gemeente die roeping tot die evangeliebediening gevoel het nie. Een van hulle was Hendrik van der Merwe wat eers met sy 29ste jaar na die Kweekskool gegaan het en in Maart 1869 gelegitimeer is. Hy wou hom eers aan sendingwerk onder die heidene wy, maar presies 'n jaar na sy legitimasie gaan hy na Kroonstad in die Oranje-Vrystaat. Hier het hy die waardige Voortrekker-ouderling Sarel Cilliers in sy gemeente gehad en daar word vertel dat hy die begrafnis van hierdie uitnemende man gehou het. Uit 'n stuk van vader J.D. Kestell is dit bekend dat Sarel Cilliers 'n hoë dunk van sy leraar gehad het. Ds. Van der Merwe was getroud met mej. C.M. Wium van Stellenbosch. Uit dié huwelik is 'n paar kindertjies gebore, maar slegs die dogter tydens Sutherland se eeufees nog geleef het, het opgegroei. Toe hy uit Sutherland weg is, het ds. Van der Merwe in Seepunt gaan woon. Hy was nog beroepbaar, maar voor dat hy 'n ander gemeente gevind het, is hy op 25 Mei 1881 ná 'n siekbed van slegs een dag aan maagvliesontsteking oorlede. Die weduwee het haar in haar geboortedorp gevestig, waar sy in 1904 heengegaan het.

Om die een of ander rede het daar ruim 11 maande verloop vandat ds. Van der Merwe beroep is en tot hy en sy vrou op 31 Augustus 1876 in Sutherland verwelkom kon word. Die bevestiging het dieselfde dag plaasgevind deur die konsulent, ds. J.A. Stegmann van Ceres. Die nuwe leraar het egter nie op hom laat wag om die leisels dadelik bymekaar te vat en hulle styf te hou nie. Reeds op 2 September 1876 neem die kerkraad 'n hele reeks besluite waardeur daar groter orde op die gemeentelike werksaamhede gestel is. 
Ds. Van der Merwe was 'n man met 'n kragtige persoonlikheid en 'n onversetlike wil en dit was dan ook nie baie lank voor die poppe begin dans het nie. Hy het sy eie kenmerkende manier gehad om die notule van kerkraadsvergaderings te skryf en baie duidelik kom sy eie standpunt en die opinies wat hy aangaande mense gehuldig het, daarin uit. Soms moes hy iets deurhaal wat te skerp gestel is, maar dan het hy dit op so 'n wyse gedoen dat dit vandag nog goed leesbaar is. Een van sy griewe was die gebrek aan water by die pastorie. Tipies is die volgende uit die notule van 8 April 1878, hier verkort weergegee: Die predikant vra of dit billik is van die kerkraad om hom 'n woning te gee, “zonder een drup water?" Br. Vlok antwoord dat daar 'n put gegrawe is waarvoor die kerkraad betaal het. Predikant: “Niet alzoo – de put heb ik laten graven en kost myn geld.” Hy roep die kassier as getuie en die kerkraad besluit: “Er moet water wezen!" Dan gaan die notule van dieselfde vergadering voort: “Nog een vraag. Die vraag zal vanwege de moeyelykheden en onaangenaamheden van dezen morgen in zachte bewoording gesteld worden: Is de predikant verpligt in den winter te Tuinplaats te prediken? Het eenparige antwoord was dat het eene liefde dienst is.” Drie maande later word daar by die kerkraad dringend aanbeveel en ook besluit om die leraar “van de beslommering van het zorgen voor vleesch te ontslaan". Hierop versoek die leraar die broeders wat die voorstel gedoen het om liewer die mening van die volle kerkraad in te win voor dat hulle hom iets beloof wat hulle nie kan nakom nie. “Het is voor de Leeraar eene ongekende teleurstelling zoo hem iets beloofd wordt – en niet geleverd. – En daar zulke teleurstelling hem niet vreemd is, wil hy de zaak uitstellen tot de volgende Vergadering". 

Ook het Sutherland se leraar moeilikheid gekry met sy buurpredikante van Ceres en Calvinia wat dan sonder sy toestemming of dié van sy kerkraad kinders uit sy gemeente sou gedoop het. By 'n dergelike klag teen ds. Stegmann in 1878 wou die kerkraad hom nie heeltemal sy sin gee nie waarop die volgende onverkwiklike toneel volg: “De Voorzitter zeide dat hy niet zoo zeer gevoelt wanneer men hem perzoonlyk aanraakt als wanneer men de Kerke wet wil verkrachten. Hy kan niet anders dan zich tegen zulke besluiten sterk te verzetten en verlaat zyne zitplaats nadat hy zag en het duidelyk gebleken was, dat de Geest des Kerkeraads tegen de Kerkelyk wet was, zooals meermalen tegen hunne eigene besluiten. Er vond verwyt plaats !!! Enz." Hierna gaan die Kerkraad met sy gewone werksaamhede aan, maar kort daarna is daar weer moeilikheid: “De vergadering valt in onaangenaamheden en werd geadjourneerd tot 2den December 1878.” 

By 'n spesiale byeenkoms van die kerkraad wat een aand in 1878 gehou is om oor “de Races" te besluit, is eenparig gevoel dat as daar enige versoek tot staking van of klagte teen die resies ingebring word, dan sou die baan op die kerkeiendom belet en desnoods belemmer word. Oortreders sou hulle dan aan vervolging blootstel, beide “kerkelyk . . . als afgodendienaars" en „statelyk . . . als inbreuk makende op de regten der Kerkegronden en eigendommen". Indien deelnemers aan dié sport geen gehoor aan die verbod van die kerkraad wou gee nie, sou “het uiterste beneficium des regts" teen hulle ingeroep word. 

Toe berig ontvang word dat ds. van der Merwe na die gemeente kom, is daar aan die bou van 'n pastorie gedink. Die huis van die weduwee Jasper Theron wat intussen teen £27 per jaar vir 'n pastorie gehuur is, is waarskynlik dié van die Ko-operatiewe Vleismaatskappy in Jubileestraat. Kort ná die aankoms van die nuwe dominee het die Kerkraad besluit om dadelik met die werk te begin onder leiding van 'n Boukommissie wat uit die leraar as erelid en die Broeders D.P. Maritz, J.J.E. Cloete en J.W.W. Vlok bestaan het. Einde 1876 is J. Fuller se tender vir die gebou aangeneem, maar met die werk het dit nie na die sin van die Kerkraad gevlot nie en seker glad nie na die sin van die haastige dominee nie. Onder datum 3 September 1877 notuleer hy: “Er wordt verder veel gesproken over de Pastorie tot de Vergadering over half tien uiteenging en er nog niets besloten is.” Verbeterings wat die boumeester voor 20 Oktober moes aanbring om die werk “letterlyk volgens contract" af te lewer, is onder nie minder as 26 punte saam gevat nie, waaruit ons onder andere leer dat daar 'n glasdeur aan die voorkant was en ook 'n “achterste voordeur", dat die kombuis 'n plankvloer gehad het en dat die skilderwerk van binne “zuiver-wit" was en “vernist van buiten Spaansch Groen". In Desember 1877 was die gebou nog nie voltooid nie en Fuller verbeur £100. Lewer hy dit nie binne 'n maand af nie, sou hy nog £50 moes prysgee. In Februarie 1878 was die pastorie nog nie bewoonbaar nie, maar die buitengewone kerkraadsvergadering van 8 Julie is darem “ter Pastorie Sutherland" gehou. Hierdie pastorie het die gemeente 73 jaar en gedurende die dienstyd van nege leraars gedien. Dit is in 1951 gesloop om plek te maak vir die nuwe.

Soos te verstane sou 'n sterk man soos ds. Van der Merwe die gemeentelike lewe en organisasie, wat grootliks verslap het ten tyde van die langdurige vakature en die swakheid van die vorige leraar, doelbewus opknap en aanwakker. In sy eerste godsdiensverslag (1877) wys hy daarop dat daar baie tekortkominge in die gemeentelike lewe was. Die uitgawes het elke jaar die inkomste oortref en terselfdertyd het die oprig van noodsaaklike geboue 'n sware skuldelas meegebring. Wat die geestelike lewe betref, het hy aan die eenkant skuldgevoel, sondaarsbehoefte en belangstelling opgemerk, maar aan die anderkant ook die uitwasse van onmatigheid, onverskilligheid en wêreldgesindheid. Die uitgestrektheid van die gemeente en die swak paaie het baie mense van die kerk af weg gehou. Maar ten spyte van ontmoedigende faktore en verskynsels, het ds. Van der Merwe steeds in hoop gearbei en sy toekomsverwagtings klink altyd optimisties. In 1879 lui dit onder andere: “Moeten wy spreken van onbezonnenheid, zoo hebben wy te melden dat het ydel gedans nog niet geheel is verdwenen, echter moeten wy getuigen: Het zuurdeeg des Heeren wint veld.” Die bidure het verblydend aangegroei en die samewerking is deur 'n basaar en ander middels aangemoedig. 

Die vroeë treë op die onderwyspad op Sutherland kan grootliks as die vrug op ds. Van der Merwe se ywer vir dié saak gesien word. Hy het die sleutel vir die ontwikkeling van sy gemeente in die opvoeding van die jeug gesien. “Wy verwachten dat de bloei der gemeente noodzakelyk moet toenemen wanneer er meer aan de opvoeding der jeugd gedaan wordt", skryf hy in 1877. Ongelukkig is daar geen definitiewe vermelding van die stigting van 'n Sondagskool nie, maar ook dit is 'n deel van die gemeentelike werksaamhede waarmee in alle waarskynlikheid tydens die bediening van ds. Van der Merwe begin is. Die eerste vermelding hiervan vind ons in die godsdiensverslag vir 1879 waar dit baie hoopvol klink: “Onze zondag-scholen bloeyen.”

Teen 1880 het die spanning in die gemeente breekpunt bereik. Toe die leraar 'n klagbrief teen die kerkraad rig en ongunstige gerugte aangaande hom die ronde begin doen, het die kerkraad dit van hul plig geag om die saak onder die aandag van die Ringskommissle te bring. Op 24 en 25 Mei is die hele kwessie ter plaatse ondersoek. Gelukkig is daar sonder die onsmaaklikhede van 'n uitgerekte verhoor tot 'n skikking geraak: ds. Van der Merwe sou dadelik bedank en demissie ontvang. Sy salaris moes tot aan die einde van die jaar uitbetaal word, saam met £50 vir huishuur en alles wat die kerkraad nog aan hom verskuldig was, onder meer vir 'n muur om 'n deel van De List. Die dienstyd van ds. Van der Merwe was 'n periode van storm en drang, maar ook 'n tydperk waarin daar belangrike opbouwerk in die gemeente verrig en stewige fondamente gelê is waarop, onder rustiger omstandighede, voortgebou kon word.

Die dienstyd van ds. Van der Merwe wat onder ongelukkige omstandighede beëindig is, is gelukkig gevolg deur 'n periode van gestadige groei en ontwikkeling onder die leiding van bekwame en ywerige drie jong leraars wat agtereenvolgens ná hom hier gestaan het en aan wie die gemeente besonder geheg geraak het. Vir al drie van hulle was Sutherland eintlik hul eerste liefde; twee is as proponent hierheen beroep, terwyl ds. Truter net vir 'n kort tydjie as hulpprediker in sy moedergemeente diens gedoen het. 

Ná die vertrek van ds. Van der Merwe is drie tevergeefse beroepe uitgebring en toe is prop. J.C. Reyneke met algemene stemme beroep. 'n Salaris van £400 is aangebied. Die nuwe leraar is op Matjiesfontein afgehaal en het op 19 Mei 1882 in Sutherland aangekom. Kerkraadslede het waens en esels aangebied om sy goed van die stasie af dorp toe te bring, en br. Casper Steenkamp het onderneem om "voor een dinner te zorgen voor de Predikant". Besoekende leraars sou kosteloos tussen die stasie en die dorp vervoer word. Die jong proponent is op 20 Mei "ingezegend en voorgesteld" en twee dae later het hy volgens die destydse gebruik sy plek in die Kerkraadsvergadering ingeneem. 

Jacobus Cornelis Reyneke was 'n seun van die Suid-Vrystaat waar hy op 15 Oktober 1854 gebore is. Hy en Sutherland was dus byna ewe oud. Sy lang dienstyd het hy in Kaapland deurgebring en eindelik is hy in die skaduwee van die sierlike kerk op Cradock ter ruste gelê waar hy 38 jaar die evangelie getrou verkondig het. Sy teologiese opleiding het hy op Stellenbosch geniet om in 1881 gelegitimeer te word. 'n Korte twee en 'n half jaar het Sutherland sy dienste geniet, maar tog het hy spore nagelaat wat nie maklik uitgewis kon word nie. 'n Sware slag het hom hier getref toe sy jeugdige en beminlike vroutjie hom op 25 September 1883 deur die dood ontval het. Sy was Catharina Maria Bosman van Stellenbosch en nog nie 27 jaar oud nie toe sy 'n dag ná die geboorte van 'n fris dogtertjie heengegaan het. Digby die ou kerk het haar graf tot op 20 Mei 1899 gelê toe die stoflike oorskot vanweë die bouwerk aan die nuwe kerk deur ds. Conradie en drie broeders opgegrawe en na die destydse kerkhof oorgebring en daar op plegtige wyse weer ter aarde bestel is. In 'n gekombineerde kerkraadsvergadering op 29 September 1883 onder voorsitterskap van ds. William Murray van Worcester gehou, is die volgende mooi besluit genotuleer: "Zy bid hem toe de ruimste ondersteuning des Heeren, en verzekert hem van de toenemende gehechtheid van de gansche gemeente. Ook wenscht zy by dezen getuigenis af te leggen van de groote achting en liefde welke zyne geliefde Echtgenoote werde toegedragen, en dat haar heengaan een zwaar verlies is voor onze geheele gemeente."

’n Jaar ná hierdie droewige ondervinding en nadat hy talle beroepe van die hand gewys het, het ds. Reyneke na die NG gemeente Cradock vertrek. Op 20 Maart 1885 is hy aan die pastorie van die gemeente Noorder-Paarl deur die vader van die bruid, ds. A.A. Louw sr., in die huwelik bevestig met die weduwee van ds. P.F. Hugo (leraar van die NG gemeente Pearston van 1877 tot sy dood op 14 Mei 1883; sy enigste gemeente). Sy het aan ds. Reyneke drie kinders geskenk, van wie die oudste ds. Johannes Reyneke van die moedergemeente Pretoria (1941–'56) was. Hy was getroud met Elizabeth Murray, 12de kind van ds. George Murray, ten tyde van haar geboorte leraar van die NG gemeente De Hoop. 

Nadat ds. Reyneke in 1922 sy emeritaat aanvaar het, het hy op Cradock bly woon, waar hy op 20 November 1943 in die geseënde ouderdom van 89 jaar sag en kalm heengegaan het. "Hy was 'n man wat sy Kerk en sy volk wonderlik lief gehad het, skryf ds. H.C. Hopkins in Sutherland se eeufeesgedenkboek, "en daarby was hy 'n vriend en sterk ondersteuner van die Sending. Ook het hy hom besonder beywer in belang van die onderwys, terwyl hy as groot kindervriend 'n besonder sagte plekkie vir die Sondagskool gehad het." Ds. Reyneke het ook as amateur-sterrekundige bekendheid verwerf en was hy die enigste leraar van die NG Kerk wat die titel FRAS (Fellow of the Royal Astronomical Society) agter sy naam kon skryf. Ure lank het hy die hemelruim met sy teleskoop bestryk om dan telkens te sê: "Die hemele vertel die eer van God en die uitspansel verkondig die werk van sy hande!"

Weens 'n swaar droogte en ander omstandighede kon ds. Reyneke min aan gereelde huisbesoek in die distrik doen. Op die dorp is daar egter in 1884 – 'n jaar wat in ander dele van Suid-Afrika getuie van 'n kragtige geestelike herlewing was – gedurende sowat twee weke met merkbare seën elke dag bidure gehou vir mans, vroue, seuns en dogters afsonderlik. In Junie 1884 is daar een Sondagoggend 'n biduur om reën gehou; die volgende twee dae het dit op die Roggeveld hewig gesneeu en in die Karoo het daar pragtige reëns geval, wat die boere "die geen uitkomst wisten met hun vee en velen nog op het Roggeveld waren, dadelyk verhuizen deed naar de Karoo". 

Hoewel almal nie betyds uitgevoer kon word nie, is daar tydens die bediening van ds. Reyneke op talle verbeterings aan die ou kerk besluit. Vir die eerste keer sou die gebou van 'n plankvloer voorsien word, terwyl die stoele deur banke vervang en die preekstoel na die konsistorie-gewel verplaas sou word. Vanaf 1884 was daar selfs sprake van 'n nuwe kerk waarvoor ds. Reyneke 'n insameling begin hou het. Met die heer Charles Freeman sou "op de beste wyze" 'n ooreenkoms aangegaan word omtrent planne en die uitvoer daarvan. 

Nadat daar nege jaar lank gewik en geweeg is, het die kerkraad in September 1884 besluit om op die goedkoopste manier 'n klipmuur om die kerkhof te laat stapel. Dit het eindelik £89 13s. 9d. gekos. 

Dit het die gemeente baie swaar geval om hul gewaardeerde leraar na Cradock te sien vertrek. Met algemene teleurstelling is sy besluit verneem op die eerste Sondag nadat hy van 'n maande lange besoek aan die Vrystaat tuis gekom het en met groot blydskap by die Nagmaal op Tuinplaats en op die dorp terug verwelkom is. "Het is onnoodig te zeggen dat de Gemeente bedrukt en ter neder geslagen is door het besluit van haren geliefden Leeraar. Zoovele jaren was zy reeds onder beproeving gesteld. En nu er eindelyk vrede gekomen was, nu komt de Gemeente van Cradock, als het ware ongenoodigd en berooft deze Gemeente van haren Leeraar. Maar een ding is zeker, ds. Reyneke zal zulk een Gemeente als die van Sutherland, die zoo met hart en ziel met hem in alles eens was, nooit weer terugkrygen. Wy willen hem niets wyten. Maar wy gelooven nooit dat het de tyd was dat hy deze Gemeente moest verlaten, daar er nog zooveel te werken was. Wy zullen evenwel op den Heer blyven hopen. Hy zal voor ons zorgen".

Gedurende die vakature wat op die vertrek van ds. Reyneke gevolg het, was daar "een merkbaren achteruitgang" in die gemeentelike lewe te bespeur, maar gelukkig het dit nie lank geduur voor die gemeente met groot blydskap 'n nuwe jong pastoriepaar kon verwelkom wat die werk met jeugdige geesdrif aangepak en voortgesit het nie. By die derde beroep, op 2 Februarie 1885, het die lot ds. J.C. Truter aangewys wat pas die vorige jaar sy teologiese studie op Stellenbosch voltooi en daarna vir enkele maande as geordende hulpprediker in sy moedergemeente, George, diens gedoen het. 

Johannes Christoffel Truter is op 4 Januarie 1861 gebore. Ná sy skoolopleiding op George, het hy die voordeel gesmaak van sowel aan die Suid-Afrikaanse Kollege in Kaapstad as aan die Victoria-kollege op Stellenbosch verder te studeer. Vyftien dae nadat hy na Sutherland beroep is, het hy in die huwelik getree met Charlotte Louise, die tweede jongste van die sewe dogters van die heer A.J. Louw van die Paarl wat almal met ’n predikant getrou het. (Die oudste van die susters was die eggenote van ds. (later prof.) Hofmeyr, Sutherland se eerste konsulent.) In ds. Truter het Sutherland een van die knapste jong leraars van sy dag gekry. Hy het oor buitengewone gawes van hoof en hart beskik en aan die kerklike sowel as die algemene publiek uitstaande dienste bewys. Van sy prediking het dr. W.P. Steenkamp, wat as seun onder ds. Truter in Calvinia opgegroei het, getuig: "Sy silwer stem, sy pragtige voordrag, sy mooi beelde, sy vryheid van vervelende preektoon, sy weldeurdagte redes, sy diep gevoel wat sig dikwels openbaar het deur strome van trane oor sy wange wat sy gehoor soms in diepe bewoënheid as laat wegsmelt het, hoe kan ek dit vergeet!" Ook as leier en organiseerder het hy uitgeblink. Vir die saak van die Onderwys het hy 'n "weergalose ywer" aan die dag gelê wat erkenning gevind het daarin dat die Provinsiale Administrasie hom meermale in belangrike opvoedingskommissies aangestel het. Maar selfs van boerdery-aangeleenthede het hy 'n goeie kennis gedra en dié wat wou leer, kon hy van goeie raad bedien.

Ds. Truter het Sutherland in 'n moeilike tyd van langdurige droogte bedien. Die oudste inwoners kon hulle geen droër laaste twee maande van 'n jaar herinner dan dié van 1886 nie. In die dorp moes mense vir 'n paar emmer water by mekaar aanklop, terwyl dit in die distrik nog hagliker gesteld was. In sommige streke het daar toe reeds ruim 15 maande geen reën geval nie en die weinige bome wat daar was, het doodgegaan. Vroeg in 1887 het dit na winter gelyk en op die 6de Januarie was dit wit geryp. By die Nagmaal is min buite-mense verwag omdat daar op die dorp geen water vir die vee was nie. Verder was daar baie siekte, veral onder die kinders. Eers in Maart het daar 'n mooi reën begin val, juis toe daar op die Sondagnamiddag om reën gebid is. Pryse van wol en volstruisvere het gedaal en meer as een was nie in staat om vir kerk en skool te gee nie. Gevolglik kon die salaris van die predikant moeilik gevind word. 'n Gemeentevergadering het besluit dat elke lidmaat voortaan jaarliks 12/- moes gee en hierin het die gemeente hartlik saamgewerk. Van sy kant af het ds. Truter in 1887 £80 op sy salaris laat val en so lank tye nie verander nie, sou hy jaarliks £50 prysgee. Terselfdertyd het D.C. Esterhuyse £50 aan die kerkkas geskenk. 

Op stoflike gebied was daar later weer groot vooruitgang; in 1888 was die kerkskuld byna afbetaal en die boekjaar 1889 kon met 'n batige saldo van oor die £500 afgesluit word. Die neerslag hiervan is te vinde in groter belangstelling in die sending en goeie vordering op onderwysgebied. Gedurende 1888 kon daar ook van groot seën op 'n reeks spesiale dienste deur di. Andrew Murray (Wellington) en P.D. Rossouw (Fraserburg) getuig word. Oor die bywoning van die gewone eredienste is nog gekla, maar met buitedienste en bidure het dit beter gegaan. Met sy maandelikse vergaderings was die Christelike Jongeliedevereniging (CJV) 'n middel om die jeug van die gemeente "verstandelyk, zedelyk en geestelyk vooruit te helpen". 

Twee dinge het die leraar teen die bors gestuit: die "slechte gewoonte die gestadig aan het toenemen zyn" van buitemense om na die oggenddiens huis toe te ry sonder om vir die namiddagdiens te bly en die euwel van ná die diens op die straathoeke te staan en praat "over staatkundige en wereldlyke onderwerpen" wat juis bereken is "om het kostbaar zaad des Evangelies te doen verstikken". Reeds sedert 1882 word daar ook oor die toenemende drankmisbruik gekla waartoe rondgaande handelaars baie bygedra het. 

In September 1885 het die ouderlinge opdrag gekry om die gemeente in ses wyke te verdeel, met 'n ouderling en 'n diaken vir elkeen.

'n Skriftelike versoek van Magistraat Stapleton het daartoe gelei dat die Kerkraad in 1887 besluit het dat die kerk geredelik afgestaan sou word vir Engelse dienste in belang van Engels-sprekendes, indien ds. Truter dit so wou reël. Ds. Truter het die goeie werk van sy voorganger met vrug voortgesit en dit is begryplik dat die gemeente hierdie wakkere jong leraar en sy eggenote met groot teleurstelling na Calvinia gesien vertrek het.
Weer het die gemeente nie lank op die aankoms van 'n nuwe leraar gewag nie. Die tweede beroep, op 11 November 1889 uitgebring, was raak en twee maande later het prop. Hugo in Sutherland aangekom. Weer was die gemeente bevoorreg om iemand te kry wat dit in die kerklike lewe nog ver sou bring. Toe ds. Hugo vyf jaar later sy demissie kry om na Riebeek-Wes te vertrek, was dit uit die hand van ds. Truter wat sy voorganger was en wat by die beroep op daardie dag ook weer die meeste stemme gekry het. 

Drie en veertig jaar lank het Gideon Josua Hugo die NG Kerk met groot getrouheid en onverdeelde toewyding gedien. Gebore in Daljosafat op 18 November 1864, het hy die matrikulasie-eksamen aan die Jongenskool op Wellington afgelê waar hy sterk onder die invloed van ds. Andrew Murray gekom het. Op sy 25ste verjaardag is hy gelegitimeer, nadat hy reeds die vorige week na Sutherland beroep is. 

Vroeg Saterdagoggend, 18 Januarie 1890, is prop. Hugo in die geselskap van di. William Murray (Worcester) en G.F. Marais (Ceres) deur die kerkraad en 'n groot aantal gemeentelede onder aanvoering van die konsulent, ds. I.F.A. de Villiers van Goudini, die dorp binnegehaal en by die pastorie verwelkom. Om tienuur het die bevestiging met oplegging van hande plaasgevind. Met Kol. 1:28, 29 as teks, het ds. Murray die apostel Paulus as voorbeeld vir die evangeliedienaar en Christenwerker voorgehou. Die intreepreek in die namiddag het oor Joh. 11:39, 43 gegaan.

Net soos in die geval van ds. Truter se bediening, het die notule van twee jaar se kerkraadsvergaderings uit die tyd van ds. Hugo ongelukkig deur verwaarlosing uit die notuleboek soek geraak. Luidens die godsdiensverslae het die gemeentelike lewe ook nou sy gewone gang gegaan. Die eerste kerkie vir die bruin mense op Sutherland is in die tyd van ds. Hugo opgerig.

Op die dorp is 'n weeklikse Sustersbiduur deur die leraar gelei asook 'n maandelikse sendingbiduur. Die Sondagskoolpersoneel het die leraar Woensdagaande ontmoet om die lesse te bespreek en saam te bid. Huisgodsdiens is taamlik gereëld gehou en daar was 'n verblydende toename in die belangstelling vir die Almanakkie van die Bybel- en Bidvereniging (die voorloper van Uit die Beek) waarvolgens die Bybel stelselmatig deurgelees kon word. Die buitebidure het gely weens 'n gebrek aan “de noodige leidslieden". In 1893 moes die kerkraad dit betreur dat nie meer as een uit elke ses gemeentelede Gods Huis besoek nie, Nagmaalsgeleenthede ingesluit. “Het is niet zoo zeer de openlyke ongodsdienstigheid als wel 't lage, slordige geestelyke leven der geloovigen, dat zoo zeer te betreuren is", lui dit in dieselfde rapport.

By die April-Nagmaal van 1893 moes dit 'n hele doenigheid op die andersins stille dorpie gewees het. Die tyd van die jaar was besonder gunstig en bowendien sou die gemeente haar vorige leraar, ds. Truter, as konsulent in haar midde hê. Ook is daar basaar, of liewer dankfees, gehou, “de eerste stap tot 't byeenbrengen van een bouwfonds voor een nieuwe kerk". Die behoefte aan 'n ruimer plek van aanbidding het juis by hierdie geleentheid duidelik geblyk, want hoewel daar Sondag ook van die openbare kantoor gebruik gemaak is, kon daar geen sitplek vir almal gevind word nie. Die belangstelling vir hierdie noodsaaklike en gewenste onderneming was dan ook verkwikkend, die samewerking hartlik en die uitkoms geseënd, aldus ds. Hopkins in die eeufeesgedenkboek. Die opbrengs van die dankfees was ruim £1 250, waarvan die susters deur verversings, naaldwerk, ens., £100 gelewer het.
Ná Sutherland het ds. Hugo gestaan in Riebeek-Wes (1895–1903), Vredenburg (1903–1909), Colesberg (1909–1915), Tulbagh (1915–1921), Porterville (1921–1929) en Vandermerwe (1929–1932). Ds. Hopkins skryf van hom: “Deur sy ernstige evangelieprediking, waardige wandel en getroue arbeid, het ds. Hugo algaande, sonder dat hy dit gesoek het, 'n invloed verwerf wat hom by die Sinode van 1928 in die Moderatorstoel gebring het. Dat hy in 1932 as sodanig herkies is, bewys dat die vertroue in hom gestel, nie misplaas was nie. In een van die donkerste tye in die bestaan van ons Kerk in Kaapland, het die Here in ds. Hugo aan die Kerk 'n man gegee wat aan buitengewone talente van gesonde verstand en deursig innige godsvrug en 'n mensliewende karakter gepaar het en aan wie se duidelike leiding en kalme dog besliste optrede as moderator ons dit seker, langs die Koning van die Kerk, in 'n groot mate te danke het dat 'n skeuring in die Kaapse Kerk tydens die ongelukkige Du Plessis-saak afgeweer is.” 

In al sy werksaamhede is hy waardig en getrou bygestaan deur sy eggenote, vroeër mej. Esther Laura Neethling, 'n dogter van 'n Stellenboschse lid van die ou Kaapse Parlement. Sy het hom na 'n gelukkige egverbindtenis van meer as 40 jaar op 30 Januarie 1932 ontval. Twee van hul kinders is in Sutherland gebore. 'n Week nadat ds. Hugo in Bonnievale sy emeritaat aanvaar het, is hy op 29 Julie 1933 op Ceres hertroud met mev. Cecilia Steyn van Riversdal. Dog sy troudag was ook sy sterfdag, want dieselfde aand is hy plotseling in Gordonsbaai aan hartverlamming ontslape. 'n Broer van die dominee het op Sutherland skoolgehou en 'n suster in die distrik, terwyl nog 'n suster die eggenote geword het van Nicolaas Vlok, vroeër van Blesfontein.

Nadat ds. Truter die vergadering versoek het om hom by die beroep nie in aanmerking te neem nie, is ds. I.F.A. de Villers beroep en later nog drie ander wat almal bedank het. Op 29 Julie 1895 was ds. G. J. Hugo weer in die voorsitterstoel en toe val die keuse op ds. W.J. Conradie van Namakwaland, wat die volgende leraar van Sutherland sou word en wie se bediening deur opbouwerk van betekenis gekenmerk is.

Willem Johannes Conradie was 'n Karooseun uit Murraysburg waar hy op 19 Mei 1857 gebore is. Tot sy sewentiende jaar het hy die uitstekende skool op sy geboortedorpie bygewoon. Letterkunde was van jongs af sy lieflingsvak en toe hy vir ’n jaar na mnr. M.J. Stucki se beroemde skool in Blaauwvallei by Wellington gaan, het hy aanmerklike vordering in die Nederlandse taal en lettere gemaak. Daarna het hy eers die Matrikulasie- en toe die admissie-eksamen op Stellenbosch afgelê. Toe is hy na Murraysburg terug waar hy as assistent vir sy ou leermeester, prof. Kyd, aangestel is. In 1881 is hy na die Teologiese Kweekskool op Stellenbosch en ná volbragte studie vertrek hy in 1886 na die uitgestrekte gemeente Namakwaland, waar hy byna nege en ’n half jaar met inspanning en opoffering maar ook met groot seën gewerk het. In Sutherland het hy gestaan tot in 1904 toe hy na Somerset-Wes gegaan het waar sy werkkring Die Strand was. In Julie 1912 moes hy vanweë verswakte gesondheid die tuig neerlê. Hy het hom in Die Strand gevestig en op 9 Januarie 1925 is hy in die hospitaal op Stellenbosch aan hart- en senuweeverswakking tot hoër diens opgeroep. Volgens ds. Hopkins was ds. Conradie 'n man met besondere talente en 'n waardige lewenswandel. “Deur woord en pen het hy sy Kerk en volk gedien. Sy letterkundige produkte, waaronder die beroemde Conradie-Kinderbybel wat onlangs (omstreeks 1950) weer in 'n nuwe gedaante verskyn het, lewer die bewys dat hy een van die beste predikant-skrywers van ons Kerk was.” “Moede en toch volhardende" was die getuienis wat ds. D.S. Botha van wyle sy vriend gegee het. Mev. Conradie was 'n dogter van dr. Pronk van die Paarl. Hul huwelik was kinderloos.

Toe die berig ontvang word dat ds. Conradie die beroep aangeneem het, het die kerkraad dadelik vir die ontvangs en vervoer van die leraar en sy eggenote met hul goed, asook van moontlike besoekende predikante gereël. Die geselskap sou by Matjiesfontein afgehaal word op Donderdag, 24 Oktober 1895, onmiddellik ná die aankoms van die oggendtrein uit Kaapstad. Vir die predikantsvrou het die kar van P.L. Conradie gegaan. Die bevestiging het op 26 Oktober plaasgevind. 

Huisbesoek, die gemeentelike finansies, die sending en die bearbeiding van die kinders het dadelik die nuwe leraar se aandag geniet. Met Kersfees 1897 is 'n kinderfees gehou en in 1898 is die Sondagskool na die namiddag en die gewone diens na die aand verskuif. 

Die groot saak wat vir altyd met die dienstyd van ds. Conradie verbind sal bly, is die bou van die kerk wat die gemeente vandag nog dien. Net 'n jaar ná sy aankoms, is die saak in die kerkraad geopper en die lede moes hul invloed gebruik om die gemeente tot hierdie voorwaartse stap te beweeg. Die argitek was die ervare Charles Freeman, terwyl die bouwerk aan John Delbridge toevertrou is. Reeds op 8 Mei 1899 kon die hoeksteen te midde van die grootste belangstelling gelê word. 'n Buitengewone voorreg was dit vir die gemeente om ds. J.H. Neethling, eertydse konsulent van die gemeente en die man wat in 1858 by die hoeksteenlegging van die eerste kerkie saam met ds. N.J. Hofmeyr opgetree het, nou weer in hul midde te hê. Van die begin af het die gemeente hul hart daarop gesit om die twee ou veterane ná 41 jaar weer saam teenwoordig te hê, maar ongelukkig kon prof. Hofmeyr nie aan hierdie verlange voldoen nie. 

Ds. Conradie, wat gedurende die vorige drie maande by sowat 'n duisend mense om gifte vir die kerk aangeklop het, kon die eerste deel van die naweek se verrigtinge nie bywoon nie, aangesien hy siek gelê het aan 'n ligte aanval van longontsteking. Hy het die leiding aan die wakkere konsulent, ds. W.J. de Wet van Laingsburg, opgedra. Op die Saterdagoggend is daar basaar gehou en onder 'n stortreën wat die strate weldra in riviere verander en die aangesigte van vreugde laat straal het, was die susters binne en afslaer Marais buite besig om koek en koffie koring en hamels vir klinkende munt te verwissel. Alles het goed afgeloop en sowat £1 150 is byeengebring. Die dienste is deur di. Neethling en De Wet waargeneem tot groot stigting van 'n dankbare gemeente wat die ou kerk sowel as die skool gevul het. Maandagmôre het aangebreek. “De koningin des daags vertoonde haar liefelyk aangezicht door de wolkenfloers, en drukte een warmen kus op de reingewaschene aarde. Schooner dag kon men niet begeeren". Ook ds. Conradie kon nou aan die verrigtinge deelneem. Ds. De Wet het op 'n skimmelperd die skare van wit sowel as bruin in 'n ordelike optog gerangskik wat in afdelings, elk onder bevel van 'n “offisier", in rye van ses na die steen gemarsjeer het. Daar aangekom, is die silwertroffel aan ds. Neethling oorhandig en die gebruiklike artikels onder die 1 800 pond sware steen geplaas. Ná 'n paar hartlike toesprake is daar gawes aan geld ten bedrae van £176 op die steen gelê wat op 'n wenk van die leraar dadelik tot £200 opgestoot is. Die silwertroffel wat by die geleentheid deur ds. Neethling gebruik is, is in 1954 deur ds. Hopkins by mej. Katie Neethling, dogter van ds. Neethling, op Stellenbosch gevind en word saam met prof. Hofmeyr se inkkoker in die kerkkantoor op Sutherland bewaar. 

Daar het groot eensgesindheid in verband met die kerkbou geheers en die verwagting was dat die gebou van £12 000 feitlik sonder skuld ingewy sou word. Die 10 lede van die boukommissie het saam vir £1 000 geteken. Hulle was: ds. Conradie (voorsitter), die broeders A. Vlok, J.A. du Plessis, S.W.P. van der Merwe, S. Esterhuyse, J.C. Goosen, A. van Wyk, J.F. Cloete, S.W.P. Burger en eers mnr. P.U. Stegmann en later mnr. B. von M. Louw as sekretaris. Die ou kerkgebou is teen £100, “ten behoeve van de nieuwe", aan die leraar verkoop wat die materiaal gebruik het om Die Ark met sy tuiskamers op te rig. Milde skenkers het nou ook na vore getree. Die orrel van £700, ’n Duitse instrument van die firma Schlag en Seuns van Schweidnitz, is 'n geskenk van die weduwee van die ou heer D.C. Esterhuyse. S.W.P. van der Merwe en eggenote het die klok gegee wat deur Gillett en Johnston in Croydon gegiet is en £175 gekos het. Broers J.A. du Plessis en J.J. Cloete het die toringhorlosie van meer as £300 geskenk, br. S. Esterhuyse die Nagmaalservies, eerw. T.C.B. Vlok die horlosie in die kerk en diaken C.J. Brink 'n Nagmaalstafel. 'n Basaar wat vroeg in 1900 gehou is, was die grootste wat die gemeente ooit gehou het (£3 500) en tot op 9 Mei is daar meer as £7 000 op die gebou afbetaal. 

Ook die werk het so voorspoedig gevorder dat die inwyding vir 27 Oktober 1900 bepaal is. Maar nou het die een teleurstelling op die ander gevolg. Eers is dit weens 'n epidemie van witseerkeel uitgestel tot 26 Januarie 1901. En toe word Sutherland deur die Engelse bendes ingeneem en Krygswet afgekondig. Die openbare skool waarin die godsdiensoefeninge tydelik gehou is, is deur die militêre in beslag geneem sodat kerk sowel as skool in die nuwe gebou aan die gang gehou moes word. 

Op 3 September 1901 is die leraar verplig om al die sleutels van die sierlike gebou aan die militêre besetters te oorhandig wat die kerk toe as fort en kaserne ingerig en met doringdraad omhein het. Wel is die gemeente toegelaat om op Sondae daarin te vergader, maar dit was onder omstandighede wat dikwels alles behalwe aangenaam was. Met die uitsondering van twee Sondae waarop ds. Conradie geweier het om te preek, het hy egter gereëld godsdiens gehou totdat sy naam op 13 Januarie 1902 op die lys van “Undesirables" verskyn het en hy na “het beklagenswaardige Matjiesfontein" verban is. Ná “drie maanden zuchtens" in die kamp, is hy deur bemiddeling van ds. De Wet toegelaat om “den overigen tyd zyns omzwervens" op Laingsburg gasvryheid te geniet. Tydens die afwesigheid van die leraar is die dienste deur P.D. Muller waargeneem en toe ook hy gevange geneem is, het koster J. Vlok in die bresse gespring. 

Die gebou en meublement wat reeds vir die inwyding gereed was, moes ná die oorlog ten bedrae van honderde ponde herstel en vernuwe word. Die kosbare tapyte was so vuil dat hulle verwyder moes word; meer as die helfte van die lampe het verdwyn en al die “ventilators" rondom die gebou is verniel. Nog iets wat ds. Conradie nie kon vergeet nie, was die name van die soldate wat die rooskleurige mure binne ontsier het. (Sommige van die name is vandag nog in die toringkamertjies te lees.) Die trappe was so uitgetrap “alsof zy 100 jaren in gebruik waren". Ook die Karookerk is ontbloot van byna alles wat vir brandstof gebruik kon word. Vensters, banke, stoele en preekstoel het spoorloos verdwyn. Uit die pastorie is baie meubels verwyder en die tuine het perdekampe geword. Begryplik is dit dat ds. Conradie wat hart en siel in die werk van kerkbou was, geweldig teleurgesteld was en dat sy vaardige pen nou venynig geword het. In sy godsdiensverslag en in 'n berig in De Kerkbode het hy die skenders van die Godsgebou nie gespaar nie. 

Die gemeente het baie gely, maar tog wou dit voorkom of die lyding, teleurstellings en baie sterfgevalle onder die vreeslike Krygswet die gemoedere verteer en meer begerig vir Gods Woord gemaak het. Gedurende hierdie donker tyd is die gemeentelike werk vrywel tot stilstand gedwing. Eers ná 17 maande kon die Nagmaal weer gevier en nuwe kerkraadslede gekies word. Tussen 17 Desember 1900 en 29 September 1902 is daar geen kerkraadsvergaderings gehou nie en die notule van die boukommissievergadering van 15 Desember 1900 is eers op 8 November 1902 geteken. Intussen het daar ook iets met die toring skeefgeloop. Delbridge se vermoede was dat weerlig die skade veroorsaak het. Die toring moes toe weer opgehaal en ander messelwerk gedoen word. Delbridge self sou £50 hiertoe bydra en Freeman het 'n toringspits geskenk. Die firma R. Müller het die orrel die hele tyd in Kaapstad gehou tot dit in 1903 teen 'n koste van £63 11s. 2d. na Sutherland vervoer kon word. 

Onder biddend opsien tot God is die hande aan die ploeg geslaan om die skade te herstel. “Steekdraad en zandzakken werden weggescheurd en weggeworpen, vloeren geschrobt, deuxen met grendels en sloten voorzien" en 'n jaar nadat die kerkgebou teruggegee is, kon die leraar van Montagu genooi word om sy belofte na te kom deur op 25 April 1903 die inwydingsrede van die kerk van sy eerste gemeente te kom hou. Saterdagoggend het die gemeente weer in 'n plegtige optog van die bokant van die dorp na die nuwe gebou gegaan. Vooraan het twee ouderlinge met die Bybel en Gesangboek gestap, gevolg deur die boukommissie, die kerkraad, die siviele amptenare, mans, vroue, meisies en seuns – elke “column" onder 'n “kaptein". “Het was een fraai gezicht die flinke Roggevelders, en die blosende en van gezondheid blakende jongelieden en kinderen in ryen van acht het huis te zien naderen". By die kerk het die vroue en dogters aan die een en die mans en seuns aan die ander kant van die boukommissie hul plek ingeneem. Mnr. John Martin, een van Delbridge se werknemers, het die sleutel met 'n gepaste woord aan ds. Conradie oorhandig wat die voorreg om die gebou in die Naam van die Drie-enige God te ontsluit, aan sy eggenote afgestaan het. Terwyl die gemeente “Gaat tot Zyn poorten in met lof" aangehef het, het die koor onder leiding van Albert Marais na binne gegaan en ds. J.A. Malherbe van Goudini het sy plek voor die orrel ingeneem. Die gemeente het doodstil gebly staan, “totdat de orgeltonen de ruime gewelven van den tempel doorruisten, en gingen toen met harten trillende van de diepste dankbaarheid ons dierbaar kerkge bouw binnen". Onder 'n doodse stilte het ds. D.J. Pienaar (Wynberg) 'n ernstige wydingsgebed gedoen en daarna het ds. J.C. Truter aan die woord gekom met 'n treffende rede oor 1 Pet. 2:5 waarin hy gewys het op: 1. Geestelike huis wat gebou moet word. 2. Die nederige boustof waaruit dit vervaardig moet word. 3. Die verhewe doel waartoe dit voltooi moet word. Die kollekte het £150 bedra. Volgens die verslag wat die plaaslike leraar die namiddag gegee het, het die kerk £14 000 gekos, waarvan nog £4 000 verskuldig was. Nadat ds. Truter met sy bekende kollekteertalent die gemeente opgewek het om die skuld te verminder, het ds. Conradie die £100-ers versoek om op te staan. Ses het gehoorsaam, onder wie ook die weduwee Esterhuyse wat reeds die orrel geskenk het. Hierna het die £50-ers gevolg en so voort tot op £5. So is vir £3 000 ingeteken waarvan £1 000 dadelik inbetaal is. Met ds. Conradie se afskeid van die gemeente was die skuld feitlik uitgedelg. 

By die voorbereidingsdiens vir die Nagmaal kon 52 nuwe Iidmate belydenis doen. Sondagaand het ds. Conradie met kwistige hand bedankings uitgedeel. “Wy hebben ons aan geen politiek verschil gestoord", skryf hy. “Mannen die tegen elkanderen gestreden hadden, werkten voor hunne kerk als byen, en hebben elkander daardoor weer lief gekregen". Die gebou is in doe vorm van 'n kruis uit gekapte klip opgetrek. Die mure is 31 voet hoog en die “zeer fraaie" toring 131 voet. Die gebou wat 1 200 mense kan bevat, was by die inwyding geheel gevul.

Ná die Tweede Vryheidsoorlog kon die stroom van die gemeentelike werksaamhede weer mettertyd rustig in sy bedding terugvloei. Daar was struikelblokke in die weg, maar die leraar het die taak met moed aangepak totdat hy op 9 April 1904 sy demissie gekry het om na Somerset-Wes te vertrek.

Met die aankoms van ds. Hattingh, het die gemeente 'n vinnige leier met groot werkkrag en deursettingsvermoë gekry. Heel tipies word van hom gesê dat hy ook as perderuiter vir niemand in sy gemeente agteruit hoef te gestaan het nie. Selfs in die staatkundige lewe sou hy dit ook ver bring, om eindelik tragies aan sy einde te kom. 

Bernhardus Rudolph Hattingh is op 12 Augustus 1880 in die distrik Molteno gebore. Nadat hy die matrikulasie-eksamen op Maraisburg (Hofmeyr) afgelê het, is hy vir sy verdere opleiding na Stellenbosch. Nadat hy in Desember 1903 tot die bediening toegelaat is, was hy tydelik op Fraserburg en Langlaagte werksaam totdat hy na Sutherland gekom het. Hierna het hy nog net die gemeente Greylingstad bedien. Omdat hy graag met die opbou van die Helpmekaar-organisasie behulpsaam wou wees en sy kerkraad hom daartoe nie verlof wou gee nie, het hy in 1916 as predikant bedank. Nog in dieselfde jaar is hy, sonder sy medewete, as kandidaat vir die Provinsiale Verkiesing benoem en sedertdien het hy aktief in die politiek gestaan. Vanaf 1922 totdat hy in 1924 as Volksraadslid verkies is, was hy Voorsitter van die Transvaalse Provinsiale Raad en in 1929 word hy adjunk-speaker en voorsitter van komitees in die Volksraad. In die namiddag van 4 Januarie 1934 is hy net buitekant Johannesburg in sy motor doodgeskiet deur 'n uitlandse spekulant wat daarna selfmoord gepleeg het. Daar word beweer dat ds. Hattingh die heel eerste predikant was wat hom gereeld en van alle kansels van Afrikaans bedien het. In die Transvaalse Sinode het hy die mosie ingedien wat eindelik tot die erkenning van Afrikaans as kerktaal gelei het en in 1924 het hy ook in die Volksraad die mosie ingelei waardeur die Grondwet so gewysig is dat aan Afrikaans amptelike erkenning in die staat verleen is. By die vierde beroep na die vertrek van ds. Conradie het die keuse op 31 Oktober 1904 met 'n groot meerderheid op ds. Hattingh geval en op 6 Februarie 1905 neem hy sy plek in die kerkraadsvergadering in.

Kort nadat ds. Hattingh die herderstaf in Sutherland opgeneem het, het die gemeente 'n geseënde werking van Gods Gees ondervind, skryf ds. Hopkins in die eeufeesgedenkboek, toe meer as 'n honderd siele 'n bewuste oorgawe aan die Here bely het. In Mei 1908 word vermeld dat dit in Sutherland op tydelike gebied goed gaan en op geestelike gebied miskien nog beter. "Het is duidelyk dat de Heer in het midden dezer gemeente door Zynen Geest arbeidt".

Van 17 tot 19 November 1905 was die gemeente in feesstemming vir die viering van haar 50-jarige bestaan. Drie oudleraars, di. Reyneke, Truter en Hugo, kon saam met die gemeente kom fees vier. Twee dae voor die fees is die jaarlikse dankfees gehou en die aansienlike som van £1 250 het die dankbaarheid van die gemeente tasbaar getoon. 'n Deel van die feesverrigtinge was ook die inwyding van die gasligte in die kerk. 

Op 18 September 1905 stel die kerkraad twee erwe naby die pastorie tot beskikking van die CJV vir die bou van 'n saal, maar drie maande later besluit hulle om "onafhankelyk van eenig lichaam" 'n saal te bou wat vir vergaderings, basaars en so meer gebruik kon word. Op 5 Februarie word die broeders A. Vlok, C.G. du Plessis, N. van Wyk, A. Visser, J. Muller en N. Esterhuyse saam met die leraar as boukommissie benoem. Hulle kon die erf wat vir 'n saal uitgehou is, vir 'n plek op die pastoriegronde verruil. Reeds op 12 Mei 1906 kon ds. Hattingh die hoeksteen van die stewige gebou wat jare later nog die kerk en die gemeenskap as saal dien en wat pas voor die gemeentelike eeufees verruim en opgeknap is. Na verwagting sou die gebou teen die einde van Februarie 1907 afgelewer en met die April-Nagmaal ingewy kon word. Die prys is op £1 250 beraam en daar het nagenoeg geen skuld op gebly nie. Die gawes wat op die hoeksteen geplaas is, is vir die aankoop van 'n klavier gebruik. 

Ds. Hattingh was 'n baie goeie vriend van die sending en met dankbaarheid kon daar in 1907 getuig word "dat de gemeente aan 't ontwaken is op zending gebled". Eerw. Viviers se werk is met seën voortgesit. "Over het algemeen is het leven der gekleurden in de gemeente zeer verbeterd, en de heerschende zonden zyn veelal verminderd." 

Die ou kerkhof wat die gemeente gedurende die eerste halfeeu van haar bestaan gedien het, het nou vol geword en teen die einde van 1905 was die huidige dodeakker reeds in gebruik. 

Twee keer tydens ds. Hattingh se bediening het die saak van Engelse dienste ter sprake gekom. Die eerste keer "weigerden" die Engelssprekendes om sulke dienste te hê, maar die tweede keer was daar "enkelen" ten gunste daarvan en ook enkele "Engelschen". Algemeen is toe besluit om een keer per maand so 'n diens te hou. 

Teen die einde van 1905 is aan die Munisipale Raad verlof gegee om nuwe erwe aan die reservoirkant van die dorp uit te meet, asook 'n enkele ry erwe in die Vlei. Drie maande later is die reg uitgebrei na die strook langs die Calvinia-pad. In 1906 rapporteer die voorsitter dat daar met die Munisipale Raad 'n reëling getref is waarvolgens laasgenoemde £50 per jaar vir alle regte volgens kontrak sou betaal en in die toekoms 5/- vir elke nuwe erf wat verkoop word. Die kerkraad sou egter al hul ou waterregte behou. 

In 1906 is daar op Elandsvlei 'n vergadering gehou om die moontlikheid vir die stigting van 'n gemeente in die Karoo te bespreek, maar daar het vermoedelik niks van gekom nie.

By meer as een geleentheid is mense geprikkel deur die gedagte dat daar op die dorpsmeent waardevolle minerale kon wees. Teen die einde van 1906 besluit die kerkraad om in oorleg met die munisipale raad prospekteerdery toe te laat, maar onder strenge voorwaardes, sodat deeglike werk gedoen kon word. 

'n Saak wat in die dienstyd van ds. Hattingh sowel as dié van sy opvolger gemoedere in beroering gebring het, was die saamleef van blankes met gekleurdes. Pogings is aangewend om die betrokke blankes na die Sendingkerk oor te plaas en in 1908 is daar 'n afvaardiging na die "Generaal Procureur" gestuur om te kyk wat in verband met die kwessie gedoen kon word. 

In September 1910 het die kerkraad besluit om vergrote portrette van die vorige leraars vir die konsistorie te laat maak en daarvandaan dateer die mooi versameling. Die portret van Onse Jan (J.H. Hofmeyr) in die CJV-Saal is deur die Afrikanerbond in 1909 daar gehang. 

Sedert 1907 sou die leraar £35 per jaar ontvang vir voer vir perde wat hy ten geriewe van die gemeente aanhou. 

Op 10 Oktober 1910 het ds. Hattingh sy demissie uit die hand van ds. D. P. Cillié ontvang en vir die gemeente het daar 'n slepende vakature met verslapping op meer as een gebied aangebreek. Eers die negende beroep sou dr. Greyvenstein na Sutherland laat kom.

Toe dr. Greyvensteln na Sutherland gekom het, was dit bepaald nie sy eerste ondervinding van winterkoue land nie, want hy was 'n seun van Barkly-Oos, hoog in die Drakensberge. Jan Hendrik Jacobus Antonie Greyvenstein het die eerste lewenslig op 17 Maart 1878 aanskou. Nadat hy op Barkly-Oos skoolgegaan het, is hy na die ou Victoria-kollege waar hy die B.A.-graad verwerf het. Hierop volg die teologiese kursus aan die Kweekskool en in 1905 word hy gelegitimeer. Vervolgens is hy na Utrecht in Nederland, waar hy 'n doktorsgraad in die teologie behaal. In sy vaderland terug, het hy sowat twee jaar onder die moedergemeente Kaapstad in Maitland gearbei, om in 1912 na Sutherland te kom waarvandaan hy weer twee jaar later 'n beroep aangeneem het as leraar van die Hervormde Kerk in Pretoria. Vanaf die stigting van 'n Teologiese Fakulteit aan die Universiteit van Pretoria in 1917 het dr. Greyvenstein byna dertig jaar as hoogleraar kostelike dienste aan die Hervormde Kerk gelewer in die opleiding van haar leraars. Die genoemde universiteit het hom dan ook met nog 'n doktorstitel vereer ter erkenning van sy jare lange diens. In 1946 het hy afgetree en van toe af het hy in Pretoria gewoon. In Sutherland was hy nog ongetroud, maar later het hy in die huwelik getree en die vader geword van twee seuns van wie een in 'n vliegramp naby Pretoria die lewe gelaat het. Ds.. Hopkins skryf: "Dr. Greyvenstein het sy eerste liefde, die NG Kerk, nooit vergeet nie. Waar hy in die diens gestaan het, was hy vanweë sy aangename persoonlikheid, ongedwonge vriendelikheid, diepe erns en salwende prediking besonder geliefd."

Aangesien daar meer as 'n jaar verloop het sedert ds. Hattingh weg is en een beroep ná die ander misluk het, is daar diegene gevind wat twyfelmoedig begin word het en des te groter was dan ook die feesvreugde toe die nuwe leraar op Saterdag, 23 Maart 1912, ongeveer 'n halfuur buitekant die dorp deur 'n stoet van 87 rytuie ingewag kon word. Op die kerkplein het die Sondagskoolkinders hom toegesing en adresse is onder 'n ereboog aangebied. By die ordeningsdiens die aand het die konsulent, ds. D.P. Cillié (leraar van Laingsburg van 1907 tot 1913), 'n "degelyke en ernstige rede" oor 2 Kron. 20:15 gehou en met die handoplegging het die koor "Hoe liefelyk zyn op de Bergen" gesing. Sondagoggend het die gemeente met gespanne aandag en groot ingenomenheid na die weldeurdagte intreepreek oor Rom. 1:16 geluister. "Als vreemdeling treed ik voor u vandaag op", het die prediker gesê, "doch er zyn aanknopingspunten die my aan u dadelyk verbinden. Ik behoor met u tot hetzelfde volk, spreek dezelfde taal, behoor aan dezelfde Kerk, belyd hetzelfde geloof, en brengt u een goede boodschap." Binne 'n jaar is daar toe ook van 'n merkbare band van liefde en eenheid tussen herder en kudde getuig. 

Pas ná die aankoms van dr. Greyvenstein is daar, met 'n geskenk van br. W. Immelman as neseier, gordyne vir die kerk aangekoop en die kerkplein is toegekamp en met bome beplant. 

'n Lykswa wat kerkeiendom sou bly, is teen £85 aangekoop. 

Toe die voorsitter die kerkraad daarop attent maak dat die gasmasjien en -pype in 'n slegte toestand was, is besluit om 'n masjien wat met petrol werk te probeer aanskaf. 

By die Oktober-Nagmaal in 1912 het 'n gemeentevergadering besluit om die lidmaatsgelde tot ses pennies per lidmaat per maand te verminder. Kort tevore is die ou gebruik van die kollekte by die Nagmaalstafel afgeskaf. 

In 1912 is die wenslikheid bespreek van alle slaghuise op Sondae gesluit te hou, maar br. P. Muller het die vergadering ingelig "dat de moeilykheid met de Joodsche Sabbath is". 

Die nuwe sendingkerk waarmee in ds. Hattingh se tyd 'n begin gemaak is, is tydens die bediening van dr. Greyvenstein voltooi (1913). Daar was 'n tekort van slegs £49 op die werk en dié is geredelik deur die moederkerkraad oorgeneem. 

Toe daar op 13 April 1914 demissie aan dr. Greyvenstein gegee is, was die konsulent ds. Jac A. van der Merwe wat die gemeente later nog meermale as sodanig sou dien en wat later as spesiale evangelieprediker dwarsdeur Kaapland bekend was.

Die vertrek van dr. Greyvenstein het die gemeente slegs sowat drie maande vakant gelaat, want met die Julie-Nagmaal van 1914 kon die nuwe leraar in die persoon van ds. Volsteedt uit Kenhardt verwelkom word. Omdat die meeste boere met hul vee in die Karoo was, was daar nie baie buitemense teenwoordig nie. Vrydagaand, 24 Julie, was daar 'n aangename geselligheid in die saal en die volgende oggend het ds. J.G. Weber (McGregor) 'n toepaslike en leersame bevestigingsrede oor 2 Kor. 4:7 gehou. Die namiddag het die bevestigde leraar se intreepreek oor Hand. 10:29 gegaan. 

Toe ds. Volsteedt na Sutherland kom, kon hy reeds op 'n vrugbare loopbaan van diens veral aan die minderbevoorregte deel van die NG Kerk terugkyk. Johannes Albertus Roux Volsteedt is op 26 Junie 1874 op die historiese plaas Libertas digby Stellenbosch gebore. Hy het hom eers vir die onderwys bekwaam en as jongman agt jaar lank 'n groot werk onder die trekboere van Boesmanland en in die distrik Kenhardt gedoen deur hulle met sy skooltent van vlei tot vlei te volg. Aan die begin van 1901 is hy na die Teologiese Seminarie en aan die einde van 1904 is hy tot die evangeliebediening toegelaat. Van die begin van 1905 aswas hy ds. Abraham Kriel as hulpprediker te Langlaagte tot groot hulp in die veeleisende taak van die gemeente en die weeshuis. In September 1906 is hy in die gemeente Kenhardt bevestig waarvandaan hy in 1914 na Sutherland gekom het. Hier het hy 10 jaar lank gewerk tot hy na Moorreesburg gegaan het waar hy in 1940 sy emeritaat aanvaar het. Hierna was hy nog in talle gemeentes behulpsaam tot hy op die aand van 3 September 1946 aan sy woning in Die Strand heengegaan het. Ds. Hopkins skryf: "Sy stille en nederige maar tog opgeruimde en vriendelike geaardheid is in die blymoedige glimlag op sy gelaat weerspieël. In sy gemeentes was hy bemind en in die breër kerklike vergaderings het hy ondanks sy beskeidenheid respek afgedwing. In die vervulling van sy bediening was hy konsensiëus, getrou en deeglik. Om die evangelie te verkondig was vir hom 'n lus en sy gemeentes het graag na hom geluister. Sy waardige gade wat hom enige jare vooruitgegaan het, was voor hul huwelik mej. Catharina Henriëtta Roux."

Kort nadat ds. Volsteedt in die gemeente aangekom het, het 'n lekkasie in die kerktoring aandag geniet, maar in 1923 was dit in so 'n gevaarlike toestand dat Delbridge (waarskynlik die boumeester van 24 jaar gelede) se hulp ingeroep en reparasiewerk aan die toring en ander dele van die gebou teen 'n koste van £982 gedoen moes word, waarvan £250 by die inwyding van die herstelde toring op die aand van 1 Desember 1923 ingesamel is. 

In 1915 versoek oudl. Abraham Vlok die kerkraad om ernstig te bid in sake die toenemende onsedelikheid en dronkenskap onder blank sowel as gekleurd. Ook die groot aantal tugsake verraai die donker stroom wat miskien as een van die naweë van die ontwrigtende Wêreldoorlog deur die gemeente begin vloei het. 

'n Interessante besluit van 13 Desember 1915 lui dat "een banktje" in die kansel aangebring moes word waarop die prediker kon staan "zoo dat allen hem kan zien". 

In Mei 1916 het die kassier gerapporteer dat daar by sy oorname van die boeke in 1912 'n oortrokke rekening van meer as £1 100 was wat gestyg het tot oor die £1 800 tot daar van 1913 af 'n kering gekom en dit beter gegaan het sodat die kerkrekening nou met slegs £300 oortrek was. Op aandrang van die leraar is daar in 1916 van die ou stelsel van dankfees-insamelings afgesien. Voortaan sou daar met kaartjies gekollekteer en klein basaars in die verskillende wyke gereël word. Met die £1 586 wat in 1917 ingekom het, kon die kerkskuld van £1 433 uitgewis word en by die Ringsvergadering van dieselfde jaar het dit geblyk dat Sutherland die meeste aan plaaslike armeversorging (alimentasie) gedoen het.

Ds. Volsteedt was die eerste leraar van Sutherland wat in die bearbeiding van die gemeente van 'n motor gebruik gemaak het. In November 1916 is algemeen besluit om hom ses pennies per myl te betaal wanneer hy sy motor vir kerklike doeleindes gebruik – huisbesoek uitgesluit! Presies 'n jaar later besluit die kerkraad egter om 'n "Gemeentelyk Motor" aan te koop. Die voorsitter en broeders D. Immelman en P. Muller sou ondersoek instel, maar eers in 1919 is daar besluit om op sekere voorwaardes saam met die leraar "een Hupp. Motor Car" aan te koop wat die gesamentlike eiendom van die predikant en die kerkraad sou bly. Vir die gemeentelike werk is toe agt pennies per myl aan die leraar toegeken. Die Hupmobile het sowat £496 gekos en is by die vertrek van ds. Volsteedt in 1924 vir £300 van die hand gesit. 

Die swarte tyd van die Groot Griep van 1918 moes ds. Volsteedt met die gemeente meemaak. Veral die bruin gemeenskap is swaar getref. Die munisipale raad het die bewoners van die lokasie aangeraai om uit mekaar te gaan en onder die kranse in die kliprante skuiling te soek, maar die siekte het hulle gou weer terug gedryf. Sowat 150 is aangetas en 16 is dood. Slegs sowat agt bejaardes en 'n aantal kinders het vry gekom. Vier jaar later het 'n tweede griepepidemie kort op die hake van 'n maselepideinie gevolg wat in die kerkkoshuis alleen 32 uit die 44 kosgangers getref en die lewe van Ella Steenkamp geëis het.

Ds. Volsteedt se werk in die gemeente was ryklik geseënd. "Die gewensgenade in die gemeente is groot", het iemand in 1924 geskryf. In 'n namiddag-Kinderdiens was die preek in Afrikaans en ongetwyfeld het die verhaal van David as veewagter, held en koning ingang in baie kinderharte gevind. Reeds in 1922 het eerw. Viviers ook in die kerkraadsnotule na die Moedertaal oorgeskakel. Spesiale dienste deur ds. A.G. du Toit van Kaapstad het pragtige vrugte afgewerp. Sondagaand by die laaste diens het 260 vir hulp agtergebly. Maar juis in hierdie tyd is ds. Volsteedt na Moorreesburg beroep en op 24 Mei 1924 het die gemeente in groot getalle opgekom om die band met 'n geliefde leraar te sien losmaak. Die konsulent was nog ds. J.A. van der Merwe. Die aand het ook die inwyding plaasgevind van 'n Tremulant-register in die kerkorrel waarvoor mev. G.J. Viviers haar besonder beywer het. 

Ds. Volsteedt se afskeidsboodskap het gehandel oor die woorde: "Ziet, Ik ben met ulieden al de dagen tot de voleinding der wereld" (Mat. 28:20). Maandag was daar 'n gesellige afskeid in die saal en Dinsdag het 'n groot aantal motors en karre die pastoriepaar geleide gedoen tot by Rooikloof waar hulle opnuut verseker is van die agting wat hulle in die kerklike lewe, in verband met die opvoeding, asook in die breë samelewing geniet het.

Op 2 Februarie 1925 het die keuse by die sesde beroep wat na, die vertrek van ds. Volsteedt uitgebring is, op ds. Brink van Daniëlskuil geval. Hy het dit aangeneem en Saterdagoggend, 6 Junie, kon hy en sy gesin by Rooikloof se hek ontvang word. In die optog dorp toe het 30 motors vooraan gery, gevolg deur perdekarre en die predikant heelagter. Voor die pastorie is adresse aangebied, nadat die kinders: "Heer, Uw diensknecht staat gereed" gesing het. 'n Smaaklike middagete is deur 'n gesellige onthaal in die CJV-saal gevolg. Die bevestiging het die aand plaasgevind met 'n rede deur ds. A.A. van Schalkwyk van De Aar oor Markus 6:37: "Geeft gy hun te eten." Ds. Brink se intreepreek Sondagoggend het oor 1 Kor. 1:24 gegaan. Die aankoms van die nuwe leraar is voorafgegaan deur een van die periodieke droogtes waardeur baie huisgesinne in die stilte groot gebrek moes ly. Plek-plek is selfs meel en aartappels aan die behoeftigste gevalle uitgedeel. Op geestelike gebied het die gemeente nie groot skade deur die vakature gely nie, aangesien hulle getrou versorg is deur die plaaslike sendeling, die konsulent en prop. S.J. Latsky wat vir 'n paar maande 'n geseënde en gewaardeerde werk in die gemeente gedoen het. Met die koms van ds. Brink was die harte egter dubbel verblyd want die verrigtinge het gepaardgegaan met deurdringende reëns en 'n swaar sneeuval.
In 1927 moes die gemeente weer 'n swaar droogte deurmaak wat gevolg is deur die knellende depressiejare met hul nasleep van finansiële insinking en diepe armoede, maar tog kon van vooruitgang in die eerste twee jaar van ds. Brink se bediening getuig word. Die ou pastorie is in 'n groter en geriefliker woning verander en in 1927 is die tender van Gebrs. Muller aangeneem om die uitgediende gasligte in die kerk en pastorie teen £492 deur elektriese ligte te laat vervang. 

Nog 'n nuwigheid was die groot kinderfees in die naweek van 19 tot 21 Februarie 1926 toe die prediking deur ds. Brink en prop. W.S. Conradie (destyds van die CSV) spesiaal op die belange van die kind gemik was en sowat 260 kinders die Saterdag op die pragtige oop terrein van Ouplaas onder die reuse peerbome piekniek gehou het.

Saam met 'n groot gedeelte van die land is die distrik in 1927 en 1928 weer deur 'n ernstige droogte geteister wat tot in 1929 voortgeduur het. Van sowat honderd huisgesinne in die Tankwa-Karoo het 75 elders uitkoms gaan soek. In hierdie tyd is onder leiding van sy ywerige en vindingryke sekretaris ds. A.D. Lückhoff deur die Algemene Armesorgkommissie van die Kaapse Kerk sowat 'n 1 200 aanteelskape aan die behoeftigste boere in Sutherland uitgedeel. Plaaslik het hierdie skape as "Lückhoff-skape" bekend geraak. Ook maak die notule met dank melding van 27 sakke mielies wat uit Wepener in die Vrystaat ontvang is vir die armes in die Karoo. Ds. en mev. Brink het in hierdie moeilike tye ten nouste met hul mense verenig geleef en allerweë liefde afgedwing. In 1933 was die droogte skrikwekkend, maar in die winter het pragtige reëns geval. 

Op 10 September 1933 is die Bybel in Afrikaans feestelik deur die gemeente in gebruik geneem. Geseënde spesiale dienste is in April 1935 deur wyle ds. D.S.B. Joubert in Sutherland gehou. Op die laaste Sondagaand het sowat 500 agtergebly. Ds. Brink kon na hierdie tyd van 'n "lieflike stemming" in die gemeente getuig. Ook 1937 was 'n jaar van ryke seën. Van 21 tot 25 Oktober was die lede van die Ring van Tulbagh ná 15 jaar weer in Sutherland byeen en op die 21ste het die Vrouesendingbond-tak haar 25ste verjaardag gevier. By daardie geleentheid is die hoeksteen gelê van 'n geboutjie by die Sendingkerk wat die VSB aan die Here gewy het vir werk onder die bruin mense as offer van dankbaarheid. Die feesredenaar by dié geleentheid was ds. James Murray van Worcester. 

Dit sou egter nie baie jare duur voor dat die skrik van 'n tweede wêreldoorlog sy swart skaduwee ook oor die afgeleë Roggeveldse gemeente laat val het nie. Enkele dae nadat die Unie-Parlement tot deelname aan die oorlog besluit het, het ds. Brink die kerkraadslede versoek om verdraagsaamheid te beoefen en alles te doen om die eensgesindheid en samewerking in die gemeente te bevorder. In Desember 1940 het daar egter duidelike tekens van onmin aan die lig gekom en gevoelens het mettertyd so hoog geloop dat verskeie kerkraadslede bedank het. 1943 het die storm verby gesien trek en die skeuring waarvoor in 1942 gevrees is, is genadiglik afgeweer.

By 'n terugblik oor sy lang bediening, so skryf ds. Hopkins in die gemeente se eeufeesgedenkboek van 1955, meen ds. Brink self dat die bevordering van die opvoeding sy vernaamste werk was. Een van die vernaamste dinge waardeur sowel ds. as mev. Brink dan ook in Sutherland onthou sal word, is die reuse-aandeel wat hulle gehad het in die verskaffing van doeltreffende losiesgeriewe vir skoolkinders en dan veral vir die kinders van minder gegoede ouers. 

'n Droewige ondervinding was dit vir die gemeente toe hulle om die geopende graf moes staan van hul pastoriemoeder wat op 5 Mei 1950 aan hartverlamming beswyk het. Hendrina Susanna Brink was 'n dogter van kmdt. Abraham Hugo Malan en 'n kleindogter van die groot kmdt.genl. Piet Joubert van die Transvaalse Vryheidsoorloë. Sy is op 23 Julie 1888 gebore. Gedurende byna 25 jaar het sy die menigvuldige pligte van moeder, leraarsvrou en leidster van verskillende vroueorganisasies in die gemeente waargeneem. Ds. Hopkins skryf: "Met haar sterk persoonlikheid en bekwaamheid het sy alles doeltreffend georganiseer en sukses in haar ondernemings behaal. Heelhartig het sy haar kragte gewy aan die belange van die armes en hul kinders in en buite die gemeente, aan die ondersteuning van die Sending plaaslik en in die algemeen, aan die oprigting en instandhouding van die koshuise en hospitaal. In al hierdie sake was sy die dryf krag en die besieling. Haar onverwagte heengaan het 'n leë plek gelaat wat nie maklik weer gevul kon word nie."

Die begrafnisrede is, onder blyke van groot belangstelling, deur ds. A.A. van Schalkwyk gehou. Die kis is in die kerkgebou voor die kansel geplaas waar verteenwoordigers van verskeie liggame kranse daarop gelê het. Die uitnemende dienste wat sy in breë kringe bewys het, is dankbaar vermeld. By die graf het Iede van die Sendinggemeente 'n lied gesing en eerw. Von Solms het gewag gemaak van die troue hulp en ondersteuning wat hulle altyd van die "Moeder van die Sendinggemeente" geniet het. 

Ds. Brink se gesondheid was teen dié tyd ook reeds baie verswak en die eensame pad sou vir hom allengs te veel word. Op 9 September 1950 het die Kerkraad met leedwese kennis geneem van sy voorneme om met die aanstaande Januarie-Nag-maal uit die bediening te tree, dog presies drie maande later moes hy reeds sy demissie neem. Die kerkraad het 'n paar erwe in die nuwe dorpsuitbreiding teen 'n nominale som aan hom verkoop waarop hy vir hom 'n mooi huisie laat bou en sy tulpkwekery voortgesit het. In Januarie 1953 moes hy egter die hoogland heeltemal vaarwel sê om hom nader aan die kus te gaan vestig.

Marthinus Beyers Brink is op 13 Februarie 1888 uit 'n bekende Bolandse familie op die ou plaas Nooiensfontein by Kuilsrivier gebore. Nadat hy op Kuilsrivier skool gegaan het, is hy in 1903 na die hoërskool op Stellenbosch waar hy ook sy verdere opleiding aan die Victoria-kollege en die Teologiese Kweekskool geniet het. Aan die einde van 1913 het hy die proponenteksamen afgelê en in die huwelik getree. Die jong egpaar is toe saam na Amsterdam waar hy aan die Vrye Universiteit studeer het met die oog op die doktorale eksamen in die dogmatiek. In November 1914 moes hulle egter noodgedwonge na Suid-Afrika terugkeer nadat die uitbreek van die Eerste Wêreldoorlog hulle op 'n vakansie- en studiereis in Bern vasgetrap het. Nadat hy 'n tydjie op Ventersdorp gewerk het, het prop. Brink 'n beroep aangeneem na Danielskuil, waar hy baanbrekerswerk verrig het onder die uitgewekenes tot so ver daar wit mense in die Kalahari gewoon het. Ook moes hy daar 'n kerk, pastorie en skool oprig. Die drie pastoriedogters is almal getroud. Twee seuns, Philippus Albertus Myburgh en Marthinus Beyers, het predikante geword; een is 'n gegradueerde boer en die jongste word argitek.

Pragtige tulpe uit ds. Brink se tuin op die groentafel was 'n instelling waaraan Kaapse Sinodegangers gewoond geraak het. Oor hierdie stokperdjie waarmee hy ook baanbrekerswerk gedoen het, skryf ds. Brink op 26 Oktober 1954 uit Lüderitz: "Toe ek in 1925 met 'n sneeustorm in Sutherland aangekom en die Europese weer aanskou het, het ek dadelik aan my vrou gesê: 'Nou gaan ek tulpe plant.' Ons het dikwels die bollevelde by Helligom besoek tydens ons verblyf in Holland in 1914. Ek het toe 'n vriend op die bolvelde genader en hy het aan my 75 tulpbolle gestuur wat natuurlik almal ongeakklimatiseerd was. In 1926 het ek hulle geplant en 'n studie daarvan gemaak. In 1929 het ek my eerste blom gepluk. Van toe af het hulle verbasend vermenigvuldig en in die 25 jaar het ek oor die 100 000 van die geel soort gekweek en die land ingestuur. Van 1935 af het die tulp, soos deur my op Sutherland geakklimatiseerd, sy plek in ons land ingeneem. Met reg kan dus gesê word dat ek die Hollandse tulp ook 'n Suid-Afrikaanse blom gemaak het. Toe ek Sutherland moes verlaat, het ek oor 43 000 bolle in 23 verskillende kleure beskik."

As boodskap aan sy ou gemeente stuur ds. Brink die volgende in 1955: "Gemeente van Sutherland! Vir 25 jaar, 'n kwarteeu, het die Here, die Koning van sy Kerk, my sy nietige dienskneg vergun om u as herder en leraar te bedien. Vir 25 jaar het ons lief en leed gedeel. Dit was my vergun om saam diep met my gemeente te voel en saam met hulle te lewe. Dit het baie daartoe bygedra dat ons soveel agting en liefde vir mekaar gehad het. Soms het ons verskil, maar alles is in liefde opgelos. En nou, met hierdie eeufeesviering, is my boodskap aan u, Geliefde Gemeente, wees getrou aan u liefde vir u Kerk en vir u leraar. En wees nie net getrou nie, maar toon dit ook deur u Kerk te besoek en u leraar te respekteer. Laat die goeie naam van Sutherland as 'n kerklike gemeenskap tog nooit van u wyk nie. Laat die hartelikste samewerking voortbestaan. Hom al die eer!"





</doc>
<doc id="104830" url="https://af.wikipedia.org/wiki?curid=104830" title="Daglelie">
Daglelie

'n Daglelie ("Hemerocallis") is 'n meerjarige plant met trompetvormige blomme. Die plant se botaniese naam, "Hemerocallis", is uit Grieks afgelei: "ἡμέρα" (hēmera) beteken "een dag" en "καλός" (kalos) beteken "mooi".

Die blomme open as die son opkom en hou tipies net een dag lank. Omdat die bloeisteel talle blomknoppe het, blom die plant aaneen gedurende die somermaande. Die blomme kom in skakerings van geel, oranje, pers en bruin voor. Die blomme van sommige daglelies is eetbaar en word in Sjinese kombuise gebruik.

Die plant het nie 'n bol of risoom soos gewone lelies nie, maar het 'n eenvoudige wortelstelsel wat in 'n digte pol gekonsentreer is. Die blare kom uit die kroon en lyk baie soos breë grasblare. Hoewel hulle meerjarig is, is daar immergroen en bladwisselende spesies.

Daglelies is oorspronklik van Europa, China, Korea en Japan afkomstig, maar het sedertdien oor die hele wêreld versprei. Dit is gewild onder tuiniers, omdat dit maklik groei en 'n groot verskeidenheid kultivars beskikbaar is.

Daglelies aard goed in die meeste klimaatsones in Suid-Afrika. Dit kan in volle son geplant word en groei maklik in enige tipe grond. Dit is bykans plaagvry en word selde deur insekte gevreet. Die plante kan elke drie tot vier jaar verdeel en herplant word.




</doc>
<doc id="104833" url="https://af.wikipedia.org/wiki?curid=104833" title="Divali">
Divali

Divali (ook Dipavali) is 'n belangrike Hindoefees. Die woord ""divali"" beteken letterlik ""rye van brandende lampe"". Dit is as 'n fees van ligte bekend en die meeste Indiese mense en Hindoes vier dit met blydskap. Tydens die fees versier mense hul huise en winkels met lampe en ander ornamente om dit te verlig. Omdat die lampe die donker in hul strate en huise verduister simboliseer dit ook dat die lig die duisternis verdryf. Dit beteken dat die "goeie" die "slegte" verdryf. Die Hindoegod Ganesja word aanbid om vir goeie welsyn en welvaart te vra. Laksjmi, die godin van rykdom en wysheid, word ook aanbid.

In Indië, Sri Lanka, Mauritius, Guyana, Trinidad en Tobago, Suriname, Maleisië, Singapoer en Fidji is Dipavali 'n amptelike vakansiedag.

Gedurende hierdie tyd probeer die Hindoes weer vrede maak met mense met wie hulle baklei het. Daar word ook gesing en gedans.



</doc>
<doc id="104835" url="https://af.wikipedia.org/wiki?curid=104835" title="Eselsbrug">
Eselsbrug

'n Eselsbrug, eselsbruggie, geheuebrug, of "pons asinorum" is 'n hulpmiddel wat (gewoonlik deur middel van kunsmatige assosiasies) gebruik word om 'n probleem op te los of om iets mee te onthou. Volgens die Woordeboek van die Afrikaanse Taal was die eselsbrug oorspronklik benoem deur Jean Buridan (±1300 tot 1358), "omdat by die oorgang oor die "brug" die skerpsinniges onderskei word van die traes van gees". Die "brug van die esels" is egter die vyfde stelling van die eerste boek van Euklides ("die basishoeke van 'n gelykbenige driehoek is altyd gelyk aan mekaar"), met dié afleiding: die brug van esels is enigiets wat beginners moeilik vind en "bewaar die beginner wat sonder die nodige begrip kortpad probeer kies!" 

Fiksie word dikwels beskou as ’n "pons asinorum" om komplekse verskynsels verstaanbaar te maak. In die
alledaagse taalgebruik sê ons dat die son opkom en ondergaan, terwyl die aarde in die werklikheid om die son wentel en om sy eie as draai. Tyd kan egter makliker so oorgedra word aan die toehoorder waar geen horlosies beskikbaar is nie: "voor die son sak" of "voor die son opkom". Daarop volg ook relatiewe omskrywings soos "maande" / "mane" (verwysing na die siklus van die volmaan), seisoene en getye om tyd vas te pen, wat op sigself uiters vloeibaar is.

In "Die Afrikaanse Volksgeloof" (1938) skryf Abel J. Coetzee die volgende:


</doc>
<doc id="104844" url="https://af.wikipedia.org/wiki?curid=104844" title="Vogtigheidsmeter">
Vogtigheidsmeter

'n Vogtigheidsmeter is 'n instrument waarmee die waterinhoud van 'n voorwerp of medium bepaal word. Die voginhoud van mure moet byvoorbeeld na vloedskade bepaal word voordat herstelwerk begin kan word. Die voginhoud van landerye word soms gemeet om besproeiing effektief toe te pas en nie onnodige water te mors nie.

'n Grondvogmeter bepaal die hoeveelheid water in die grond. Vir direkte meting moet die grond uitgegrawe, gedroog en geweeg word. Daarteenoor gebruik grondvogmeters eerder indirekte metodes, soos elektriese weerstand, die diëlektriese konstante of interaksie met neutrone. Vir afstandswaarneming in hidrologie en landbou kan gedeflekteerde mikrogolfbestraling gemeet word.
Die verhouding tussen die gemete eienskap en die grondvog moet gekalibreer word, en hang van omgewingsfaktore soos die grondtipe, temperatuur en elektriese geleiding af. Draagbare instrumente is ook vir boere en tuiniers beskikbaar.

'n Higrometer is 'n toestel waarmee lugvog (die humiditeit van die atmosfeer) gemeet word. 
'n Psigrometer is 'n tipe higrometer wat uit 'n droë-bol en 'n nat-bol termometer bestaan.


</doc>
<doc id="104851" url="https://af.wikipedia.org/wiki?curid=104851" title="Helmut Schmidt">
Helmut Schmidt

Helmut Heinrich Waldemar Schmidt (* 23 Desember 1918 in Hamburg; † 10 November 2015 in Hamburg) was 'n Duitse staatsman en politikus van die Sosiaaldemokratiese Party van Duitsland (SPD) wat tussen 1974 en 1982 as regeringsleier van 'n sosiaaldemokraties-liberale koalisieregering en vyfde bondskanselier (eerste minister) van die Federale Republiek van Duitsland (Wes-Duitsland) gedien het.

Vanaf 1961 het Schmidt as senator van Hamburg se polisiediens gefungeer en in die volgende jaar, toe die hawestad deur 'n vernietigende stormvloed getref is, groot gewildheid as krisisbestuurder verwerf. Tussen 1967 en 1969 was hy voorsitter van die Sosiaaldemokratiese Party se lede in die federale parlement, die "Bundestag", het vanaf 1969 tot 1972 as minister vir verdediging gedien en in 1972 gelyktydig ses maande lank ook die amp van federale minister vir ekonomie en finansies beklee. Vervolgens het hy die laasgenoemde amp tot en met 1974 beklee.

Vanaf 1983 tot en met sy afsterwe was hy mede-uitgewer van die gesiene weekblad "Die Zeit".


</doc>
<doc id="104852" url="https://af.wikipedia.org/wiki?curid=104852" title="Debenhams">
Debenhams

Debenhams plc is 'n Britse multinasionale kleinhandelketting wat afdelingswinkels in die Verenigde Koninkryk en Ierland en konsessiewinkels in ander lande bedryf. Die onderneming het sy oorsprong in 'n enkele winkel wat in die 18de eeu in Londen gevestig is en het intussen tot 'n handelsreus met 178 winkels op die Britse Eilande en in Denemarke gegroei waar onder meer klere, huishoudelike ware en meubels verkoop word. 'n Eie reeks ontwerpersklere is in 1993 onder die handelsmerk "Designers at Debenhams" ingevoer.

Debenhams, wat sy hoofkwartier in Regent's Place in die Londense Borough of Camden het, word op die Londense Effektebeurs genoteer waar dit deel uitmaak van die FTSE 250-indeks. Naas sy Ierse dogtermaatskappy bedryf Debenhams ook die Deense afdelingswinkelketting "Magasin du Nord".

Nadat Britse media in 2018 reeds oor Debenhams se toekoms gespekuleer het, het die onderneming met £491 miljoen voor belasting die grootse verlies in sy geskiedenis aangeteken. Debenhams het die sluiting van sowat vyftig winkels met die moontlike verlies van 4 000 werkgeleenthede aangekondig. Op 9 April 2019 het die onderneming bekendgemaak dat dit onder finansiële administrasie geplaas is nadat sy skuldlas tot meer as £600 miljoen gestyg het.

Krediteurs het Debenhams se voorgestelde herstruktureringsplan in Mei 2019 goedgekeur. Die plan maak voorsiening vir die sluiting van 22 winkels en onderhandelinge met verhuurders om laer huurgelde vir die ander filiale.


</doc>
<doc id="104853" url="https://af.wikipedia.org/wiki?curid=104853" title="Peperbus, Fraserburg">
Peperbus, Fraserburg

Die Peperbus is 'n eienaardige, seskantige gebou in Meyburghstraat, Fraserburg, in die Karoo. Saam met die ou pastorie en Afrikaanse Protestantse kerkie, vroeër die Anglikaanse kerk en ontwerp deur Sophia Gray, is dit een van net drie nasionale gedenkwaardighede of provinsiale erfenisterreine op die dorp.

'n Baster, Adam Jacobs, het die Peperbus in 1861 opgerig na 'n plan deur ds. Carl Arnoldus Bamberger, eerste leraar van die NG gemeente Fraserburg. D.A. Scholtz beskryf dit as 'n geboutjie wat lyk soos 'n pawiljoentjie van die Barok-tydperk van die 18de eeu met sy gekurfde lyne en geometriese ontwerp. In 'n lyntekening word die deursnit buitemate van die gebou se klipfondasie as 10 meter aangedui en die gebou self sowat 8 meter. Hoogte onbekend. Die oorspronklike bedoeling was dat dit die markhuis moes wees en die klok die opening van die mark moes aankondig. Die mark was gou iets van die verlede, maar daarna het die Peperbus diens gedoen as die magistraat se privaat kantoor, die dorp se eerste biblioteek, die stadsklerk se kantoor, kerkkantoor en studeerkamer van die hulpprediker. Munisipale stemmings is al daarin gehou en later het dit gedien as bergplek van die ACVV se hospitaalmeubels. Omstreeks 1951 was dit die skoolraadskantoor. In die sestigerjare van die 20ste eeu het die stadsraad dit aan 'n komitee afgestaan sodat dit as museum kon dien, maar tans (2015) staan dit al jare lank leeg en is daar tekens van ernstige verval. In April 2016 het lang verwagte herstelwerk begin.

In die NG gemeente Fraserburg se eeufeesgedenkboek van 1951 het D.A. Kotzé soos volg oor die Peperbus geskryf: “’n Beskrywing van Fraserburg sal ... nie aan sy doel beantwoord as daar nie ook ’n verslag van die mees kenmerkende eienskap van die dorp, te wete die Peperbus, gegee word nie. Want ewemin as wat ’n mens Pisa sonder sy Skewe Toring kan beskryf, of Egipte sonder sy sfinkse, of Babel sonder sy Toring, kan jy Fraserburg skei van sy Peperbus.

“Vir die verbyvlieënde buitestaander mag die gebou as sulks nie 'n indrukwekkende voorkoms hê nie, dog by die oplettende waarnemer wat belangstel in die ongewone en by die persoon wat in nouer kontak daarmee staan, wek dit dieper gedagtes wat later die geboutjie vir hom 'n geheimsinnige aantrekkingskrag laat kry. Die Peperbus is 'n seskantige steengebou, ongeveer ag-en-twintig voet hoog. Dit staan in die middel van die dorp op die markplein op 'n verbrede klipfondament. Dit het, aan die teenoorgestelde kant van die deur, een skuifraamvenster. Net bokant die groot deur sit die opvallende kajuitvenstertjie van omtrent twee-en-'n-half voet deursnee met ses ewe groot glasruite.

“Die seskantige muur gaan geleidelik oor in 'n koepel waarop 'n seskantige toring staan. Die toring het aan elke kant 'n lang smal opening of venster van sowat drie-en-'n half by een-en-'n-half voet. Dit is aan die bokant boogvormig. Bo-op die toring is 'n pylvormige windwyser. Die fondament, mure, koepel, toring en swart-en-wit windwyser vorm tesaam 'n byna onverbeterlike voorbeeld van die indrukwekkendheid en skoonheid van vorm en lyn op die ligblou matrys van die Karoo-hemel.

“In vroeër jare was daar 'n groot klok in die toring. Die balk waaraan dit gehang het, is vandag nog te sien. Die klok hang nou tussen twee klippilare net langs die Peperbus. Die plan van die Peperbus is ontwerp deur ds. Bamberger (Fraserburg se eerste NG predikant).

“Die Peperbusklok het diens gedoen as aandklok wat om nege-uur gelui is wanneer al die Kleurlinge verwag was om uit die strate te wees. Om die luiery wat gewoonlik die werk van 'n konstabel was, te vergemaklik is die klok uit die toring geneem en langs die gebou opgehang. Hierdie regulasie omtrent die Kleurlinge het lank reeds in onbruik verval, maar die klok is nog altyd saans neënuur gelui. Die klok word nog gereeld en op gesette tye gelui en die dag as die Peperbus se klok nie meer lui nie, moes daar iets radikaals met ons respek vir die instellings van ons verlede verkeerd geloop het. 

“Daar was 'n klompie jare gelede sprake van die Peperbus afbreek omdat dit te veel sou kos om dit te repareer. Dit het egter so 'n hewige teëkanting van die publiek uitgelok dat die Stadsraad dit gerade geag het om nie alleen die Peperbus ongeskonde te laat nie maar dit boonop snags elektries te verlig, klaarblyklik om te voorkom dat een of ander vandaal dit beskadig. Sulke wysheid verdien die nodige lof. En mag die Peperbusklok se klepel nog tot diep in die eeue die suiwerste klanke afklink en vir Fraserburg, soos die gesonde lab-dab van 'n man se hart vir hom, 'n lang toekoms vol skone vooruitsigte voorspel.”




</doc>
<doc id="104857" url="https://af.wikipedia.org/wiki?curid=104857" title="Daniël Christiaan Esterhuyse">
Daniël Christiaan Esterhuyse

Daniël Christiaan Esterhuyse (Roggeveld, 1 Augustus 1815 – distrik Sutherland, 2 September 1897) was een van die interessantste figure wat die Roggeveld opgelewer het en een van die eerste kerkraadslede van die NG gemeente Sutherland, hy is ook bekend as die eerste gepubliseerde Afrikaanse digter met sy bundel "Dertig Liederen" wat in 1861 verskyn.

Daniël Christiaan Esterhuyse is op 1 Augustus 1815 in die Middel-Roggeveld in die distrik Sutherland gebore as seun van Johannes Hermanus Esterhuyse en Anna Hendrina Engela du Plessis. Hy word as arm seun groot en het slegs sowat nege weke lank skool by ’n rondtrekkende onderwyser, wat hom leer lees en skryf, waarna hy homself met behulp van die "Trap der Jeugd" in die leeskuns bekwaam. Verstandelik is hy besonder begaafd en hy werk só goed as kneg by ene Hendrik Jooste van Vijffontein dat hy later Jooste se plaas kan koop.

Eers is hy woonagtig in die Klein-Roggeveld, daarna lank op Vijffontein, in sy latere lewe op Kleinbank en eindelik op Baviaansdrift naby Sutherland. Hy word een van die stigters van Sutherland in 1855, waar hy afslaerswerk doen en boedels beredder. Hy is ook lid van die boukommissie van die eerste kerk en jare lank ouderling in die Nederduits-Gereformeerde Kerk op Sutherland.

In September 1843 trou hy op Worcester met Christina Johanna Jordaan en vyf seuns en twee dogters groei tot volwassenheid uit hierdie huwelik, met vier kinders wat jonk oorlede is. Sy vrou is in Mei 1904 op Vijffontein oorlede.

’n Voorbeeld van sy eksentrieke karakter is dat hy die kopsteen vir sy graf self ontwerp en die woorde eiehandig daarop uitbeitel, darem sonder die sterfdatum. Hy is op 2 September 1897 op Baviaansdrift naby Sutherland oorlede as een van die mees gesiene en mees vermoënde inwoners van die distrik. Sy boedel beloop ongeveer £35 000, ’n baie groot bedrag geld vir daardie tyd. Karel Schoeman baseer die karakter Steenkamp in sy roman "Die uur van die engel" op Esterhuyse se lewe

Die tragiese dood van Hermanus, sy eerste kind, gee aanleiding tot sy digwerk. Onbewus van die aard daarvan, gee Esterhuyse ’n giftige soort kraaitulp aan die tweejarige seuntjie om te eet, waaraan hy ’n paar uur later oorlede is. Hierdie treurspel vind plaas in 1846 op Swanepoelshoek in die Karoo. Die treursang op die gebeurtenis is dan ook die openingsgedig in sy bundel "Dertig Liederen" wat in 1861 privaat uitgegee word vir sy familie. In "Het Volksblad" van 2 November 1861 word ’n digbundel aangekondig waarvan gemeld word dat “rijm en versificatie geheel naar den Kaapschen tongval ingericht is”. Hierdie bundel is nie geïdentifiseer nie, maar daar bestaan ’n sterk vermoede dat dit moontlik die verlore eerste druk van Esterhuyse se "Dertig liederen" is. Hoewel die taal basies nog Nederlands is, bevat dit baie van die latere eienskappe van Afrikaans. Een eksemplaar van die bundel is vir elke kind van die skrywer gedruk, nie net om hulle aan hul vader te herinner nie, maar ook om sy vaderlike vermanings wat hy in hierdie gedigte uiteensit, na te volg. Benewens die treursang op die dood van sy kind bevat die bundel hoofsaaklik godsdienstige gedigte. Na aanleiding van hierdie werk word Esterhuyse beskou as die digter van die eerste digbundel in Afrikaans en die bundel is meermale herdruk, die eerste keer in 1890 en die vierde druk verskyn in 1935.

Gerrit Komrij neem ses gedigte uit hierdie bundel op in sy omvattende bloemlesing "Die Afrikaanse poësie in ’n duisend en enkele gedigte".





</doc>
<doc id="104858" url="https://af.wikipedia.org/wiki?curid=104858" title="Hans van Manen">
Hans van Manen

Hans Arthur Gerard van Manen (Nederlands: [ɦɑns ˈɑrtyr ˈɣeːrɑrt vɑn ˈmaːnən]; * 11 Julie 1932 in Nieuwer-Amstel) is 'n Nederlandse balletdanser, choreograaf en fotograaf.

In 1960 was hy een van die stigtingslede van die Nederlands Dans Theater en het tussen 1961 en 1970 as dié dans-ensemble se artistieke leier gedien. Van Manen was daarna as vryskutter werksaam en was tussen 1974 en 1987 by die Nederlandse Nasionaalballet betrokke.

Van Manen word as een van die groot vernuwers van Europese balletkuns beskou. Met sy klassisistiese danstaal, wat regstreeks uit die musiek ontwikkel is en sy voorbeeld oorspronklik in George Balanchine gevind het, het van Manen uiteindelik sy eie persoonlike styl geskep. Manlike en vroulike dansers speel 'n gelykwaardige rol in sy choreografieë.

Meer as 120 choreografieë maak deel uit van Van Manen se lewenswerk. Baie van hulle het ingang gevind tot die standaardrepertoire van gesiene dans-ensembles in Europa, Kanada, die Verenigde State en Japan.

Naas sy werk as choreograaf was Hans van Manen ook meer as tien jaar lank as fotograaf aktief. Van sy fotografiese werke is in boekvorm gepubliseer en op uitstallings vertoon.

Van Manen se werk is met verskeie eerbewyse bekroon:



</doc>
<doc id="104859" url="https://af.wikipedia.org/wiki?curid=104859" title="Swartbeer">
Swartbeer

Swartbeer kan na een van die volgende verwante beerspesies verwys:


Meeste swartbere het 'n swart pels, maar swartbere met 'n wit pels is al opgemerk.


</doc>
<doc id="104860" url="https://af.wikipedia.org/wiki?curid=104860" title="Amerikaanse swartbeer">
Amerikaanse swartbeer

Die Amerikaanse swartbeer ("Ursus americanus") is ’n beer van gemiddelde grootte wat in Noord-Amerika voorkom. Dit is die kleinste en algemeenste van die drie Noord-Amerikaanse beerspesies. Swartbere is omnivore wat beide vleis en plante vreet. Hulle leef hoofsaaklik in bewoude gebiede, maar verlaat soms die woude op soek na kos. Hierdie bere raak soms as gevolg van 'n gebrek aan voedsel tot menslike aktiwiteit aangetrokke.

Amerikaanse swartbere hiberneer gewoonlik in die winter. Gedurende hierdie tyd neem die bere se metabolisme af en hulle hartklop kan so laag as een slag in twintig sekondes daal. Hulle liggaamstemperatuur neem ook af tot 31 °C (88 °F).

In Januarie en Februarie word 1 tot 6 (gewoonlik 2 of 3) jong beertjies gebore.

Hierdie beer is direkte familie van die Asiatiese swartbeer. Daar word vermoed dat beide 'n gemeenskaplike Europese voorouer deel. Hulle is nader aan mekaar verwant as enige ander beerspesies.




</doc>
<doc id="104861" url="https://af.wikipedia.org/wiki?curid=104861" title="Bazley">
Bazley

Bazley is 'n kusdorpie suid van Scottburgh, in die provinsie KwaZulu-Natal.



</doc>
<doc id="104864" url="https://af.wikipedia.org/wiki?curid=104864" title="Verdampingsverkoeler">
Verdampingsverkoeler

'n Verdampingsverkoeler is 'n toestel wat lug afkoel deur die verdamping van water. Verdampingsverkoelingstelsels verskil van tipiese lugversorgingstelsels wat van gas-kompressie en uitsetting siklusse gebruik maak in die vorm van 'n hittepomp. Verdampingsverkoelers geniet onlangs meer aandag omrede dit aansienlik minder elektrisiteit as 'n tradisionele lugversorgingstelsel benodig om dieselfde verkoeling te bied.

Verdampingsverkoelers gebruik die beginsel van verdampingswarmte om water as 'n vloeistof te verdamp en deur die fase verandering, van die vloeistof na gas, energie te absorbeer vanaf die lug. Deurdat energie vanaf die lug geabsorbeer word deur die water, koel die lug af. Dit word dan in 'n vertrek in 'n gebou in geblaas deur pype om sodoende die gebou te verkoel.

Daar is beide voordele en nadele as verdampingsverkoelers met hittepomp lugreëlings vergelyk word:


</doc>
<doc id="104866" url="https://af.wikipedia.org/wiki?curid=104866" title="Erasmusprys">
Erasmusprys

Die Erasmusprys is een van Europa se mees gesogte eerbewyse. Die Nederlandse Praemium Erasmianum-stigting ken dit jaarliks toe aan mense of instellings wat 'n buitengewoon belangrike bydrae op kulturele, maatskaplike of sosiaal-wetenskaplike gebied gelewer het. Die prys is na die Nederlandse Renaissance-humanis Desiderius Erasmus genoem. Die prysgeld beloop tans (2015) €150 000.

Die Erasmusprys van 2015 is aan die Wikipedia-gemeenskap toegeken.

Voormalige wenners is:



</doc>
<doc id="104867" url="https://af.wikipedia.org/wiki?curid=104867" title="2012 Maleisiese Grand Prix">
2012 Maleisiese Grand Prix

Die 2012 Formule Een Maleisiese Grand Prix is op 25 Maart 2012 in Sepang, Maleisië, gehou. Dit was die tweede wedren van die kampioenskapseisoen en is deur Fernando Alonso in sy Ferrari gewen.


</doc>
<doc id="104874" url="https://af.wikipedia.org/wiki?curid=104874" title="Bruinbeer">
Bruinbeer

Die bruinbeer ("Ursus arctos") is 'n groot beer wat aan die genus Ursus en die familie Ursidae behoort. Bruinbere kom hoofsaaklik in die noorde van Noord-Amerika en Eurasië voor. Hulle kan 130 tot 700 kg (300-1500 pond) weeg. Dit is die nasionale dier van Finland.




</doc>
<doc id="104877" url="https://af.wikipedia.org/wiki?curid=104877" title="Krag (dubbelsinnig)">
Krag (dubbelsinnig)

Die term krag kan enige van die volgende beteken:


</doc>
<doc id="104878" url="https://af.wikipedia.org/wiki?curid=104878" title="Grysbeer">
Grysbeer

Die grysbeer of grizzlybeer ("Ursus arctos horribilis") is 'n subspesie van die bruinbeer wat in Noord-Amerika voorkom.

Ná die kodiakbeer is die grysbeer die grootste subspesie van die genus "Ursus arctos". Hulle kan tot 600 kg weeg. As die bere op hul agterpote staan, kan hulle 'n hoogte van 3 meter bereik.

As die bere met rus galaat word, is hulle normaalweg nie 'n bedreiging vir mense nie. Die Kanadese parkeraad beveel aan dat 'n afstand van minstens 100 meter gehandhaaf word. Wyfies met kleintjies is meer geneig om aan te val om hulle kroos te beskerm.

As iemand wel aangeval word, is dit raadsaam om roerloos te bly lê sodat die beer dink dat sy aanvaller dood is, of ten minste nie meer 'n bedreiging inhou nie. Dit help nie om terug te veg nie. Dit is ook onwys om weg te hardloop, omdat hulle vinniger as mense is. 



</doc>
<doc id="104881" url="https://af.wikipedia.org/wiki?curid=104881" title="2013 Duitse Grand Prix">
2013 Duitse Grand Prix

Die 2013 Formule Een Duitse Grand Prix is op 7 Julie 2013 op die Nürburg-renbaan in Duitsland gehou. Dit was die negende wedren van die kampioenskapseisoen en is deur Sebastian Vettel in sy Red Bull Racing-Renault gewen.


</doc>
<doc id="104882" url="https://af.wikipedia.org/wiki?curid=104882" title="2014 Duitse Grand Prix">
2014 Duitse Grand Prix

Die 2014 Formule Een Duitse Grand Prix het op 20 Julie 2014 op die Hockenheim-renbaan in Duitsland plaasgevind. Dit was die tiende wedren van die kampioenskapseisoen.


</doc>
<doc id="104883" url="https://af.wikipedia.org/wiki?curid=104883" title="Olifantshoek, Limpopo">
Olifantshoek, Limpopo

Olifantshoek is 'n nedersetting in Makhado Plaaslike Munisipaliteit in die Limpopoprovinsie van Suid-Afrika.



</doc>
<doc id="104884" url="https://af.wikipedia.org/wiki?curid=104884" title="Waterval, Limpopo">
Waterval, Limpopo

Waterval is 'n township oorkant die Elim Hospitaal in Limpopo, Suid-Afrika. 



</doc>
<doc id="104885" url="https://af.wikipedia.org/wiki?curid=104885" title="Valdezia">
Valdezia

Valdezia is 'n dorp in Makhado Munisipaliteit in Limpopo, Suid-Afrika. 



</doc>
<doc id="104886" url="https://af.wikipedia.org/wiki?curid=104886" title="Kranspoort">
Kranspoort

Kranspoort is 'n dorp in die Makhado Plaaslike Munisipaliteit in Limpopo, Suid-Afrika. 

Kranspoort was 'n sendingstasie van die Nederduitse Gereformeerde Kerk sedert die vroeë 1900s.


</doc>
<doc id="104887" url="https://af.wikipedia.org/wiki?curid=104887" title="Laatsgevonden">
Laatsgevonden

Laatsgevonden is 'n dorp in Makhado Munisipaliteit in Limpopo, Suid-Afrika. 



</doc>
<doc id="104888" url="https://af.wikipedia.org/wiki?curid=104888" title="Levubu">
Levubu

Levubu is 'n gehug in Makhado Munisipaliteit in Limpopo, Suid-Afrika. 



</doc>
<doc id="104890" url="https://af.wikipedia.org/wiki?curid=104890" title="Roggeveld">
Roggeveld

Die Roggeveld is ’n hoogliggende streek in die Suid-Afrikaanse provinsie Noord-Kaap wat min of meer strek van die Komsbergreeks in die distrik Sutherland tot in die omgewing van die nedersetting Middelpos in die distrik Calvinia.

Die eerste trekboere het hulle vroeg in die 18de eeu in dié gebied kom vestig en dit na ’n soort wilde rog, "Secale africanum", genoem. In ’n stadium is dié soort gras ernstig bedreig, maar danksy die weikampstelsel en grondbewaring is dit in oorvloed hervestig. Die gemiddelde reënval is 250 mm per jaar, maar op sommige plekke 330 tot 500 mm. Die winters is bitter koud.

Die eerste persoon by wie ’n vermelding van die streeknaam Roggeveld voorkom, is die Sweedse reisiger en plantkundige Thurnberg in 1774. Volgens hom is die streek so genoem "na ’n soort rog wat hier volop tussen die bosse wild groei". Hinrich Lichtenstein, in sy "Travels in Southern Africa", staaf dié oorsprong van die naam: "The truth is, that the name is taken from a species of grass which grows very much among clefts, resembling rye, and which the colonists call wild rye."




</doc>
<doc id="104895" url="https://af.wikipedia.org/wiki?curid=104895" title="Secale">
Secale

Secale is 'n genus van plante wat aan die familie van ware grasse ("Poaceae") behoort. Die bekendste lid van die genus is die graangewas rog ("Secale cereale"). Die Roggeveld in Suid-Afrika is na 'n soort wilde rog, ook 'n spesie van hierdie genus, genoem.




</doc>
<doc id="104899" url="https://af.wikipedia.org/wiki?curid=104899" title="Vlag van Saoedi-Arabië">
Vlag van Saoedi-Arabië

Die nasionale vlag van Saoedi-Arabië is op 15 Maart 1973 amptelik in gebruik geneem. Die vlag vertoon ’n eenvoudige groen baan met die sjahada-inskripsie en ’n swaard in wit in die middel van die vlag.

Die Arabiese inskripsie op die vlag, in kalligrafiese Thuluth-skrif, is die "sjahada" of die Islamitiese geloofsverklaring:

Die groen kleur van die vlag verteenwoordig Islam en die swaard staan vir die Huis van Saoed, die stigtersdinastie van die land, of die militêre mag en vaardigheid van Saoedi-Arabië.

Die vlag se voor- en agterkante is identies om te verseker dat die "sjahada" korrek van beide kante gelees word (van regs na links). Die swaard is gepunt na links, in die rigting waarin die skrif loop. Die vlag moet só gehys word dat die vlagpaal vir die aanskouer aan die regterkant is, in teenstelling met die meeste ander vlae waar die vlagpaal aan die linkerkant van die vlag is. Die vlag se groen is Pantone 349 C (C90, M12, Y95, K40)

Die Huis van Saoed, die regerende familie van Saoedi-Arabië, word lank reeds verbind met die Wahabisme. Die Wahabi’s het sedert die 18de eeu die "sjahada" op hul vlae gebruik. In 1902 het Abdulaziz Abdulrahman Al-Saoed, leier van die Huis van Saoed en toekomstige stigter van die Koninkryk van Saoedi-Arabië, ’n swaard tot hierdie vlag toegevoeg. Die ontwerp van die vlag is egter eers op 15 Maart 1973 gestandaardiseer en variante met twee swaarde en/of ’n wit vertikale baan aan die vlagpaalkant is dikwels gebruik. Teen 1938 het die het die vlag sy basiese voorkoms vorm aangeneem behalwe dat die swaard ’n ander ontwerp gehad het (met ’n krommer lem) en dat die sjahada meer van die vlag beslaan het.

Die state wat Saoedi-Arabië voorafgegaan het was Nadjd en Hidjaz. Die staatsvlag van Nadjd was soortgelyk aan die hedendaagse Saoedi-vlag. Die staat van Hidjaz het die patroon gevolg van lande soos die Palestynse gebied en Soedan. Van 1902 tot 1921 is ’n ander Arabiese inskripsie gebruik.

Omdat die "sjahada" geag word heilig te wees word die vlag normaalweg nie op t-hemde of ander items gebruik nie. Saoedi-Arabië het beswaar gemaak teen die insluiting van die vlag op ’n voetbal wat FIFA beplan het vir die 2002 Sokkerwêreldbeker waarop alle deelnemende lande se vlae sou verskyn. Amptenare het gesê dat die skop van die belydenis met die voet totaal onaanvaarbaar was. ’n Poging van die Amerikaanse weermag om die guns van kinders in Afghanistan se Prost-streek, deur balle met die vlag van onder meer Saoedi-Arabië daarop uit te deel, het op protesoptogte uitgeloop.

Die vlag word nooit op halfmas vertoon as roubetoon nie omdat die stryk van die vlag op laster neerkom. Die vlag van Somaliland word ook nooit op halfmas vertoon nie.

Volgens wetgewing mag die vlag ook nie vertikaal vertoon word nie. Spesiale vertikale vlae word hiervoor gebruik, waar die inskripsie en die embleem gedraai is om reg te vertoon. Dit kom egter selde voor aangesien die meeste Arabiese lande nie hul vlae vertikaal hys nie.

Die burgerlike vaandel wat vir handelskepe op see gebruik word, is ’n groen vlag met die staatsvlag in die skildhoek (met ’n wit fraiing. Die koninklike standaard is die staatsvlag met die palmboom en swaarde in die skildhoek.



</doc>
<doc id="104910" url="https://af.wikipedia.org/wiki?curid=104910" title="Sendinginstituut">
Sendinginstituut

Die Sendinginstituut van die NG Kerk was van 1877 tot 1962 ’n opleidingsentrum vir sendelinge in die Nederduitse Gereformeerde Kerk op die Bolandse dorp Wellington. 

Ds. Andrew Murray, leraar van die plaaslike NG gemeente, het die instituut as privaat stigting onder die NG Kerk se toesig begin. Sy oogmerk was dat mindergegoede jong manne wat geroepe gevoel het om die evangelie aan die heidene in Suider-Afrika te verkondig, daar opgelei kon word.

Ten einde met hul opleiding te begin, het ds. Murray vir George Ferguson uit Amerika laat kom wat in 1877 klasse vir sowat 10 studente in teologiese vakke aangebied het. Die eerste van dié studente is in 1880 gelegitimeer en nog drie die jaar daarna. Onderrig was uitsluitlik in Engels tot eerw. J.C. Pauw, ’n Wellingtonse sendeling, in 1878 as medelektor aangestel is. Die eerste gebou is in 1883 in gebruik geneem en het bestaan uit ’n klaskamer, ’n woonstel vir die personeel en slaapkamers vir die studente. Aangesien die bewoording op die voorgewel die woord "Samuel" bevat het, het dié gebou weldra as "Samuel" bekendgestaan. In 1898 het C.T. Wood, ook uit Amerika, aangekom om Ferguson by te staan.

In 1903 het die Sinode van die Kaapse Kerk die instituut oorgeneem en van toe af is predikante van die NG Kerk as lektore aangestel: G.F. Marais (1905–'11), J. Rabie (1913–'21), Henri Gonin (1913–'32), D. Lategan (1922–'25), David Wilcocks (1925–'32), G.B.A. Gerdener (1933–'37), C.F. Kies (1933–'62), J.H. Greyvenstein (1935–'62), P.B. Ackermann (1941–'42), A.C. van Wyk (1943–'62) en C.H. Badenhorst (1951–'62). Laasgenoemde was die eerste (en ook laaste) afgestudeerde van die instituut wat in die personeel aangestel is. Ná geslaagde pogings om die teologiese kursus aan te pas sodat dit ooreenstem met dié van die Stellenbosse Kweekskool en om geld in te samel, is nuwe lesingslokale in 1941 in gebruik geneem en die kursus van drie tot vier jaar verleng. In 1950 is die dosente se status verhoog tot dié van professor. In 1953 het die instituut sy 75-jarige bestaan gedenk. In sy bestaan het hy honderde bekwame en toegewyde sendelinge vir diens in Suid-Afrika, Njassaland, Rhodesië en Nigerië opgelewer.

In 1957 het die Sinode van die Kaapse Kerk besluit om die instituut te sluit en so die onderskeid tussen predikant en sendeling op te hef. Die instituut is tyd tot einde 1962 gegun sodat die laaste klas kon afstudeer. Daarna is die eienaarskap van die geboue aan die Hugenote-kollege oorgedra.



</doc>
<doc id="104911" url="https://af.wikipedia.org/wiki?curid=104911" title="Frederik Aling">
Frederik Aling

Ds. Frederik Johannes Aling (Paarl, 8 Mei 1943 – 31 Januarie 1896) was die eerste leraar van die NG gemeente Sutherland, ook sy eerste gemeente waar hy ná net sowat vyf jaar sy emeritaat weens swak gesondheid moes aanvaar. Hy is eers 23 jaar later oorlede, maar kon nie weer tot die evangeliebediening terugkeer nie.
So was die hele werkdag van Sutherland se eerste leraar die korte vier jaar dat hy daar gestaan het. Toe hy op 31 Januarie 1896 oorlede is, was hy in sy 53ste lewensjaar, maar die uitnemendste hiervan was moeite en verdriet. 

Frederik Johannes Aling is in 1843 uit 'n gesiene Paarlse familie gebore. Sy vader was die enigste seun van ds. R.N. Aling wat van 1784 tot 1800 (sy sterfjaar) leraar van Drakenstein was en wie se vrou weer 'n dogter van ds. J.F. Bode, leraar van die Kaapse moedergemeente van 1758 tot 1784 was. Geen wonder is dit dus dat die enigste pastorieseun, Robert Frederik Nicolaas, vir 'n teologiese opleiding bestem en na Nederland gestuur is nie. Hy het daar egter geen trek voor gehad nie en landmeter geword. Met sy eggenote, Hester Anna Meiring, het hy op Bethel in die Paarl gewoon waar hul jongste seun, die latere leraar van Sutherland, sy eerste jare deurgebring het. Van die eerste ds. Aling het die geniale lady Anne Barnard gepraat as "the largest man in height and breadth I ever saw in my life", maar sy predikant-kleinseun het van sy jeugjare af met liggaamswakheid te kampe gehad. 

Reeds in sy vroeë skooldae in die Paarl het F.J. Aling hom deur 'n helder hoof en karakteradel onderskei. In September 1862 het hy die admissie-eksamen afgelê en by die aanvang van die volgende kursus student geword aan die Teologiese Seminarie op Stellenbosch, wat pas twee jaar later sy eerste alumni in die arbeidsveld sou uitstoot. Gedurende sy derde studiejaar het hy 'n senutoeval gekry en af en toe aan swakheid in die hoof gely, maar dit het hom nie verhinder om in Maart 1867 die proponentseksamen met lof af te lê nie. Kort hierna vertrek hy, soos die gebruik destyds was, op reis na Europa waar hy in Utrecht sowel as in Edinburgh enige maande lank teologiese klasse bywoon. Omdat hy nog in Skotland was toe hy die beroep na Sutherland ontvang het, het 'n volle jaar verloop voor die gemeente 'n besliste antwoord kon kry. Eers kort nadat hy op 11 Mei 1868 met die stoomboot “Roman" in sy vaderland terug gekeer het, het prop. Aling die beroep aangeneem en is hy op 13 September van daardie jaar bevestig. 

Soos begryplik is, was dit vir die Roggeveldse gemeente “een plegtige en heugelyke dag" toe hulle uiteindelik hul eie, ywerige, jong herder kon verwelkom. Op die dag voor die inseëning was di. William Murray (Worcester), C.A. Bamberger (Fraserburg), W.P. de Villiers (Beaufort) en prop. J. Roos (skoolmaat en studie- en reisgenoot van prop. Aling) reeds in die dorp. Die buitemense het in groot getalle opgekom en nie minder as 60 waens en karre was in die nabyheid van die netjiese kerkgebou uitgespan waar daar ook veertig tente gepryk het nie. Die dienste van die naweek het Vrydagaand 'n aanvang geneem en is om die beurt deur die besoekende leraars waargeneem. Saterdagoggend is die bevestigingsrede deur ds. Murray oor 2 Kor. 3:4-6 gehou en nadat ds. Bamberger die formulier gelees het, het die plegtige handoplegging gevolg. In die namiddag kon die gemeente met aandag luister na hul jeugdige leraar se intreepreek wat beskryf is as “een weldoordachte rede" oor Rom. 1:16. Aan die leuse van hierdie teks getrou, het ds. Aling vir so lank sy liggaamskragte dit toegelaat het, dié Heiland verkondig aan 'n gemeente wat aan hom geheg was. Sondagoggend is die Nagmaalstafels deur drie verskillende leraars bedien en by die namiddagdiens het ds. Bamberger 'n indrukwekkende afskeidsboodskap oor Mat. 13:3-9 gelewer. Hierna het ds. Aling 21 kindertjies gedoop van wie minstens een dogtertjie nog teen die gemeente se eeufees op Sutherland gewoon het. Terwyl die aanddiens aan die gang was, is daar vir die Kleurlinge ten huise van ds. Aling 'n diens gehou. Ons voorouers het daaraan geglo om die beste gebruik van so 'n “groot" naweek te maak en asof die dienste nog nie genoeg was nie, het die gemeente Maandagoggend weereens in die kerk saamgekom vir 'n konferensie waar verskeie sprekers veral oor Opvoeding die woord gevoer het. Daarna het hulle “met aandacht en belangstelling" geluister na 'n praatjie deur prop. Roos oor sy onlangse reis in die Heilige Land. 

Die enigste Godsdiensverslag wat ons uit die tyd van ds. Aling het, getuig in gloeiende woorde van die groot vreugde van die gemeente oor die aankoms van hul jeugdige en vrome leraar. Met blydskap en dankbaarheid word Gods goedheid geroem dat Hy hul smekinge verhoor en voorsiening gemaak het in hul dringende behoefte aan 'n vaste leraar waaruit ook so baie ander behoeftes voortgevloei het dat die gemeente nooit op die gewenste trap van vooruitgang kon kom nie. Die huis van W. A. Visser wat as pastorie gedien het, staan vandag nog op die hoek van Northumberland- en Jubileestraat, reg oorkant die eertydse woning van mnr. en mev. B. von M. Louw. Hier het ds. Aling se weduwee-moeder ook soms by hom ingewoon.

'n Voorval wat eintlik eienaardig voorkom, is die diens wat prop. J.C. de Vries in die gemeente gelewer het. Miskien het ds. Aling se gesondheidstoestand toe reeds sodanig te wense oorgelaat dat hy hulp nodig gehad het, maar in Oktober 1870 word daar in 'n kerkraadsvergadering gespreek “over het aannemen van den proponent de Vries als hulpprediker die als zoodanig door Brr. Maritz en Muller aan den Leraar was voorgedragen". Ofskoon die meeste lede hier niks van af geweet het nie, het hulle tog die leraar versoek om die kwessie onder omstandighede in liefde af te maak. Prop. De Vries sou dan toe ook “voor een jaar worde ingenomen om, indien noodig, den Leeraar in zyn werk behulpsaam te zyn". Die hulpleraar het in 'n huis van Nicolaas Vlok gewoon wat deur die Kerkraad gehuur is. Die jaar wat hy in Sutherland gestaan het, was waarskynlik 1871. Nadat hy verskeie ander gemeentes bedien het, het ds. De Vries in 1884 die eerste leraar van Sutherland se nuwe buurgemeente, Laingsburg, geword. 

Die vreugde van die gemeente oor die aankoms van 'n eie leraar het, helaas, binne enkele jare op 'n groot teleurstelling uitgeloop. In die begin van sy bediening kon ds. Aling sy werk met nougesetheid verrig nieteenstaande die feit dat hy soms swaar te ly gehad het aan 'n kwaal wat veral sy hoof aangetas het. Vanaf 1871 kom daar egter tekens van verslapping aan die lig toe hy “door ziekelyke omstandigheden" die kerklike vergaderings nie meer gereeld kon bywoon nie en in Oktober 1872 verwittig hy die kerkraad van sy voorneme om teen die einde van die volgende Januarie die herderstaf neer te lê. Hulle sou hom binne 'n jaar £500 kontant uitbetaal. Ds. Aling se afskeidspreek was op 9 Februarie 1873 en die volgende dag het die kerkraad hom op hartlike wyse vaarwel toegeroep.

In stille onderwerping aan die wil van God, het ds. Aling nou by sy moeder op Stellenbosch gewoon en ná haar heengaan by sy suster, die weduwee van sir Christoffel Brand, wat hom tot aan die einde toe tederlik versorg het. Eers het hy die hoop gekoester om later weer sy Heiland in die evangelie te dien, maar gedurende die grootste gedeelte van sy 23-jarige emeritaat was sy liggaamlike toestand van so 'n aard dat hy stil en afgetrokke van die wêreld sy dae moes slyt. Tog het hy ál die tyd nog in die stilte sy Meester gedien. 'n Liefhebber van die studie, het sy hoof hom later nie meer toegelaat om die eenvoudigste boek met aandag te lees nie, maar sy Sakbybeltjie het vir hom dierbaar gebly en daaruit het hy genadige vertroosting geput op sy lang pad van lyding en beproewing. By die begrafnis het prof. N.J. Hofmeyr gewag gemaak van die godsvrug van die oorledene, terwyl ds. Jan Roos in 'n hartlike woord hulde gebring het aan die goeie hoedanighede van sy boesemvriend. Van seën onder die bediening van ds. Aling het meer as een getuig en vir baie jare nog het Sutherland met groot liefde van sy getroue evangelieprediking en sy minsame omgang getuig. Een van die weiniges onder die gemeente in die eeufeesjaar wat hom nog geken het, die 94-jarige Gert van Wyk, het die volgende woorde aangaande ds. Aling gebruik het: "'n Allerdierbaarste man, die liefde self!"



</doc>
<doc id="104912" url="https://af.wikipedia.org/wiki?curid=104912" title="Nicolaas Vlok">
Nicolaas Vlok

Nicolaas Vlok (Onder-Roggeveld, 10 September 1818 – plaas Klipfontein, distrik Sutherland, Roggeveld, 21 Junie 1872) was een van die stigters van die NG gemeente Sutherland. Met sy dood is hy beskryf as "de voornaamste man in zyne buurt van de afdeeling (Fraserburg) . . . aan wie voornamelyk de eer toekomt van het oprigten der Nederduitsche Gereformeerde Kerk (te Sutherland)". 

Vlok in 1818 in die Onder-Roggeveld gebore as oudste seun van Arnoldus Christiaan Vlok en Maria Catharina Louw. Terselfdertyd as twee van sy susters tree hy op 5 November 1839 op Worcester in die huwelik, en wel met Maria Johanna van Wyk, 'n dogter van Abraham van Wyk en Hilletje Maria van der Westhuysen. Sy vader sterf op Oujaarsdag 1841 op die plaas Klipfontein en in 1843 trou die weduwee met Jacobus W.A. Nel. Nadat ds. Henry Sutherland, na wie die Roggeveldse NG gemeente genoem is, sy eerste vrou verloor het, het sy gedagtes in die rigting van die Roggeveld gegaan waar hy miskien die deugde van die eertydse mev. Vlok tydens huisbesoek geleer waardeer het en hulle twee is toe getroud. Sy is in Januarie 1872 op Worcester oorlede waar sy saam met sy eerste vrou aan die sy van die vroeëre leraar teen die ringmuur van die ou moederkerk rus. 

Uit Nicolaas Vlok se huwelik is elf kinders gebore, van wie twee kleintyd oorlede is. 'n Seun wat sy vader se naam gedra het, het in 1861 in die dorp onder 'n wa verongeluk toe hy 17 jaar oud was. Terwyl hy met besoek na sy kinders in die Karoo gegaan het, het Nicolaas ernstig siek geword aan longvliesontsteking. Hy is na Klipfontein teruggebring waar hy op 21 Junie 1872 beswyk het. Reisigers en toggangers wat met hul waens onder die verskriklike Vloksberg te staan gekom het, het gewoonlik 'n boodskap na Klaas “Berg" gestuur wat dan 'n voorspan spesiaal geoefende Afrikanerosse gestuur het om die waens die steilte uit te sleep. Nicolaas se twee broers, Adriaan en Jan, het ook in die kerkraad gedien, terwyl sy seun Abraham vyf termyne as diaken en sewe as ouderling uitgedien het. Sy vrou se twee broers was Nicolaas Petrus van Wyk van Modderfontein en Gert van Wyk, wat die voorvader is van die Van Wyk-familie wat later op Gunstfontein gewoon het en van wie die digterbroers N.P. van Wyk Louw en W.E.G. Louw afgestam het. Onder Sutherland het Nicolaas Vlok slegs een termyn as diaken gedien en toe onafgebroke vyf termyne lank as ouderling. Ook was hy 'n nuttige lid van die Afdelingsraad van Fraserburg sedert die stigting daarvan in 1862.

Die apartheidsera polisieminister Adriaan Vlok was 'n nasaat van Nicolaas Vlok.



</doc>
<doc id="104914" url="https://af.wikipedia.org/wiki?curid=104914" title="Kodiakbeer">
Kodiakbeer

Die Kodiakbeer ("Ursus arctos middendorffi") is die grootste subspesie van die bruinbeer. Sommige individue is selfs groter en swaarder as die ysbeer. Die bere kom in Alaska en op die Noord-Amerikaanse eilande Afognak, Shuyak en Kodiak voor, waarvan die beer se naam ook afgelei is.

Kodiakbere is die grootste bere en ook die grootste landroofdiere op aarde. Die mannetjies weeg gemiddeld 400 kg, terwyl die wyfies ietwat kleiner is. Die swaarste individu in ballingskap het 757 kg geweeg. Ondanks hulle grootte kan hulle snelhede van tot 50 km/h bereik en vir lang tye volhou. Mense het al gesien hoe 'n Kodiakbeer 'n perd agternasit, inhaal en doodmaak.

In die somer vreet hulle hoofsaaklik plantaardige voedsel, soos bessies en wortels. Daarbenewens jag hulle op takbokke. In die herfs vreet hulle hoofsaaklik salm. Hierdie tyd van die jaar moet hulle baie eet, sodat hulle genoeg vet kan opbou om hulle deur hul winterslaap te hou.

Bere is gewoonlik alleenlopers. Hulle kom net bymekaar om te paar, of by spruite om salm te vang. Byna al die mannetjies het letsels op hulle koppe van al die gevegte waarin hulle betrokke is.

Daar is normaalweg min kontak tussen mense en Kodiakbere. Die gebied waarin hulle leef is nog relatief ylbevolk. As gevolg hiervan is daar min aanvalle op mense, hoewel enkele aanvalle al aangeteken is, veral as daar te min voedsel in die veld is.



</doc>
<doc id="104916" url="https://af.wikipedia.org/wiki?curid=104916" title="St. Georgespark, Port Elizabeth">
St. Georgespark, Port Elizabeth

St. Georgespark is 'n veeldoelige park in Port Elizabeth, Suid-Afrika. Die park is die oudste park in Port Elizabeth en word meestal verbind met die St. George's Oval, 'n krieketstadion wat binne die park geleë is.

Dit is die tuisveld van die Warriors-krieketspan. St. Georgespark is tydens die Krieketwêreldbeker 2003 vir vyf wedstryde ingespan.



</doc>
<doc id="104917" url="https://af.wikipedia.org/wiki?curid=104917" title="NG gemeente Albertinia">
NG gemeente Albertinia

Die NG gemeente Albertinia is ’n gemeente van die Nederduitse Gereformeerde Kerk in die suide van die provinsie Wes-Kaap met sy middelpunt op die dorp Albertinia.

Die gemeente Albertinia het begin as 'n voorpos van die gemeente Riversdal. Teen die einde van die 19de eeu het ds. J.R. Albertyn, destyds predikant van Riversdal, die kerkraad daartoe probeer beweeg om 'n kerkplaas iewers in die oostelike deel van die gemeente aan te koop, waar 'n tweede leraar van die gemeente kon diens doen. Dog by vertrek was sy ideaal nog nie verwesenlik nie. Sy opvolger, ds. W.A. Joubert (1893–'97), se pogings het ook misluk. 

Eers gedurende die bediening van ds. G.F. Marais het die kerkraad van Riversdal op 11 September 1898 besluit om die plasie Grootfontein van die weduwee Annie Louwrens teen £750 te koop. Op 2 September 1899 is beskuit om 'n pastorie te Grootfontein te bou. Vanaf 1 Oktober 1899 sou gereelde dienste te Grootfontein deur die ouderlinge waargeneem word. Op 20 Januarie 1900 is prop. Malan te Riversdal georden en bevestig met werkkring te Grootfontein. Op daardie datum is deur die kerkraad besluit om hierdie nuwe dorpie Albertinia te noem, as blyk van erkenning van die werk wat ds. Albertyn verrig het om hierdie nuwe gemeente en dorpie tot stand te bring. 

In 1901 is 'n begin gemaak met die bou van 'n kerk. Intussen moes die werk gestaak word weens die Tweede vryheidsoorlog en eers weer in 1903 kon daarmee voortgegaan word. Op 18 Junie 1904 is die kerkgebou toe in die voormiddag ingewy en in die namiddag is die nuwe gemeente Albertinia gestig. Op dieselfde dag is ds. David Johannes Malan eenparig tot herder en leraar van die gemeente beroep en op 20 Julie is hy hier bevestig. 

Ná sy vertrek in 1905 (hy is op 30 Desember 1905 oorlede) het 'n periode van vinnige uitbreiding sowel as toename in die ledetal van die gemeente onder die geestelike bearbeiding van die volgende leraars gevolg: di. J.A. Koch (1905–'14), J.F. Marais (1914–'17), P. W. de Klerk (1918–'21), J.W. Snyman (1921–'25), dr. S.H. Rossouw (1926–'30), di. J.F. Marais (1930–'38) en P.W. de Lange (1938–'45). Gedurende die tyd van ds. F.R. Grobbelaar (1945—'48) is besluit om 'n medeleraar te beroep. Op 13 November 1948 word ds. P.W.J. van Jaarsveld bevestig en word ds. S.A. Struwig op 4 Februarie 1950 medeleraar.




</doc>
<doc id="104922" url="https://af.wikipedia.org/wiki?curid=104922" title="Lourierboom">
Lourierboom

Die lourierboom ("Laurus nobilis") is struik of klein boompie met glasende groen blare. Die plant is immergroen en verkies volson. Die blare word gebruik as kruie om bredies, potjiekos of omtrent enige vleisgereg te geur.




</doc>
<doc id="104925" url="https://af.wikipedia.org/wiki?curid=104925" title="2014 Japannese Grand Prix">
2014 Japannese Grand Prix

Die 2014 Formule Een Japannese Grand Prix is op 5 Oktober 2014 op die Suzuka Internasionale Renbaan in Japan gehou. Dit was die vyftiende wedren van die kampioenskapseisoen en is deur Lewis Hamilton in sy Mercedes gewen.


</doc>
<doc id="104926" url="https://af.wikipedia.org/wiki?curid=104926" title="President van die Switserse Konfederasie">
President van die Switserse Konfederasie

Die President van die Switserse Konfederasie (Duits: "Bundespräsident(in) der Eidgenossenschaft", Frans: "Président(e) de la Confédération", Italiaans: "Presidente della Confederazione", Romansch: "President(a) da la Confederaziun") is die voorsitter van die Switserse Federale Raad, 'n raad wat uit sewe gelykes bestaan. Die president van die konfederasie is dus nie die staats- of regeringshoof van Switserland nie, maar eerder word die hele Switserse Federale Raad as 'n gesamentlike hoof beskou.


</doc>
<doc id="104927" url="https://af.wikipedia.org/wiki?curid=104927" title="2011 Maleisiese Grand Prix">
2011 Maleisiese Grand Prix

Die 2011 Formule Een Maleisiese Grand Prix is op 10 April 2011 in Sepang, Maleisië, gehou. Dit was die tweede wedren van die kampioenskapseisoen en is deur Sebastian Vettel in sy Red Bull-Renault gewen.


</doc>
<doc id="104928" url="https://af.wikipedia.org/wiki?curid=104928" title="Bungeni">
Bungeni

Bungeni is 'n groeiende nedersetting in Makhado Munisipaliteit in Limpopo, Suid-Afrika. Die groot woongebied lê weerskante van die R578-teerpad ongeveer halfpad tussen Louis Trichardt en Giyani. 

Bungeni se buurdorp na die oostekant is die woongebied Hlanganani. Die meeste inwoners is Tsongasprekend.


</doc>
<doc id="104930" url="https://af.wikipedia.org/wiki?curid=104930" title="Mampuru">
Mampuru

Mampuru was die regmatige opvolger van Sekwati, koning van die Marota, maar sy halfbroer, Sekhukhune, het deur 'n dreigement van geweld koning geword. Toe Mampuru later vir Sekhukhune vermoor, is hy deur die Zuid-Afrikaansche Republiek veroordeel en opgehang.

Tuisgemaakte perskebrandewyn, naamlik mampoer, is na hom vernoem. 

Gedurende die negentiende eeu was die Bapedistam een van die groot hindernisse vir blanke heerskappy in Suid-Afrika. In die 1870's het hierdie stam tussen die Olifants- en Steelpoortrivier gewoon. Hul opperhoof was Sekhukhune. Hy het sy pa, Sekwati, in 1861 opgevolg. Hoewel Mampuru die regmatige opvolger was, het sy halfbroer, Sekhukhune, deur 'n staatsgreep koning geword.

In 1877 het die Britte die Transvaal annekseer. Dieselfde jaar het hulle 'n ultimatum is aan Sekhukhune gestuur om homself en sy volk aan Britse gesag te onderwerp of die Transvaal te verlaat. Toe Sekhukhune hierdie brief ignoreer, het die Britte hom aangeval, sy hoofstat vernietig, hom gevang en in die tronk gestop. Die Boere het ook oproerig geraak. Die daaropvolgende oorlog het egter ander verloop. Na die eerste Anglo-Boereoorlog en wel op 3 Augustus 1881, het die strydendes die Pretoriakonvensie onderteken. Ingevolge artikel 23 daarvan moes Sekhukhune vrygelaat word. Hy het na Sekhukhuneland teruggekeer en weer sy rol as opperhoof vervul.

Mampuru se trawante het Sekhukhune op 13 Augustus 1882 vermoor. Daarna het Mampuru op verskeie plekke gaan wegkruip en aanvalle geloods teen hoofmanne wat die Boere of Sekhukhune goedgesind was. Teen die einde van Oktober was kommandant Winterbach en die Lydenburg kommando by Magneethoogte op soek na Mampuru. Op 1 November rapporteer hy aan die kommandant-generaal dat Mampuru êrens langs die Steelpoortrivier was. Die presiese plek is eintlik welbekend aan plaaslike inwoners as "Mampoerskop", by die samevloei van die Klip- en Steelpoortrivier. Dit word selfs as sulks aangedui op die amptelike kaart, 2429 DD. Mampoerskop is omtrent 24 kilometer noord van Erholweni, Nyabêla se hoofstat.

Intussen het Piet Joubert, die kommandant-generaal van die Zuid-Afrikaansche Republiek, vroeg in Oktober 1882 al die ZAR se kommando's opgeroep om Mampuru te gaan vang en na Pretoria te bring. Teen 3 November het Joubert en die kommando's reeds die plaas Lagersdrift, omtrent 20 kilometer suid van Erholweni, hoofstat van Nyabêla, die opperhoof van die Ndzundzastam, bereik. Daar het Joubert 'n ultimatum aan Nyabêla gestuur en hom daarin aangesê het om onmiddellik trou aan die Republiek te sweer of die gevolge van sy rebelsheid te dra. Toe Nyabêla nie toepaslik reageer nie, het Joubert teen Nyabêla begin oorlog maak. Teen 15 November was Joubert se hooflaer omtrent 5 kilometer van Nyabêla se hoofstat opgestel. Op 4 Desember het kommandant Winterbach, bygestaan deur Abel Erasmus en 'n swart kommando, 'n aanval op Mampoerskop geloods. Mampuru en 'n gedeelte van sy volk het egter ontsnap en na Makwanistat gevlug. Dit was toe die eerste keer wat Mampuru binne Nyabêla se gesagsgebied gegaan het. Die Mapochoorlog het 8 maande geduur. Op 7 Julie 1883 het 'n groepie krygers van Nyabêla die hooflaer genader onder 'n witvlag. By hulle was 'n gevangene, sy hande agter sy rug vasgebind. Dit was Mampuru. Hulle het hom aan die Boere oorhandig. Op 12 Julie het Nyabêla self uitgekom. Hy en sommige van sy hoofmanne is ook gearresteer en Pretoria toe geneem. Die kommandant-generaal, met sy prisonier Mampuru, het sy terugtog na Pretoria op 19 Julie begin. Joubert is onder luide toejuiging in Pretoria ontvang.

Mampuru is op 17 September 1883 verhoor op aanklagtes van oproer en moord. Hy is skuldig bevind en die doodstraf opgelê. Die galg was op die terrein van die tronk wat vandag na Mampuru vernoem is. Hy is op 22 November 1883 in die teenwoordigheid van Nyabêla opgehang.

Die stryd het egter voortgeduur. Beide Sekhukhune en Mampuru se nasate het aangevoer dat hulle die regmatige opvolgers van die opperhoofskap oftewel koningskap van die Bapedi was. In 2003 het die parlement die "Traditional Leadership and Governance Framework Act" gepasseer. Ingevolge hierdie wet is besluit dat Mampuru nooit koning van die Bapedistam geword het nie. Hierdie besluit is deur die Konstitusionele Hof bevestig.

In 2013 is die Pretoria Sentraal-gevangenis na Kgoši Mampuru II-bestuursgebied vernoem. Dit blyk nou dat die byvoeging van die titel "Kgoši" voortydig en verkeerd was. In Noord-Sotho word 'n koning "Kgosi" genoem. Die naam van die tronk sal gevolglik verander moet word.

Kgosi Mampuru-straat (voorheen bekend as Potgieterstraat) in Pretoria is in 2012 na hom vernoem.


</doc>
<doc id="104931" url="https://af.wikipedia.org/wiki?curid=104931" title="Bandelierkop">
Bandelierkop

Bandelierkop is 'n nedersetting in Makhado Munisipaliteit in Limpopo, Suid-Afrika. Dit lê ongeveer 35 km suidwes van Louis Trichardt, op die roete tussen Polokwane en Beitbrug. Die Afrikaanse benaming vir die plek kom blykbaar uit 'n destydse voorval toe 'n burger, Jan du Preez, terug gestuur is om sy bandelier wat hy vergeet het toe die kommando hulle kamp afgeslaan het, te gaan haal.



</doc>
<doc id="104933" url="https://af.wikipedia.org/wiki?curid=104933" title="Roosmaryn">
Roosmaryn

Roosmaryn ("Rosmarinus officinalis") is 'n plant wat as kruie gebruik word. Dit word gebruik om vleis en groente te geur. Die stele van die plant word gebruik as geurmiddel. Die krui kan ook in die vuur gegooi word om aroma vry te stel.

Die plant is inheems aan die Middellandse Seegebied en die Kaukasus. In hierdie gebied kom ook "R. tormontosus" en "R. eriocalys" voor en waar die spesies oorvleuel, vorm hulle natuurlike hibriede.



</doc>
<doc id="104934" url="https://af.wikipedia.org/wiki?curid=104934" title="Hlanganani (dubbelsinnig)">
Hlanganani (dubbelsinnig)

Volgens die 2011-sensustabelle van StatsSA, is Hlanganani die naam van meer as een plek in Suid-Afrika:



</doc>
<doc id="104935" url="https://af.wikipedia.org/wiki?curid=104935" title="Hlanganani, Limpopo">
Hlanganani, Limpopo

Hlanganani is 'n samevoeging van verskeie groot nedersettings wat in die noordwestelike gedeelte van die voormalige Gazankulu-tuisland in Suid-Afrika geleë is.

Die groot woongebied (9.1 km²) van Hlanganani lê langs die R578-teerpad ongeveer halfpad tussen Louis Trichardt en Giyani, naby die Elim Hospitaal. 

Hlanganani se buurdorp aan die westekant is die woongebied Bungeni. Die meeste inwoners (81.4%) is Tsongasprekend. 


</doc>
<doc id="104936" url="https://af.wikipedia.org/wiki?curid=104936" title="Dzanani">
Dzanani

Dzanani is 'n groot nedersetting in Makhado Munisipaliteit in Limpopo, Suid-Afrika.

Dzanani lê in die Soutpansberg, 40 km vanaf die voormalige hoofstad Thohoyandou, 50 km van Louis Trichardt, 420 km van Pretoria en ongeveer 690 km vanaf Harare in Zimbabwe. Dit is 150 km van Polokwane Internasionale Lughawe en ongeveer 460 km van O.R. Tambo Internasionale Lughawe in Johannesburg. Goeie geteerde paaie bedien Dzanani en ander nabygeleë plekke.

Dzanani was een van die vier distrikte in die voormalige Republiek van Venda, saam met Vuwani, Mutale en Thohoyandou. Dzanani is reeds oor eeue heen die tuiste van die VhaVenda-konings.



</doc>
<doc id="104940" url="https://af.wikipedia.org/wiki?curid=104940" title="Hlanganani, Mpumalanga">
Hlanganani, Mpumalanga

Hlanganani is 'n groot dorp in Bosbokrand Plaaslike Munisipaliteit, Ehlanzeni-distriksmunisipaliteit in Mpumalanga.



</doc>
<doc id="104943" url="https://af.wikipedia.org/wiki?curid=104943" title="2015 Brasiliaanse Grand Prix">
2015 Brasiliaanse Grand Prix

Die 2015 Formule Een Brasiliaanse Grand Prix het op 15 November 2015 op die Autódromo José Carlos Pace in São Paulo, Brasilië plaasgevind. Dit was die agtiende wedren van die kampioenskapseisoen en is deur Nico Rosberg in sy Mercedes gewen.


</doc>
<doc id="104949" url="https://af.wikipedia.org/wiki?curid=104949" title="NG gemeente Montagu">
NG gemeente Montagu

Die NG gemeente Montagu is ’n gemeente van die Nederduitse Gereformeerde Kerk in die Sinode van Wes-en-Suid-Kaapland. Met sy stigting in 1854 was dit die 60ste gemeente van die Kerk, maar weens die samesmelting van die gemeentes Middelburg, Kaap, en Middelburg-Uitsig, is dit nou (2015) die 59ste oudste steeds bestaande gemeente.

Omstreeks 1850 was daar reeds soveel lede van die gemeente Swellendam aan die oostekant van Cogmanskloof in die Langeberge, dat besluit is om 'n "Gesticht" vir godsdiensoefeninge op die plaas Uitvlugt van D.S. van der Merwe te bou. Met die hoeksteenlegging op 19 April 1851 het dr. William Robertson, predikant van Swellendam, die hoop uitgespreek dat dit die begin van 'n nuwe gemeente sou wees, wat na die destydse koloniale sekretaris, sir John Montagu, moes heet. Op 16 Oktober 1854 het die Ring in sitting op Caledon tot die afstigting van die gemeente Montagu oorgegaan, en op 30 September 1860 is dr. Servaas Hofmeyr as eerste predikant deur sy broer, N.J. Hofmeyr, professor aan die Kweekskool, bevestig. Met sy bevestiging was daar reeds 'n geseënde herlewing aan die gang. 

Op Woensdag, 21 Mei 1862, is die huidige kerkgebou van duisend sitplekke ingewy. Verdere herlewings van ingrypende betekenis vir die geestelike lewe in die gemeente het in 1874 en 1884 plaasgevind. Die eerste leraar het onuitwisbare spore op gebied van die geestelike lewe, sending, onderwys en Christelike lektuurverspreiding nagelaat. Sy geseënde bediening het op 5 Desember 1888 ten einde geloop toe hy hier op 58-jarige leeftyd oorlede en begrawe is. Op 'n hegte fondament kon sy opvolgers toe met seën voortbou. 

Terwyl ds. G.S. Malan (1889–'95), later redakteur van "De Kerkbode", as prediker uitgemunt het, het ds. J.C. Truter (1896–1905) daarna veral as herder goeie werk gedoen. In 1906 is dr. D.F. Malan, later eerste minister, hier bevestig. Van belang in sy bediening was die kragtige bevordering van onderwys, die bou van 'n sierlike pastorie en die aanstelling van die eerste hulpprediker hier. Daarna volg die 24-jarige bediening van ds. D.P. van Huyssteen, later organiserende armesorgsekretaris, in wie se tyd 'n hoërskool tot stand gekom en groot werk op die gebied van armesorg gedoen is. Voorts gaan die kerkraad daartoe oor om 'n tweede leraar en later 'n medeleraar te beroep in die persone van di. P.A. Alheit (1922–'26) en F.R. Grobbelaar (1930–'34). Vanaf 1938 is die gemeente van meer as 2 000 lidmate bedien deur dr. D.J. Louw (1938–'46) en di. W.J. du Toit (1944–'47), A.G.E. van Velden (1946– '51) en ds. D.J. Malan (1947–'54). 




</doc>
<doc id="104951" url="https://af.wikipedia.org/wiki?curid=104951" title="Miopie">
Miopie

Miopie is die onduidelike sig van ver voorwerpe as gevolg van 'n afwyking van die oog se refraksie van lig. Die toestand word gekorrigeer deur konkawe (hol) lense te dra in die vorm van 'n bril. Indien die oogbol se vorm verander kan dit miopie tot gevolg hê. Daar is verskeie soorte miopie. Dit staan ook bekend as "bysiendheid".



</doc>
<doc id="104960" url="https://af.wikipedia.org/wiki?curid=104960" title="NG gemeente Villiersdorp">
NG gemeente Villiersdorp

Die NG gemeente Villiersdorp is 'n gemeente in die Nederduitse Gereformeerde Kerk se Sinode van Wes-en-Suid-Kaapland met sy setel op die dorp Villiersdorp. Met sy stigting in 1858 was dit die 73ste gemeente in die hele NG Kerk, maar weens die samesmelting van die gemeentes Middelburg, Kaap en Middelburg-Uitsig, is dit nou (2015) die 72ste oudste steeds bestaande gemeente.

In 1844 het P.H. de Villiers, die destydse eienaar van die plaas Radyn waarop Villiersdorp aangelê is, hom beywer vir 'n kerkgebou in die wyk Riviersonderend van die gemeente Caledon. Die hoeksteen is in November 1844 deur P.H. de Villiers gelê en die plegtige inwyding het in Januarie 1846 plaasgevind. By albei hierdie feestelikhede was ds. P.N. Ham, leraar van die gemeente Franschhoek, die feesredenaar. 

In Oktober 1855 het die Ring van Kaapstad toestemming verleen tot die afstigting van Villiersdorp as selfstandige gemeente, met dien verstande dat 'n gedeelte van die voorste Bosjesveld, wat in die ressort van die gemeente Worcester geval het, by Villiersdorp gevoeg word. Die kerkraad van Worcester het egter beswaar gemaak en die afstigting is toe op die lange baan geskuif. Hierdie saak is by die Sinode van 1857 aanhangig gemaak en 'n kommissie is benoem om die afstigting van Villiersdorp af te handel. 

In Januarie 1858 is oorgegaan tot afstigting, die grensskeiding bepaal, die kerkraadslede gekies en ds. Ham tot konsulent benoem. Eers ná nog 12 jaar het die eerste predikant, in die persoon van ds. J.J.P. Jordaan (1870–'75), gekom. Nadat hy tot 1878 leraar was van die NG gemeente Philipstown, het tot sy dood op 2 Julie 1883 in die NG gemeente Victoria-Wes gestaan. Hy was die man van die regte stempel vir die omstandighede en deeglike en goeie werk is gedoen. Die opvolgers van ds. Jordaan was ds. F.L. Cachet (1876–'80), wat tydens sy verblyf op Villiersdorp as sendingvriend probeer het om iets vir die bruin mense te doen, ds. H.C. de Wet (1881–'93), ds. F.X. Roome (1893–'95) en ds. P.T. Retief (1895–1903). 

Ds. E.G. Malherbe (1904–'37) was byna 34 jaar lank predikant van Villiersdorp toe hy in 1937 sy emeritaat aanvaar het: die kerk met twee vleuels is vergroot; 'n nuwe en sierlike pastorie en 'n kerkorrel is ingewy; deur sy invloed en bemiddeling ontstaan die alombekende Hoërskool De Villiers Graaff; 'n geestelike herlewing vind in die gemeente plaas. Hy is op 26 April 1956 oorlede en op die kerkterrein begrawe. Ds. Malherbe is opgevolg deur ds. F.J.B. Malan (1938–'41), in wie se bediening van drie jaar die sierlike en ruime Eureka-saal opgerig is, dr. Jac. J. Müller (1941–'45), later professor aan die Kweekskool, Stellenbosch, en ds. J.W. Snyman, wat aan die begin van 1946 gekom het en in Julie dieselfde jaar oorlede is. 

Ds. C.J. du Raan het die hoeksteen van 'n nuwe kerk in Januarie 1950 gelê en die nuwe kerk met 'n herboude orrel is op 25 en 26 November ingewy. By hierdie groot feesgeleentheid het dr. Jac. Müller die feesrede uitgespreek en seuns van die gemeente wat in die bediening staan, die dienste gelei. Ds. Du Raan het in die gemeente gestaan tot sy aftrede op 15 Februarie 1975.




</doc>
<doc id="104985" url="https://af.wikipedia.org/wiki?curid=104985" title="Taalfossiel">
Taalfossiel

'n Taalfossiel is 'n verouderde woord of geykte uitdrukking wat in 'n bepaalde verband geïsoleer geraak het en sodoende in versteende vorm in die taal bly voortleef. Hulle ondergaan dus nie die gebruiklike veranderinge waaraan ander woorde in die taal onderhewig is nie. Taalfossiele is dus argaïsmes wat in sekere vasgestelde vorme nog dikwels in die omgangstaal voorkom, alhoewel hulle nie meer in hul vroeëre algemene wyse gebruik word nie.

Taalfossiele ontsluit dikwels ou grammatiese naamvalle wat uit die moderne taal verdwyn het. In Afrikaans byvoorbeeld, het die naamvalsvorme grootliks verdwyn, maar hulle oorblyfsels is nog steeds in sekere taalfossiele te bespeur.

So byvoorbeeld is in die geykte uitdrukking, "'n Steen des aanstoots" ('n ernstige hindernis of 'n hinderlike persoon) die woord des die genitiewe (oftewel besitlike) naamval van die Nederlandse woord de (wat in Afrikaans die geword het en geen genitiewe verbuiging het nie).

Nog voorbeelde van ou genitiewe naamvalle is "sweet des aanskyns, desnoods, snags" en "smorens" asook die ou verdelingsgenitiewe "iets goeds", "wat wonders", "niks lekkers en iets moois".

Die datief of "derde naamval" is in baie tale een van die moontlike vorme van 'n indirekte objek, wat meestal die funksie van 'n meewerkende voorwerp weergee.

Voorbeelde van die datiewe naamval":"

Enkele voorbeelde van uitdrukkings wat ou infinitiewe werkwoordsvorme gebruik:
In moderne Afrikaans is die infinitief van hoop byvoorbeeld (om) te hoop en nie te hope nie.

Die aanvoegende wys (of konjunktief) is 'n werkwoordsvorm wat onder meer 'n wens, toegewing, aanwysing of aansporing uitdruk. Soos meeste ander naamvalle kom dit selde in Afrikaans voor.

Afrikaans het slegs een bepaalde lidwoord, naamlik die." Nederlands daareenteen het twee lidwoorde, de vir manlike en vroulike woorde en het" vir onsydige woorde. Sommige Afrikaanse taalfossiele verklap hul oorsprong deurdat hulle nog die Nederlandse lidwoorde bevat.



Die Nederlandse lidwoord het, kan verkort word tot 't, en kom dan ook so in sekere taalfossiele voor.




</doc>
<doc id="104988" url="https://af.wikipedia.org/wiki?curid=104988" title="Gereformeerde kerk Lyttelton">
Gereformeerde kerk Lyttelton

Die Gereformeerde kerk Lyttelton is die tweede oudste gemeente in die Gereformeerde Kerke in Suid-Afrika se Klassis Pretoria-Suidwes en beslaan voorstede van Pretoria soos Doringkloof, Lyttelton, Hennopspark, Bronberik, Centurion-stad, Pierre van Ryneveld en Olifantsfontein. Die kerkgebou is geleë op die hoek van Stasiestraat en Monumentlaan, Lyttelton.

Die gebied suid van Pretoria tot sover as Kempton Park het tot 1950 deel uitgemaak van die Gereformeerde kerk Pretoria. Op 14 April 1950 het die Pretoriase kerkraad ’n kommissie aangewys wat saam met kerkraadslede van die wyke Lyttelton en Voortrekkerhoogte ondersoek moes instel na die wenslikheid om óf ’n saal in Lyttelton te bou óf die gebiede suid van die hoofstad af te stig as afsonderlike gemeente. Eindelik is besluit op afstigting.

Op 7 Maart 1953 het 165 belydende lidmate van Lyttelton en 78 van Voortrekkerhoogte van die moedergemeente afgestig onder die naam Pretoria-Suid. Die nuwe gemeente het as bruidskat twee erwe in Lyttelton asook £3 000 ontvang. 

Skaars vier jaar later, op 23 Januarie 1957, het die kerkraad van Pretoria-Suid besluit om ’n kerk met sitplek vir 300 kerkgangers te bou. Tot in daardie stadium het die sowat 300 belydende en 200 dooplidmate vir eredienste bymekaargekom in ’n skoolsaal in Pretoriuslaan, Lyttelton. Die argitek Johan de Ridder, self ’n lidmaat van die Gereformeerde Kerk, is aangestel en versoek om volgens ’n begroting te bou wat later effens aangepas is om voorsiening te maak vir nog 50 kerkgangers. Nog in 1957 het die gemeente Voortrekkerhoogte afgestig en het net 128 belydende lidmate in Pretoria-Suid se Lyttelton-wyke agtergebly. Volgens die "Almanak van die Gereformeerde Kerk" vir die jaar 1958 het Pretoria-Suid einde 1957 aangegroei tot 115 doop- en 162 belydende lidmate en Voortrekkerhoogte tot 106 doop- en 163 belydende lidmate.

’n Dag ná die vyfde verjaardag van Pretoria-Suid is die hoeksteen van die kerkgebou op 8 Maart 1958 gelê en op 26 Julie dieselfde jaar is die kerkgebou in die tentstyl, wat so kenmerkend van De Ridder se ontwerpe was, ingewy. Oor dié kerk het De Ridder in 1993 geskryf: "Die grondidee van die ontwerp van die dakkerk, soos Paryskerk, is in die Lytteltonkerk verder gevoer om die kerkruimte en konsistorie in een geheel saam te bind onder een dak met venstermure regom. Soos in baie ander ontwerpe is simboliek, gegrond op ‘n Bybelse waarheid, in hierdie ontwerp verweef. Dit is die simboliek van die tent as simbool van ‘n kerk op trek deur die woestyn van hierdie verganklike bedeling op pad na die Ewigheid. Die dak oor die staal kappe herinner aan die tentdoek wat oor toue gespan is." Sy vader, Dries de Ridder, wat oorlede is op 29 Desember 1960 op 62-jarige ouderdom nadat hy nog die middag gholf gespeel het, was die eerste persoon wat uit die Gereformeerde kerk Pretoria-Suid begrawe is.

In 1966 is die gemeente se naam verander na Lyttelton, nes die geval was met die NG gemeente Pretoria-Suid wat in ’n stadium Lyttelton geword het.

Die Gereformeerde kerk Voortrekkerhoogte het, as gevolg van Voortrekkerhoogte se bevolkingsamestelling wat ingrypend verander het ná 1994, in 1997 ontbind. Die jaar daarna het Lyttelton 224 doop- en 590 belydende lidmate gehad, maar teen einde 2014 het dit teruggesak na onderskeidelik 335 en 62. Die huidige (2015) leraar is ds. C.B. Swanepoel.




</doc>
<doc id="104990" url="https://af.wikipedia.org/wiki?curid=104990" title="Reuben Riffel">
Reuben Riffel

Reuben Riffel (gebore 23 Desember 1974) is 'n bekende Suid-Afrikaanse sjef, restaurateur en media-persoonlikheid. Hy is veral bekend vir sy TV-programme oor kos, advertensies, kookboeke en filantropiese werk.

Reuben Riffel is in Franschhoek, Suid-Afrika, gebore op 23 Desember 1974. Hy is die tweede van drie kinders en het grootgeword in Groendal in die Franschhoekvallei. Reuben het in 'n liefdevolle gesin grootgeword, waar kosmaak en lekker eet 'n belangrike rol gespeel het.

Sy ma was op tye betrokke in die gasvryheidsindustrie terwyl sy pa in die bou- en konstruksiebedryf gewerk het. Sy ma het somtyds lekkernye tuis gebring van die restaurant waar sy werksaam was en dit is waar Reuben se smaak vir kwaliteit kos vlamgevat het. Reuben het hoërskool bygewoon in die Paarl. Hy onthou dat hy veral handewerk geniet het.

Riffel was vir 'n kort tydperk in die boubedryf werksaam, maar het gou oorbeweeg na die gasvryheidsindustrie waar sy eerste pos dié van 'n kelner was by die Chamonix-restaurant. Sy volgende skuif was na die rol van kroegman, maar dit was ook net tot eendag toe twee kombuispersoneellede nie opgedaag het nie, en hy daar vir hulle moes instaan. Hy het Chamonix verlaat om saam met sy oom in 'n nagklub te werk totdat hy in 1994, op die ouderdom van 20 jaar, besef het dat dit nie 'n werksomgewing was waarmee hy himself wou vereenselwig nie en eerder teruggegaan het na Chamonix.

Onder leiding van Christoph Dehosse, het hy die kuns van voedselvoorbereiding geleer. Met Christoph se bedanking en vervanging deur Richard Carstens, is Riffel bevorder tot sous-chef waar hy die kuns van groentevoorbereiding, sousmaak en streng kombuisbestuur onder die knie gekry het. Sy loopbaan het op 'n nederige noot begin en is gegrondves op die kernbeginsel van harde werk, wat hy eerstehands by sy mentors gesien het.

Soos die noodlot dit wou hê, is Reuben, nadat sy kollega Richard Carstens een dag afwesig was van die werk, bevorder tot uitvoerende sjef – dit sonder enige waarskuwing. Hierdie geleentheid en uitdaging het in een van die vormingsgeleenthede van sy loopbaan ontaard: dis was tegelykertyd 'n groot mylpaal en 'n tyd vir groot besluite. Die klandisie by Chamonix het elke maaltyd waarvoor hy verantwoordelik was, hoog aangeskryf en daarna (toe Carstens nooit teruggekeer het nie) het hy permanent die rol van uitvoerende sjef beklee.

Hy herroep dat alles eers vir hom sin gemaak het toe 'n Franse toeris sy maaltyd, wat deur Reuben voorberei is, geprys het as “die beste maaltyd wat hy nog ooit geniet het”. Die gevoel wat hy op daardie oomblik beleef het, het hom tot die besef gebring dat hy beslis 'n sjef wou wees.

Riffel het nie die sjefberoep deur enige formele kanale of studieprogramme betree nie. Hy het daarenteen 'n samestelling van natuurlike talent en ure se leer van familielede en beroemde kokke ingespan saam met sy harde werk, en sy sukses vandag kan daaraan toegeskryf word.

Hierna het hy by 'n hele paar restaurante gewerk en is herenig met sy mentor en voormalige kollega, Carstens, by Monneaux Restaurant in Franschhoek. Hier het hy sy vaardighede in die kombuis verder ontwikkel en het met 'n verskeidenheid bestanddele en teksture geëksperimenteer. Tydens sy oorsese reise in hierdie periode, het hy heelwat ervaring opgedoen wat hy teruggebring het na die kombuis toe. So het hy sy geloof in sy smaakpalet en sy kreatiewe kosmaakvermoëns versterk.

Na drie jaar by Monneaux waar hy sy vaardighede verskerp het, het Reuben die geleentheid aangegryp om na Cambridge in Engeland te verhuis. Hy het daar 'n splinternuwe restaurant genaamd Bruno’s Brasserie aan die gang gesit en bedryf. Alhoewel die restaurant in 'n minder gegoede area geleë was, het dit gou baie klandisie gelok danksy Reuben se unieke en uitsonderlike disse.

In 2004 het vriende hom die geleentheid aangebied om terug te trek na sy tuisdorp, Franschhoek, om 'n restaurant genaamd Reuben’s (heel gepas na hom vernoem) te open. Hierdie restaurant was binne ses maande 'n groot sukses en dit is bevestig deurdat Reuben twee toekennings by Eat Out se Restauranttoekennings ontvang het: Sjef van die Jaar en Restaurant van die Jaar. Beide Reuben en sy restaurant se faam het deur dié gebeurtenisse nuwe hoogtes ingeskiet. Die oorspronklike Reuben’s is een van Franschhoek se beroemde kulinêre landmerke en lok steeds groot klandisie vanuit beide die plaaslike en internasionale mark.

Sy oog vir geleenthede om 'n breër gemeenskap te bederf met goeie kos, het daartoe gelei dat hy in 2009 'n tweede Reuben’s restaurant kon open in die vyfster boetiekhotel in Robertson, The Robertson Small Hotel. In 2010 het die geleentheid opgeduik vir Riffel om Gordon Ramsay restaurant, Maze, in die One&Only hotel in Kaapstad oor te neem. Reuben’s by die One&Only is gevestig met Reuben in die rol van uitvoerende sjef. Aangesien die hotel hoë aansien geniet, bedien die restaurant slegs die room van plaaslike en internasionale gaste.

2013 was nog 'n skouspelagtige jaar in Reuben se loopbaan. Tydens hierdie jaar het twee nuwe restaurante die lig gesien: 'n vyfster gastehuis in Paternoster genaamd Abalone House, asook Racine, 'n bistro-tipe restaurant op die Chamonix wynlandgoed in Franschhoek.

Eenvoud is Riffel se filosofie – dit bring die bestanddele se natuurlike geure uit. Tesame daarmee moet 'n mens volgens hom daarna streef om die perfekte balans in die einddis te bewerkstellig, sonder om dinge te kompliseer. Hy het tydens 'n onderoud met die Wall Street Journal erken dat hy meer as 250 kookboeke besit, bloot omdat hy steeds elke dag aanhou leer, eksperimenteer en nuwe geurgevulde disse optower.

Reuben bly steeds eerstehands betrokke by sy restaurante en verdeel sy werksure tussen die verskillende eetplekke.

Reuben het al op verskeie televisieprogramme en kookprogramme verskyn. Hy het in 2011 New York besoek, waar hy verfilm is vir verskynings in die Martha Stewart Show en The Today Show.

In Junie 2012 was hy 'n gasbeoordelaar in die tweede Suid-Afrikaanse MasterChef-televisiereeks – 'n realiteitsreeks en soektog na Suid-Afrika se beste amateursjef.

Reuben het in 2013 "5 Sterre met Reuben", sy eerste Afrikaanse kookprogram, aangebied waartydens hy kykers touwys gemaak het in die tuisvoorbereiding van vyfsterdisse.

In 2014, met die aanvang van "MasterChef South Africa" se derde seisoen, het hy in Andrew Atkinson se plek die rol van permanente beoordelaar ingeneem. Saam met Pete Goffe-Wood en Benny Masekwameng het Riffel deel uitgemaak van die beoordelaarspaneel vir hierdie reeks asook die 2015 "Celebrity MasterChef"-reeks.

Riffel is die kenmerkende gesig vir Robertson se kruie en speseryereeks (Robertson’s herbs and Spices) en bied 'n reeks televisie-advertensies aan waarin hy verskillende resepte met die Robertson-produkte demonstreer. Reuben is ook die handelsmerk-ambassadeur vir die Suid-Afrikaanse been van Samsumg Home Appliances.

Hy het drie topverkoper-boeke uitgegee saam met Quivertree Publications:

Reuben is in 2004 bekroon met die SA Chef of the Year-toekenning vir sy oorspronklike werk en vindingryke kosmaakstyl. Sy Franschhoek-restaurant het in dieselfde jaar Eat Out se Restaurant of the Year-toekenning ontvang. Hierdie restaurant het daarby nog drie jaar in 'n ry (2004–2006) die Eat Out Johnnie Walker Restauranttoekenning ontvang. Reuben self het in 2007 Unilever se uitsonderlike Sjef van die Jaar-toekenning ontvang.

Reuben is getroud met Maryke. Hulle het ontmoet terwyl hy werksaam was by Monneaux. Hulle het twee jong kinders. Die Riffel-gesin woon in Franschhoek in Suid-Afrika. Reuben het 'n groot liefde vir motorkarre en mag dalk op die dorp gewaar word in sy klassieke rooi Mercedes Benz.

Reuben ondersteun talle plaaslike liefdadigheidsorganisasies en -aangeleenthede. Dit sluit sy samewerking met ander bekende sjefs insluitende Margot Janse, Neil Jewell en Duncan Doherty in 2012 in. Hulle het deelgeneem aan die Celebrity Chefs Challenge Dinner. Hierdie geleentheid is aangebied om geld in te samel vir die Peninsula Schools Feeding Association (PSFA) se voedingskema, wat honger in skole beveg. Reuben is betrokke by verskeie organisasies buiten die PSFA, insluitende Hope Through Action, die Hospice en die Pinotage Young Development Agency (PYDA). Hierby is hy ook een van die Paarlskool ('n skool vir serebraalgestremde kinders) se ambassadeurs. Van die noemenswaardige liefdadigheidsgeleenthede wat Reuben in 2015 aangebied het, sluit die Chef Reuben Riffel liefdadigheidsgolfdag (ten bate van die Franschhoek Hospice) asook die Stop Hunger Now South Africa liefdadigheidsete in.


</doc>
<doc id="104991" url="https://af.wikipedia.org/wiki?curid=104991" title="Gereformeerde kerk Pretoria-Sunnyside">
Gereformeerde kerk Pretoria-Sunnyside

Die Gereformeerde kerk Pretoria-Sunnyside was van 1958 tot 2003 ’n gemeente van die Gereformeerde Kerke in Suid-Afrika in die Klassis Suidelike Pretoria, een van vier klassisse (ringe) van dié kerkverband in Suid-Afrika se administratiewe hoofstad. 

Die gemeente het die voorstede Groenkloof, Lukasrand, Muckleneuk, gedeeltes van Sunnyside, Arcadia en Bryntirion omsluit. In die laaste jaar van sy bestaan het die dooplidmate 55 getel en die belydende lidmate 312. Einde 1997, toe Pretoria-Sunnyside deel was van die Klassis Pretoria-Sentraal, was daar 67 doop- en 444 belydende lidmate. Die laaste predikant was ds. P.W. Kurpershoek. 

Die Klassis Pretoria het in 1958 goedkeuring verleen vir die afstigting van die gemeente Pretoria-Sunnyside van Pretoria-Oos. Dit was destyds die enigste klassis in Pretoria en het uit 12 kerke bestaan. Pretoria-Oos het einde 1957 860 belydende lidmate en 325 dooplidmate gehad, die grootste gemeente in die klassis. Die afstigting van Pretoria-Sunnyside was nodig vanweë die groot groei in dié deel van Pretoria waar Sunnyside destyds ontwikkel het in ’n digbevolkte woonstelgebied. So het Pretoria-Sunnyside met nagenoeg 250 belydende en 125 dooplidmate afgestig en die moedergemeente gelaat met onderskeidelik 596 en 191.

Van September 1958 het die nuwe gemeente die saal van die Sewendedagadventiste op die hoek van De Kock- en Verdoornstraat gebruik vir sy eredienste. Kort daarna is grond langs die ou pastorie van Pretoria-Oos in Reitzstraat bekom. Hierdie pastorie en aangrensende tennisbaan het Pretoria-Oos reeds in 1934 aangekoop. Op die tennisbaan, oos van die pastorie, is opmetings in Augustus 1958 vir die oprigting van die kerkgebou afgehandel. Die argitek was Pieter Dykstra, ’n ouderling van die nuwe gemeente wat verantwoordelik was vir talle Gereformeerde kerkgeboue. Op Sondag 14 September 1958, ná die erediens, het ds. T.T. Spoelstra die hoeksteen gelê. Daar is die inskripsie "Aan God alleen die eer" aangebring. J. Zylstra het as bouaannemer opgetree.

Die kerkgebou is reeds op 7 Februarie 1959, net 231 dae ná die afstigting, in gebruik geneem. Weens die beperkte ruimte op die erf het die gebou ’n smal, hoë, reghoekige en eenvoudige vorm aangeneem wat herinner aan die kerkies was die Gereformeerde voorsate in die tweede helfte van die 19de op talle plekke in die land gebou het. Die vensters van gekleurde glas is betreklik hoog teen die mure geplaas en die hoofingang front op Reitzstraat. In 1985 is ’n moederskamer aangebou. Die ou pastorie is herstel en die huis agter die kerk as kerkkantoor en kosterswoonstel ingerig. 

In sy hele bestaan van sowat 45 jaar is Pretoria-Sunnyside gekenmerk deur ’n groot wisseling in lidmate weens die baie woonstelbewoners binne sy grense. Ná 1995 het die demografiese veranderinge in Sunnyside, toe wit woonstelbewoners plek gemaak het vir swart mense, die gemeente ál meer nadelig beïnvloed. In 2003 het die kerkraad die besluit geneem om te ontbind. Nogtans is die gebou nie verkoop nie, maar onder toesig van Pretoria-Brooklyn word eredienste vir anderstaliges steeds daarin gehou.




</doc>
<doc id="104993" url="https://af.wikipedia.org/wiki?curid=104993" title="Gereformeerde kerk Pretoria-Oos">
Gereformeerde kerk Pretoria-Oos

Die Gereformeerde kerk Pretoria-Oos was die tweede oudste gemeente van die Gereformeerde Kerk in Pretoria en is in 1930 gestig, 71 jaar ná die eerste. 

Weens die ingrypende demografiese veranderinge binne die gemeentegrense is Pretoria-Oos in 2003 ontbind, dieselfde jaar as die aanliggende Pretoria-Sunnyside. Die gemeente het gedeeltes van die digbevolkte woonstelgebiede Sunnyside en Arcadia beslaan. In die laaste jaar van sy bestaan, toe dit die kleinste gemeente in die Klassis Suidelike Pretoria was, was daar 245 belydende en vyf dooplidmate. Die laaste leraar was ds. P.G. Geertsma. Die kerkgebou is by Troyestraat 174, Sunnyside.

In die oostelike wyke van die Gereformeerde kerk Pretoria is vanaf 1927 aktief gewerk onder leiding van die Kommissie Pretoria-Oos met die oog met die stigting van ’n tweede Gereformeerde gemeente in die stad omdat die ou moedergemeente met sy 2 148 siele toe veels te groot geword het om te bearbei. Die geografiese grense was ook so wyd dat dit moeilik was om al die lidmate te bereik. Destyds het die Nederduitse Gereformeerde Kerk reeds ses gemeentes in die Jakarandastad gehad, naamlik die moedergemeente (1854), Eloffsdal (1908), Pretoria-Oos (1920), Daspoort (1922), Pretoria-Wes (1925) en Pretoria-Noord (1928). 

In 1928 het die moedergemeente die erf in Troyestraat gekoop en op 12 April die volgende jaar is besluit om nie ’n saal nie, maar ’n kerkgebou op te rig. Geld moes nog bymekaargemaak word, maar reeds in April 1930 is met die bouwerk aan dié sjarmante kerkgebou begin. Twee lidmate uit dié gedeelte van die moedergemeente het ’n leidende rol in die bouwerk gespeel: Pieter Dykstra as argitek en L. Dekker as bouaannemer. Alles het fluks gevorder sodat die hoeksteen plegtig op 30 September 1930 gelê kon word. So het dit gebeur dat die oostelike wyke van Pretoria en die noordelike wyke wat toe nog deel was van die munisipaliteit Innesdal, ’n kerk begin bou het voor die afstigting van Pretoria se tweede Gereformeerde gemeente bekragtig is. Eers op die voorlaaste dag van daardie jaar, 30 Desember 1930 het die afstigting van Pretoria-Oos plaasgevind. Dadelik was dit, vir die Gereformeerde Kerk, ’n groot gemeente met 511 belydende en 440 dooplidmate. 

Die kerkgebou beslaan nie ’n groot oppervlakte nie, maar bied tog sitplek aan 480 kerkgangers. Dit was vir ’n groot deel van die gemeente se bestaan nodig omdat dit een van die grootste Gereformeerde gemeentes was. Die sitplekke is ekonomies gerangskik in ’n halfmaan om die preekstoel en op drie galerye. Die oostelike galery is in 1937 ingebou en die twee ander in 1957. Die houtpreekstoel staan in ’n skulpvormige houtnis en verleen ’n intieme karakter. 

Die kerkklok is eers ná die inwyding van die kerk aangebring en eers op 17 September 1933 vir die eerste keer gelui. Die Duitse Walcker-orrel is op 18 Desember 1937 in gebruik geneem toe die huisorrel, wat ouderling F. van der Stoep tot in daardie stadium bespeel het, geskenk is vir gebruik in die kerksaal van die gemeente Innesdal. Hettie Lessing het die nuwe orrel van Maart 1938 tot April 1977 bespeel. 

Veral die jeugverenigings en die vrouelidmate van die gemeente het die behoefte aan ’n kerksaal sterk gevoel. So het die kerkraad in 1943 opdrag gegee dat ’n saalboufonds gestig word. Pieter Dykstra was ook vir dié plan verantwoordelik, maar die boubeperkings wat tydens die Tweede Wêreldoorlog gegeld het, het dit in die wiele gery. Eers op 11 Februarie 1950 kon die saal se hoeksteen gelê word. Op 28 April daardie jaar is die saal ingewy en die Van Tilburg-gedenksaal genoem omdat die volle koste gedek is deur die boedel van ouderling J.D. van Tilburg. Dié saal is egter in 1964 gesloop om plek te maak vir die jeugtuiste Ararat.

Die gemeente Pretoria-Sunnyside het in 1958 van Pretoria-Oos afgestig, maar moeder en dogter het albei in 2003 eengeword met Pretoria-Brooklyn, wat in 1949 van Pretoria-Oos afgestig het.




</doc>
<doc id="104995" url="https://af.wikipedia.org/wiki?curid=104995" title="Gereformeerde kerk Jamestown">
Gereformeerde kerk Jamestown

Die Gereformeerde kerk Jamestown was van 1899 tot 2003 ’n gemeente van die Gereformeerde Kerk in die tradisionele hartland van dié kerkverband, die Noordoos-Kaap. Nog vier gemeentes het in dieselfde jaar as Jamestown ontbind, naamlik Florida, Randburg-Oos, Pretoria-Oos en Pretoria-Sunnyside. Dit was die meeste gemeentes van dié kerkverband wat tot op hede (2016) binne ’n enkele jaar ophou bestaan het.

Die gemeente Jamestown is op 22 April 1899 deur 58 lidmate van die gemeentes Aliwal-Noord, wat die naaste aan die dorpie Jamestown geleë is, Burgersdorp en Dordrecht gestig. Die gemeente se bedrywighede is van Oktober daardie jaar tot in 1902 deur die Tweede Vryheidsoorlog ontwrig. Op 5 Junie 1903 kon die hoeksteen van die gemeente se eie kerkie gelê word, maar geen foto daarvan het blykbaar behoue gebly nie. Binne 20 jaar het dié gebou te klein geword, want in 1920 het die gemeente reeds bestaan uit 167 belydende en 128 dooplidmate vir ’n sieletal van 295. So is die tweede kerk, in ’n kruisvorm, op 3 Mei 1925 in gebruik geneem.

Die verstedeliking van Afrikaners sedert die Groot Depressie van 1929 tot 1933 het toe al ’n nadelige uitwerking op Jamestown, soos op die meeste plattelandse gemeentes, begin hê. Met die eeufees van die Gereformeerde Kerk in 1959 het die lidmaattal reeds tot 71 belydende en 46 dooplidmate afgeneem, maar die kerkraad het nietemin vier jaar later besluit om die kerkgebou met sierstene te beklee, soos ook die geval was met die kerkgebou van die nabygeleë Gereformeerde kerk Steynsburg. Dié besluit is geneem om die kerkgebou meer in die smaak te val van die tyd toe siersteenkerke oral in Suid-Afrika verrys het. Ongelukkig het die oorspronklike, geskiedkundige aansig van die gebou gevolglik in die slag gebly. 

In sy hele 104-jarige bestaan kon Jamestown nie een keer ’n eie predikant onderhou nie en moes die gemeente deurgaans in kombinasie met ander gemeentes gaan, byvoorbeeld met Sterkstroom en Molteno. Weens die krimpende lidmaattal moes die handjie vol oorblywende lidmate veral in die laaste kwart van die 20ste eeu baie opoffer om te bly voorbestaan. Tydens die eeufees in 1999 was daar net 16 belydende en twee dooplidmate oor. Eindelik moes hulle tog die stryd gewonne gee en in 2003 die besluit neem om te ontbind. Die plaaslike boerevereniging het die kerk gekoop en gebruik dit vir geleenthede en gesellighede, terwyl dit ook gehuur kan word.

Sedertdien ressorteer Jamestown onder Aliwal-Noord, tesame met onder meer die Vrystaatse dorpe Zastron en Rouxville. Die gemeente Zastron, gestig in 1916, het in 2004 ontbind, maar Rouxville het nog altyd onder Aliwal-Noord geval omdat daar nooit genoeg Gereformeerdes was om ’n eie gemeente te regverdig nie. 





</doc>
<doc id="104996" url="https://af.wikipedia.org/wiki?curid=104996" title="Wilma van der Bijl">
Wilma van der Bijl

Wilma van der Bijl, 'n apteker van beroep, het die Mejuffrou Suid-Afrika-kompetisie in 1987 gewen. Sy is 'n perfeksionis en het 'n hoë standaard gedurende haar jaar as Mej. SA gehandhaaf. Daarna het sy vir twee jaar in Duitsland gewoon, waar sy as internasionale model gewerk het. Sy het na Suid-Afrika terugkeer om haar aptekersinternskap te voltooi, en het daarna die "Wilma van der Bijl-afrondingskool" op die been gebring. Borskanker is later by haar gediagnoseer, maar sy het dit met chemoterapie oorwin. Sy is die beskermvrou van die Rooikruis-kinderhospitaal in Kaapstad.

Wilma is getroud met 'n Griekse sakeman, Ari Tapanlis. Haar twee kinders se name is Alexia en Nikolaos. Deesdae is sy 'n besigheidsvrou en bedryf 'n vulstasie met 'n restaurant, asook ander familiebesighede in Kaapstad.


</doc>
<doc id="104997" url="https://af.wikipedia.org/wiki?curid=104997" title="Gereformeerde kerk Randburg-Oos">
Gereformeerde kerk Randburg-Oos

Die Gereformeerde kerk Randburg-Oos was ’n kortstondige gemeente van die Gereformeerde Kerke in Suid-Afrika wat in 1976 van Randburg afgestig het, maar op 13 April 2003 ontbind het om weer deel van die moedergemeente te word. Dit was nadat Johannesburg-Melville aan die einde van die vorige jaar by Randburg-Oos ingelyf is.

Die gemeente is in Mei 1976 afgestig, maar die band tussen moeder en dogter het altyd heg gebly, want in die hele 27 jaar lange bestaan van Randburg-Oos het dié gemeente altyd gebruik gemaak van Randburg se kerkgebou op die hoek van Main- en Hilltopstraat, Bordeaux. Die gemeentes se bedieningsgebied was groot en het met die afstigting van Randburg-Oos snelontwikkelende stadsgebiede soos Sandton, Blairgowrie, Ferndale en Witkoppen ingesluit. 

Die twee gemeentes het in Januarie 1997 hul gesamentlike eiendom verkoop en tydelik in ’n skoolgebou bymekaargekom. In Augustus daardie jaar het hulle saam die nuwe gemeentesentrum in Derdeweg, Northwold, betrek. Vyf jaar voor die gemeentes een geword het, het Randburg-Oos 322 belydende lidmate en 63 dooplidmate gehad en Randburg onderskeidelik 496 en 140, oftewel gesamentlik 818 en 203. Einde 2014 het die belydende lidmate 1 408 getel en die dooplidmate 610, in die geval van die belydende lidmate twee en ’n half keer meer as die naasgrootste gemeente in die Klassis Groter Johannesburg, Linden. 





</doc>
<doc id="104998" url="https://af.wikipedia.org/wiki?curid=104998" title="Gereformeerde kerk Florida">
Gereformeerde kerk Florida

Die Gereformeerde kerk Florida was ’n gemeente van die Gereformeerde Kerke in Suid-Afrika in die voorstad Florida wat in 2003 ontbind het, sowat 60 jaar nadat dit gestig is.

Met die jare het vier kerke uit Roodepoort ontstaan: Delarey, waarvan die naam later Bergbron geword het, het in 1954 afgestig en Roodepoort in 1957. Ook Noordrand (1960, deels uit Krugersdorp en Linden) en Ontdekkers (1966) is afgestig van Florida. Ná die Florida-gemeente se ontbinding het die meeste van die lidmate dan ook by een van die jongste twee afgestigte gemeentes aangesluit. 

Ds. J.F. du Plooy het die kerkgebou se hoeksteen op 18 Oktober 1947 gelê. Die gebou is in 1948 voltooi en dr. J.D. du Toit (Totius) het by die inwyding opgetree. Die kerksaal, wat die naam Johannes Calvyn gekry het, is langs die kerkgebou opgerig.

Voor die Gereformeerde kerk Roodepoort (soos Florida aanvanklik bekendgestaan het) in 1942 tot stand gekom het, het lidmate in die gebied Roodepoort-Maraisburg een wyk van die Gereformeerde kerk Krugersdorp gevorm en later twee. Hulle het gewoon in Roodepoort, Hamberg, Florida, Maraisburg, Delarey, Weltevreden, Fairland en Boskop. Vir hulle is maandeliks ’n erediens in die Baptistekerk in Roodepoort gehou, maar Nagmaal het hulle in Krugersdorp gevier.

Op 13 Desember 1930 het die Gereformeerde kerk Johannesburg-Wes van die Gereformeerde kerk Johannesburg afgestig. Twee jaar later het die attestate (lidmaatskapsertifikate) van die lidmate wat in Maraisburg en Delarey gewoon het, na Johannesburg-Wes gegaan. In 1935 het dié van Weltevreden, Fairland en Boskop ook gevolg.

Van 1936 af het die lidmate in dié geweste toegeneem danksy die ontwikkeling van die buurte Ontdekkers en Florida-uitbreidings A en B. In 1941 het die kerkraadslede gevra dat die lidmate in daardie wyke Nagmaal in Roodepoort vier, pleks van in Krugersdorp. Die versoek is toegestaan en die NG gemeente Roodepoort se Eeufeessaal vir dié doel gebruik.

Nadat die Algemene Sinode in 1939 oor intensiewer bearbeiding besin het (met ander woorde kleiner gemeentes en minder lidmate per predikant), het die buurkerke Krugersdorp en Johannesburg-Wes in 1942 die bediening op die Sentraal-Wes-Rand ondersoek. Dié gebied het gestrek van Newlands en Albertsville in die ooste tot anderkant Witpoortjie in die weste. Die gemeente Krugersdorp het toe 1 003 lidmate gehad en gestrek van oor ’n wye gebied tot by Maraisburg in die weste. Die latere Florida-uitbreidings en Unified was toe nog yl bewoon, terwyl die meeste Gereformeerde lidmate in Roodepoort en op die Princess-landgoed gewoon het. Johannesburg-Wes het destyds 1 000 lidmate gehad en die gebiede Maraisburg, Newlands, Greymont, Waterval en Wilgespruit ingesluit, asook die gebied binne ’n reguit lyn na Boskopskool. Die meeste lidmate kon die kerke in Brixton (Johannesburg-Wes) en Krugersdorp net per motor bereik. Vir dié in Maraisburg was treinvervoer onprakties, terwyl dié in Newlands per trem by die kerk kon kom. Strubensvallei en Wilgespruit was nog landelike gebiede. Kerkbesoek is verder bemoeilik deur beperkings op petrolverbruik, buitebande en privaat motors weens die Tweede Wêreldoorlog.

Op 15 November 1942 is toe die tweede kerke, Roodepoort en Delarey, gestig. Elke kerk het die vaste eiendom binne sy grense ontvang. Die skeidslyn tussen die twee gemeentes het gebly soos dit was tussen Krugersdorp en Johannesburg-Wes. Op 18 November 1942, net drie dae ná die stigtingsvergadering, het ’n gekombineerde kerkraadsvergadering besluit dat die twee kerke gesamentlik sou beroep. Hulle sou ook ’n gekombineerde kerkraad saamstel wie se besluit bindend sou wees net as die onderskeie kerkrade dit bekragtig, en hulle sou so dikwels vergader as wat ’n kerkraad dit nodig ag, maar minstens een keer per jaar. Die ooreenkoms het voorts die predikant se traktement (vergoeding) en toelaes bepaal, elke kerk se verpligting daartoe en sy tuiste in Maraisburg óf in Florida-uitbreiding. Een erediens sou elke Sondag op Roodepoort, in Newlands en in die buitewyk Wilgespruit gehou word. 

Roodepoort het die gebruik van die NG gemeente se Eeufeessaal vir dienste elke Sondagmiddag verkry. Nog voor die afstigting van Delarey van Johannesburg-Wes af, is begin met die bou van ’n kerksaal op Weltevreden, wat in Maart 1943 in gebruik geneem is.

Ds. J.F. du Plooy, van Johannesburg-Oos, het die beroep van die gekombineerde kerkraad aanvaar en is op 15 Mei 1943 deur ds. F.P.J. Snyman in die NG kerk in Newlands bevestig. Roodepoort en Delarey het toe die eredienste as volg gereël: Die eerste en derde Sondagoggend en elke Sondagaand in Newlands, elke Sondagmiddag in Roodepoort en elke tweede en vierde Sondagoggend op Weltevreden .
’n Kommissie het (op ’n datum wat die bron nie vermeld nie) gerapporteer dat geen geskikte perseel vir ’n pastorie in die bepaalde gebiede gevind kon word nie; dus besluit die kerkraad dat die predikant sy eie woning kon laat bou of koop. Ds. Du Plooy het gevolglik in die loop van 1943 vir hom ’n huis laat bou op ’n perseel in Die Ou Pad, Florida-uitbreiding, wat bykans 17 jaar lank die amptelike adres van die Gereformeerde kerk Florida sou wees. Destyds is vergaderings in die pastorie gehou.

Armsorg het heelwat van die kerkraad se aandag in beslag geneem en bydraes daarvoor is spesiaal ingevorder. Die kerkraad het ’n aantal begrafnispolisse vir behoeftiges in stand gehou en het die steun van ’n plaaslike dokter gekry wat hulle kosteloos behandel het.

Delarey se kerkraad het op 18 Augustus 1943 in beginsel besluit dat die gemeentes Roodepoort en Delarey saamsmelt, waartoe ’n gekombineerde kerkraadsvergadering van op 20 Oktober 1943 ooreengekom het. Op ’n gekombineerde kerkraadsvergadering op 2 Desember 1943 in Newlands was die deputate van die Klassis Pretoria teenwoordig vir die ophef van die kombinasie en die vereniging van die twee gemeentes vanaf daardie datum. Die buitegrense van die twee kerke het die nuwe kerk se grense geword. Die westelike grens het Witpoortjie ingesluit, terwyl die grens tussen die gebiede Newlands, Greymont, Albertsville en Johannesburg-Wes die oostelike grens sou vorm. Die noordelike grens was die gebiede binne Wilgespruit en ’n reguit lyn na die Boskopskool, terwyl die hoofweg Johannesburg-Potchefstroom de suidelike grens sou wees. 

In die Almanak van die GKSA vir die jaar 1944 verskyn vir die eerste keer die gegewens van die twee kerke wat net ’n jaar bestaan het; Florida se opgawes is eers in die uitgawe van 1945 opgeneem, toe die kerk 590 belydende en 459 dooplidmate gehad het en 268 gesinne. Die Almanak het die stigtingsjaar van Florida as 1942 aangegee, maar dit was die jaar waarin Roodepoort en Delarey die eerste keer gestig is en waaruit Florida op 2 Desember 1943 ontstaan het.

Weens die bediening van Woord en sakramente op drie plekke, het die lidmate vreemdelinge vir mekaar gebly. Die kerkraad het telkens oor ’n sentrale kerkgebou gepraat en besluit op 20 Desember 1944 dat ’n kerk eers opgerig sou word nadat R6 000 daarvoor ingesamel is. Die kerkboufonds het toe op R2 700 gestaan. 

'n Buitengewone kerkraadsvergadering op 8 Januarie 1945 het 'n voorlopige boukommissie versoek om planne te laat opstel vir 'n kerk met tussen 450 en 500 sitplekke, 'n argitek te benoem, 'n paar tenders te verkry en navraag te doen oor voorrade. Aan die einde van die finansiële jaar op 30 Junie 1946 het die boufonds die R8 000-kerf oorskry, sonder dat met die bouwerk begin is. In dié tyd het die NG gemeente Roodepoort ingestel dat sy kerkgebou, pleks van die Eeufeessaal, Sondagmiddae vir eredienste gebruik kon word. 

Die woonbuurte het uitgebrei en op 30 Junie 1946 het die lidmaattal op 686 te staan gekom. Die kerkraad het die argitek, prof. Adriaan Meiring van Pretoria, ’n seun van ds. P.G.J. Meiring en broer van ds. Arnold Meiring (albei NG predikante), gevra om sy planne te verander na 'n gebou vir minstens 500 mense. ’n Boupermit is vir Desember 1946 toegestaan, maar die gewysigde planne vir 500 sitplekke, asook vir die bou van 'n toring, is afgekeur. 

Die kerkraad het toe opnuut die stryd aangeknoop en aanvaar in Januarie 1947 die gewysigde planne vir 'n kerkgebou, met buitegeboue, vir 500 mense, wat agtkantig sou wees met 'n galery rondom. ’n Toring van 50 voet hoog sou die kerkklok en horlosie insluit. Die boukontroleur het 'n permit uitgereik met die voorbehoud dat die gebou nie meer as R24 000 kos nie. Die boufonds het toe R10 800 bedra. 'n Buitengewone vergadering het in Junie 1947 die tender van J. de Necker vir R20 694 aanvaar en ds. J.F. du Plooy en brs. A.J. van der Walt, H.J. Lubbe, J. Toxopeus en J.S. de Klerk as boukommissie benoem. Op 18 Oktober 1947 het ds. Du Plooy die hoeksteen gelê en daarna het die bouwerk vinnig gevorder. 

Die binnemure moes tot galeryhoogte met houtpanele bedek word en in April 1948 het die kerkraad 'n tender vir R5 902 vir die imbuia-paneelwerk, banke en kansel aanvaar. ’n Lidmaat het 'n muur aan die twee straatkante as 'n geskenk aan die gemeente gebou. Nog geld was nodig en 'n insameling van R4 000 is beplan. 'n Kerkklok en ’n horlosie is geïnstalleer, terwyl skenkers gesorg het vir 'n doopbak, 'n kanselstoel en Nagmaalservies.

Intussen het die gemeente aandag geskenk aan verskeie dringende sake, onder meer 'n mynwerkerstaking waardeur talle gesinne diakonale sorg geverg het, die stygende lewensduurte wat die lidmate noustrop laat trek, die "Indiërkwessie", en woelinge in die onderwys wat 'n aksiekomitee laat saamwerk het om manne van Protestantse belydenis in die skoolraad verkies te kry. Later het 'n polio-epidemie bygekom wat gedurende April/Mei 1948 gelei het tot die opskorting van die katkisasie, ’n tornado in November 1948 wat talle gesinne in Roodepoort en Georginia dakloos gelaat het en die diakonie R1 116 vir die burgemeester se tornadofonds laat insamel het. 

Die kerkraad het die eredienste vooruit bepaal: 'n oggend- en aanddiens elke Sondag in die kerkgebou, ’n laatmiddag- en middagdiens onderskeidelik op die tweede en vierde Sondag te Newlands en Weltevreden, en die opskorting van eredienste in Roodepoort se NG kerk. 

Die kerkraad het gereël om die kerk op 4 Desember 1948 in gebruik te neem en het die Nagmaaldienste van November uitgestel tot 5 Desember, wanneer die hele gemeente dan saam sou kon deelneem. Lidmate het intussen saam geswoeg om die gebou betyds klaar te kry. Om drieuur die middag het prof. J.D. du Toit (Totius) die erediens gelei; 'n foto in die konsistorie van hom en die rysige ds. J.F. du Plooy op die kansel herinner aan dié heuglike dag in die lewe van die Gereformeerde kerk Florida.

Die gebou, wat eers later afgewerk sou word, het die gemeente, sonder 'n orrel, R31 485 gekos. Sr. Corrie de Jong het die sang op 'n orrel begelei wat die kerkraad van Delarey vroeër aangekoop het. 'n Invoerpermit is in 1949 verkry, maar 'n orrel wat plaaslik aangekoop is, is in Junie 1950 in gebruik geneem. Op 14 Desember 1948 het die kerkraad vir die eerste keer in die nuwe kerkgebou vergader. Ook teenwoordig was prop. Benoni Duvenage, wat praktiese ondervinding in die gemeente opgedoen het en ds. Du Plooy later sou opvolg.

Weens die swak bywoning van die eredienste op Weltevreden, het die kerkraad op 16 Maart 1949 besluit om dit te staak en ’n bykomende diens, voortaan op die tweede en vierde Sondag, in Newlands in te stel.

In September 1950 het visitatore van die Klassis Johannesburg kennis geneem van die gunstige stand van die gemeente se geldsake: teenoor ’n kerkskuld van R13 600, het die bates meer as R46 000 beloop. Die gemeente Johannesburg-Noord het ds. Hugo du Plessis, van Siloam, as sendingleraar beroep, en Florida aanvaar sy deel van die klassikale raming vir die sending in Marokko en omliggende gebiede. Voortaan sou die sending asook die Eeufeesbedieningsfonds besondere aandag kry van Florida se kerkraad kry. 

Die lidmaattal het in dié tyd tot meer as 1 000 gestyg, en op 8 September 1954 besluit ’n spesiale kerkraadsvergadering dat die oostelike wyke in Delarey, Newlands en Greymont met 300 lidmate sou afstig. So het die eertydse Gereformeerde kerk Delarey weer op 31 Oktober 1954 tot stand gekom. In Desember 1955 het die partikuliere sinode 'n nuwe Klassis Krugersdorp goedgekeur.

Van die 781 belydende lidmate van die gemeente Florida in Junie 1956 het 231 in Roodepoort, Georginia en Witpoortjie gewoon, 10 in Hamberg, 111 in Weltevreden en 429 in Florida-Maraisburg. Van die begin van 1957 af is eredienste gereeld op Roodepoort gehou. ’n Spesiale kerkraadsvergadering het in Maart 1957 besluit dat die gebied Georginia tot by Witpoortjie afstig, wat die klassis in April 1957 goedgekeur het. ’n Verdere afstigting van Weltevreden saam met wyke van Krugersdorp en Linden twee jaar later, is toe in die vooruitsig gestel. 
Op 9 Junie 1957 is die gemeente Roodepoort met 261 belydende en 210 dooplidmate afgestig. Ds. Hugo du Plessis, wat predikante in Dube opgelei het, en ds. P.G. Geertsema, sendingleraar van die Gereformeerde kerk Linden, wat onderskeidelik in Ontdekkers en Horison gewoon het, sou elk twee dienste per maand vir die gemeente Roodepoort waarneem.

Ná talle beroepe het ds. Du Plooy ’n beroep na die nuwe gemeente Stilfontein aangeneem en op 16 Februarie 1957 sy afskeidspreek gelewer. Dr. S.C.W. Duvenhage, van Potchefstroom-Noord, het op 24 Mei 1958 sy broer, dr. B. Duvenage, as predikant van Florida bevestig. Twee dae later het die kerkraad die aanbou van 'n kerksaal goedgekeur. Op 3 April 1959 het die gemeente afskeid geneem van ds. Du Plessis wat beroep is tot professor in sendingwetenskap aan die PU vir CHO. Ds. L.J. Botha, van Dordrecht, het sy plek ingeneem en na die gemeente verhuis.

Die kerkraad het in Mei 1959 'n tender vir R12 400 vir die bou van 'n kerksaal met sitplek vir 350 mense aanvaar. Op 19 September daardie jaar het dr. Duvenage die hoeksteen van die Calvyn-gedenksaal gelê. Dis in gebruik geneem op 29 April 1960. In dieselfde jaar het ’n kommissie aanbeveel dat die ou pastorie in Die Ou Pad, Florida, wat die kerkraad by ds. Du Plooy oorgeneem het, verkoop en 'n nuwe aangekoop word. Intussen het die kerkraad 'n huis in The Highway vir die pastoriegesin gehuur, 'n erf in Floridaheuwels aankoop en 'n pastorie daarop laat bou, wat die predikant en sy gesin in Mei 1961 betrek het. 

Die kerkraad van Krugersdorp het in Augustus 1959 aan Florida gemeld dat 'n gedeelte van die gemeente in Muldersdrift graag wil afstig. Wyke in Weltevreden het ook steeds op afstigting aangedring, en saam met Fairland het hulle versoek om met wyke in Krugersdorp en Muldersdrift saam te groepeer in 'n selfstandige gemeente. Volgens 'n kommissieverslag kon afgestig word met 261 belydende lidmate – 131 uit Krugersdorp, 100 uit Florida en 30 uit Linden. Die Gereformeerde kerk Noordrand het so op 27 November 1960 tot stand. In die eerste uitgawe van die Almanak van die GKSA waarin Noordrand aangedui word (1962), word dié kerk se dooplidmate aangegee as 218 en die dooplidmate as 275. Met sy 55ste verjaardag einde 2015 was dit onderskeidelik 48 en 348.
In 1964 het die kerkraad 'n sketsplan van die sendingkerk Diepkloof goedgekeur en in Oktober 1964 'n tender vir die bou daarvan aanvaar. In November 1964 het die kerkraad besluit om R2 000 jaarliks te bewillig as die gemeente se bydrae vir 'n blanke sendingleraar, en op 31 Januarie 1965 beroep die kombinasie Florida, Roodepoort, Noordrand en Krugersdorp prop. F. Denkema. Hy is op 4 April bevestig. In Oktober 1965 het die kerkraad 'n pastorie vir die sendingleraar aangekoop.

Op 7 Augustus 1966 is die gemeente Ontdekkers met 286 belydende lidmate afgestig, wat die getal gemeentes uit Florida ontstaan op vier te staan gebring het. Twee maande later, op 18 Oktober 1966, het dr. Duvenage die kerkraad meegedeel dat die PU vir CHO hom 'n professoraat in etiek en logika aangebied het; gevolglik neem die gemeente op 26 Februarie 1967 afskeid van hom en sy gesin. 

Ons Huis vir 40 bejaardes in Madelinestraat, Florida, is feestelik op 22 April 1967 in gebruik geneem, waar prof. S.P. van der Walt, toe voorsitter van die sinodale deputate vir diakonale sake, die opening waargeneem het. 'n Doeltreffende afdeling vir chroniese verswaktes is later by die tehuis opgerig.

Ná talle beroepe verwelkom die gemeente ds. en mev. W.J. Maritz van Parys. Ds. Maritz se skoonvader, prof. Stephanus du Toit, het hom op 12 Augustus 1967 bevestig. Op Saterdag 23 Maart 1968 kon Florida sy halfeeufees vier. 

In Desember 1971 is die gemeente diep getref deur die dood van mev. Hanlie Maritz en hul dogtertjie, Heilet, in 'n motorongeluk. 
Intussen het die kerkraad met sorg kennis geneem van 'n steeds dalende lidmaattal, wat in Junie 1973 op 364 belydende en 130 dooplidmate te staan gekom het. Uitbreidingsmoontlikhede was beperk, terwyl veroudering van die gemeente ál opvallender geword het. 

Ds. F. Denkema, sendingleraar, het 'n beroep na die kombinasie Barberton-Komatipoort aangeneem en in Julie 1975 sy afskeidspreek in Florida gelewer. 

Die kerkraad het daartoe ingestem dat ds. Maritz, wat weer in die huwelik getree het, die moontlikheid van 'n eie woning ondersoek. Weldra het hy vir hom en sy gesin 'n huis in Floridaheuwels laat bou. Terwyl die gemeente feesvierings vir 20 en 21 Augustus 1983 beplan ter herdenking van die veertigste bestaansjaar van die kerk en ds. Maritz se 25ste jaar in die bediening, beleef die kerk weer 'n swaar slag met sy skielike oorlye op 12 Augustus 1983. 
Die werk op verskeie terreine is onder moeilike omstandighede voortgesit. Onder met het die kerkraad, in samewerking met die deputate vir diakonale sake, die oprigting binne die gemeente van woonstelle vir selfversorgende bejaardes oorweeg. Dié kompleks, wat bestaan uit 22 enkel- en agt dubbelwoonstelle tussen Ons Huis en die kerkgebou, is in 1988 voltooi en vroeg in 1989 in gebruik geneem. 

Nadat die kerkraad talle beroepe uitgebring het, aanvaar ds. P.W.A. Mulder, van Potgietersrus-Wes, en word op 13 Januarie 1985 deur ds. G. du Plessis, van Wilropark, bevestig. Ná die vertrek van ds. M.J. du Plessis van Roodepoort na Sasolburg-Grootfontein, het ds. G. du Plessis Florida as konsulent gedien en die gemeente bygestaan. 

Op 10 Mei 1985 is die nuwe pastoriegesin verwelkom, ’n geselligheid wat uitgestel moes word weens mev. Stienie Mulder se siekte. Ds. Pieter Mulder, 'n seun van die gemeente, waar sy ouers aktiewe lidmate was voor die afstigting van Roodepoort, het die mense en die omgewing geken, en het met ywer die arbeid van sy vier gewaardeerde voorgangers voortgesit.

In die laaste jaar van sy bestaan het Florida net 153 belydende en 20 dooplidmate gehad, vergeleke met Noordrand se 488 en 150 en Ontdekkers se 414 en 116. Einde 2014 was daar in Noordrand 344 belydende en 54 dooplidmate en in Ontdekkers 385 en 72.




</doc>
<doc id="104999" url="https://af.wikipedia.org/wiki?curid=104999" title="Gereformeerde kerk Noupoort">
Gereformeerde kerk Noupoort

Die Gereformeerde kerk Noupoort was ’n gemeente van die Gereformeerde Kerke in Suid-Afrika op die Noord-Kaapse spoorwegdorp Noupoort, binne wie se gemeentegrense die dorpie Hanover ook geval het.

Die dorp Noupoort is 45 km suid van Colesberg geleë en het sy naam gekry na aanleiding van 'n nou poort in die Carltonheuwels 27 km noordwes van die dorp. Die syspoor na De Aar vanaf die hooflyn tussen Kaapstad en Johannesburg is in 1881 voltooi. Ten einde 'n rangeer-en-aansluitingswerf daar te stel asook 'n steenkooldepot, is die plaas Hartebeeshoek in 1884 van Barend Kruger aangekoop en 'n stasie daarop gebou. Die oorspronklike naam, Naauwpoort, na aanleiding van 'n aangrensende plaas, is in 1963 verafrikaans tot Noupoort. 'n Dorpie het mettertyd om die stasie ontwikkel en in 1942 munisipale status verwerf. Die meeste bedrywighede op die dorp het gewentel om die spoorweë; in 'n stadium het tot honderd treine daagliks deur die dorp gery. 

In die ou dae was dié gebied tussen Colesberg en Middelburg, Kaap, deel van die hartland van die Doppers in die destyds Kaapland. In 1893 is op ’n kerkraadsvergadering van Colesberg, binne wie se grense Naauwpoort (soos dit destyds gespel is) geval het, gevra of dit moontlik sou wees om daar dienste te hou. Vir eers is die saak nie verder gevoer nie, ook nie nadat ds. Stephanus Postma op 24 Mei 1902 gemeld het dat hy op die spoorwegdorpie gepreek en kinders gedoop het nie. 

Op 26 Januarie 1906 het diaken Du Toit van Colesberg weer gevra of dienste van tyd tot tyd op Naauwpoort gehou kon word. Weer was die tyd blykbaar nog nie ryp daarvoor nie, maar op 3 April 1914 het Colesberg se kerkraad besluit om een maal per jaar Woord en Sakrament op Naauwpoort te bedien, hoewel die gemeente eers in 1917 ’n kerkerf aangekoop het. Voor en ná dié tyd het die plaaslike Doppers byeengekom in die kerk van die plaaslike NG gemeente, maar reeds van vroeg af aan het lidmate in die Naauwpoort-wyke hulle beywer vir ’n eie kerkie.

In Mei 1925 het oudl. P. Viljoen aangekondig dat die Doppers van Naauwpoort daarvoor moes werk om hul eie kerkgebou op te rig. In 1925 het Colesberg se kerkraad ingewillig dat vir dié doel gekollekteer kon word. Omstreeks dieselfde tyd het die kerkraad verlof tot ses eredienste per jaar gegee. Op 19 Maart 1938 is die plaaslike Gereformeerdes se jare lange wens vervul toe die kerkgebou op Naauwpoort in gebruik geneem is. Danksy dié voorwaartse stap kon die plaaslike eredienste in 1939 tot 12 per jaar vermeerder word.

In 1944 het die NG gemeente Naauwpoort hier tot stand gekom en reeds vyf jaar later 1 545 siele gehad van wie 841 belydende lidmate was. Twee jaar later het dit toegeneem tot 1 583 en 870. Die Gereformeerdes het aansienlik minder getel, want toe die drie Naaupoortse wyke einde 1950 van Colesberg afstig, het die siele net sowat 124 getel. In die Gereformeerde Kerk se eeufeesjaar (1959), toe die naam reeds verafrikaans is tot Noupoort, het die sieletal het ietwat toegeneem tot 135, van wie 81 belydende en 54 dooplidmate was. Ds. J.C. van der Walt het destyds die gemeente in kombinasie met Colesberg bedien.

Einde 2001 het net 14 belydende en drie dooplidmate oorgebly nadat die ingrypende veranderinge in die personeelsamestelling van die Spoorweë sedert omstreeks 1994 die wit bevolking van Noupoort drasties laat afneem het. In 2002 het die gemeente, wat toe net twee ouderlinge en twee diakens oorgehad het, besluit om te ontbind. In dieselfde jaar het ook Sterkstroom en Johannesburg ophou bestaan. Hierna het die lidmate ingeskakel by Middelburg. Eredienste is nog tot 2008 in die Dopperkerk op Noupoort gehou. In 2009 is die kerk aan die Noupoort Christian Centre, die omstrede sentrum waar dwelmverslaafdes gerehabiliteer word, verkoop op voorwaarde dat die Gereformeerde Kerk dit gebruik wanneer nodig. Die klok en orrel is verskuif na die Gereformeerde kerk Graaff-Reinet.

In sy hele 52-jarige bestaan het Noupoort nooit ’n eie predikant gehad nie, maar is dit deur Colesberg se leraar bedien, behalwe in die geval van ds. Aucamp van Middelburg, Kaap. Hulle was:



</doc>
<doc id="105000" url="https://af.wikipedia.org/wiki?curid=105000" title="Gereformeerde kerk Hofmeyr">
Gereformeerde kerk Hofmeyr

Die Gereformeerde kerk Hofmeyr was ’n gemeente van die Gereformeerde Kerke van Suid-Afrika in dié kerkverband se hartland van die Noordoos-Kaap wat in 1995 ontbind het toe dit reeds 81 jaar oud was. 

In dieselfde streek het hierdie lot ook die gemeentes Elliot (1899–1979, saamgesmelt met Maclear), Indwe (1926–1990), Sterkstroom (1882-2002), Noupoort (1950–2002) en Jamestown getref, terwyl die oorblywende gemeentes almal ’n skerp afname in hul lidmaattal ervaar het: Middelburg (296 belydende lidmate einde 1958 tot 121 einde 2014), Burgersdorp (481 tot 131), Aliwal-Noord (347 tot 157), Dordrecht (156 tot 36), Barkly-Oos (131 tot 27), Steynsburg (375 tot 42), Venterstad (182 tot 62), Maclear/Elliot (131 tot 58) en Molteno (108 tot 31). 

Die Gereformeerde kerk Hofmeyr het in 1914 van Steynsburg afgestig en vyf jaar later was hier 125 lidmate. ’n Beskeie kerkie is gebou en in stand gehou. Nadat die gemeente se lidmaattal tot net agt gedaal het weens die ontvolking (in werklikheid ontblanking) van die Noordoos-Kaap, het die kerkraad in 1995 besluit om te ontbind en weer ’n wyk van Steynsburg te word. Die kerkgebou in Piet Retiefstraat is verkoop, maar die geskiedkundige meublement het behoue gebly, want dis hergebruik in die kerkgebou op Bredasdorp, waar die Gereformeerde kerk Agulhas in 2006 tot stand gekom het.

Omdat die gemeente altyd klein was, kon hy in sy meer as 80 jaar lange bestaan nooit ’n eie predikant beroep nie. Die volgende predikante het verantwoordelikheid vir Hofmeyr aanvaar naas hul pligte in hul eie gemeente (tussen hakies aangedui):




</doc>
<doc id="105001" url="https://af.wikipedia.org/wiki?curid=105001" title="2010 Australiese Grand Prix">
2010 Australiese Grand Prix

Die 2010 Formule Een Australiese Grand Prix is op 28 Maart 2010 in Melbourne, Australië, gehou. Dit was die tweede wedren van die kampioenskapseisoen en is deur Jenson Button in sy McLaren-Mercedes gewen.


</doc>
<doc id="105002" url="https://af.wikipedia.org/wiki?curid=105002" title="Jonah Lomu">
Jonah Lomu

Jonah Tali Lomu (12 Mei 1975 – 18 November 2015) was ’n Nieu-Seelandse rugbyspeler van Tongaanse herkoms. Hy het sy land in 63 toetse verteenwoordig. Oor hom is gesê dat hy die eerste ware globale rugbysuperster was en dat hy ’n enorme invloed op die spel gehad het. Hy is op 9 Oktober 2007 in die Internasionale Rugbyheldesaal opgeneem en op 24 Oktober 2011 in die IRR Heldesaal. Hy het tydens die Rugbywêreldbeker 1995 en Rugbywêreldbeker 1999 vir Nieu-Seeland uitgedraf.

Lomu het ’n nieroorplanting ondergaan in 2004, maar het daarna weer rugby gespeel. Hy is op 40-jarige ouderdom skielik aan nierversaking in Auckland, Nieu-Seeland, oorlede.

Ten spyte van net twee toetse vir die All Black gespeel het, was Lomu in die groep ingesluit vir die Rugbywêreldbeker 1995 in Suid-Afrika. Lomu het sewe drieë gekry in vyf wedstryde, twee in die eerste wedstryd teen Ierland in Johannesburg, 'n drieë in die kwarteindronde teen Skotland by Loftus Versfeld en vier drieë in die halfeindstryd teen Engeland by Nuwelandstadion.

In 1996 het Lomu getrou met die Suid-Afrikaanse Tanya Rutter en hulle het vier jaar lank in Nieu-Seeland gewoon voor hul skeiding. Hy het in Augustus 2003 met sy tweede vrou, Fiona, in 'n geheime seremonie op Waiheke eiland getroud. Hy het 'n week later 'n fees op die eiland gehou.




</doc>
<doc id="105004" url="https://af.wikipedia.org/wiki?curid=105004" title="Gereformeerde kerk Pretoria-Brooklyn">
Gereformeerde kerk Pretoria-Brooklyn

Die Gereformeerde kerk Pretoria-Brooklyn is die oudste gemeente in die Gereformeerde Kerke van Suid-Afrika se Klassis Oostelike Pretoria. Die gemeente se lidmate bestaan onder andere uit studente van die Universiteit van Pretoria.

Die gemeente het in 1949 van Pretoria-Oos afgestig, wat in 1930 as die tweede Gereformeerde kerk in Pretoria van GK Pretoria afgestig het. Die afstigting was nie sonder slag of stoot verloop nie. Dit was toe die agste Gereformeerde gemeente wat in Pretoria tot stand gekom het sedert die stigting van GK Pretoria (“oom Paul se kerk”) 90 jaar tevore. Vanweë die snelle ooswaartse uitbreiding van Pretoria het die lidmaattal van Pretoria-Oos so toegeneem dat afstigting onvermydelik geword het. 

Soos te wagte, was daar aanvanklik heelwat teenkanting en is die aksie op verskillende kerkraadsvergaderings ter tafel geneem voor eindelik ooreengekom kon word dat die nuwe gemeente gestig kon word. 
Uiteindelik is op ’n gemeentevergadering op hierdie dag, goedgekeur dat die nuwe gemeente afgestig word. Ongelukkig is dr. P.J.S. de Klerk, predikant van Pretoria-Oos, toe juis na die Teologiese Skool as professor beroep. Onder sy bekwame leiding het die afstigting goed verloop. 

Op die stigtingsvergadering, vandag presies 70 jaar gelede, is die grense vasgestel. Dit het die Jakarandastad se destyds oostelike woongebiede ingesluit: Brooklyn, Nieu-Muckleneuk, Waterkloof, Menlopark, Lynnwood, Hatfield, Colbyn, Queenswood (later aan GK Innesdal afgestaan), Silverton en dan die plattelandse gebied tot teen die grense van Erasmus (Bronkhorstspruit) en Delmas. 
Die lidmaattal van die gemeente was ongeveer 750, van wie 630 belydende lidmate was. Hierby was ook die koshuisstudente van die universiteit ingesluit, wat toe nog nie soveel was dat dit die samestelling van die nuwe gemeente eiesoortig gemaak het soos later die geval geword het nie. 

Die nuwe gemeente was sterk en lewenskragtig, maar die lidmate was oor ’n wye gebied versprei. Onder die seënende hand van die Here het die jong gemeente vinnig gegroei sodat verskeie ander gemeentes afgestig moes word. Toe die kwessie van die naam vir die gemeente op die stigtingsvergadering te berde kom, is vanweë al die uitlopende menings besluit om die saak te laat tot ’n latere geleentheid. 
Op aandrang van dr. De Klerk is besluit om voorlopig saam met Pretoria-Oos dienste te hou tot minstens 10 April 1949, wanneer hy uit die gemeente sou vertrek. Ook die katkisasiewerk en jeugbearbeiding sou voorlopig nie geskei word nie. ’n Bruidskat van R5 000 is by die afstigting aan die gemeente geskenk. 

Die kerkraad het ’n vergadering vir Sondag 3 April belê om ’n predikant te beroep. Teen hierdie “oorhaastige” optrede is beswaar gemaak. Nogtans is voortgegaan en is ds. G.C.P. van der Vyver van GK Innesdal as eerste predikant van die gemeente beroep. Hy het die beroep opgevolg en is op Sondag 9 Julie 1949 is as eerste predikant in die gemeente bevestig. Toe kon die werk in die gemeente selfstandig voortgesit word. 

Aanvanklik is Pretoria-Brooklyn se eredienste in die Universiteit van Pretoria se chemiesaal gehou en katkisasieklasse in die Laerskool Pretoria-Oos, maar kort ná afstigting het die kerkraad begin beplan vir hul eie kerkgebou. Die argiteksfirma Woudstra en De Ridder is aangestel met Johan de Ridder, lidmaat van die Gereformeerde Kerk, as ontwerper, die eerste van vele Dopperkerke wat hy sou ontwerp. Hy was 'n diaken van die Gereformeerde kerk Pretoria-Oos (voor Pretoria-Sunnyside afgestig is, en J. Woudstra van Pretoria-Brooklyn]]. G.S. de Plaats is aangestel as bouaannemer. Ook hy was 'n lidmaat van Pretoria-Brooklyn.

Dr. G.C.P. van der Vyver het die kerkgebou se hoeksteen op 25 Augustus 1951 gelê en ’n jaar later, op 9 Augustus 1952, is die kerk ingewy. Die ontwerp was sy tyd ver vooruit en het later neerslag gevind in nie net De Ridder se kerkontwerpe nie, maar ook in dié van talle ander argitekte van Afrikaanse kerkgeboue. Die teëldak is besonder hoog en aan drie kante is groot, geboë vensters met treffende groen glas-in-lood.

Die gebou het 430 munisipale sitplekke en het ongeveer £18 400 gekos met die orrel uitgesluit. Van buite, so het 'n naamlose medewerker in die GKSA se "Almanak" van 1953 geskryf, gee die gebou die indruk van deftige eenvoud vanweë die vier skerplynige gewels wat uitloop op die toringspits bo-op die dak. (Daar is geen kloktoring nie.) Die argitekte se idee was dat die uitwendige van die gebou 'n skerp heenwysing hemelwaarts moes wees.

Ook die binnekant van die gebou gee die indruk van deftige eenvoud. Die preekstoel, ouderling- en diakenbanke is op 'n lae platform aangebring. So het die ouderlinge 'n onbelemmerde uitsig oor die gemeente. Hulle kan dus sien wie in die kerk is en wie nie. Die Nagmaal word op dié platform bedien. 'n Deel van die ruim konsistorie kan met 'n skuifdeur afgesonder word vir katkisasiedoeleindes. Langs die konsistorie is 'n klein kombuis gebou met die oog op die verskaffing van verversings. Die banke, preekstoel en paneelwerk agter die kerkraadsbanke en preektsoel is van mvulihout. Die naamlose medewerker in die "Almanak" skryf: "Meesterlik is daarin geslaag om 'n atmosfeer van rustigheid in die gebou te skep."

Die orrel is verskaf deur die Suid-Afrikaanse Orrelbouers, maar 'n ruk nadat die kerk voltooi is, geïnstalleer. Die susters van die gemeente het ywerig gewerk om dit af te betaal.

Die volgende stap was die bou van die B.R. Kruger-gedenksaal langs die kerk in 1970. Die plan is geteken deur die argitekte Kestin en Vennote en die bouaannemer was Gerrie Venter. Omstreeks 1995 is ’n moederskamer in die kerk aangebring.

Weens die ingrypende demografiese veranderings in die woonstelgebiede van Arcadia en Sunnyside het die gemeentes Pretoria-Oos en -Sunnyside (wat in 1958 van Pretoria-Oos afgestig het) in 2003 deel geword van Pretoria-Brooklyn. Pretoria-Oos se kerk in Troyestraat, Sunnyside, ontwerp deur die Gereformeerde argitek Pieter Dykstra, word steeds gebruik vir eredienste vir lidmate wat inwoners is van bejaardesorgsentrums in die stad, soos Nebohof, Karmel en die Residentia-stigting. Teen 2017 was die ou Pretoria-Sunnyside-kerk die New Life City Church onder prof. Derrick Mashau, nadat vroeër dienste daarin gehou is vir nie=Afrikaanssprekendes, onder toesig van Pretoria-Brooklyn. Laasgenoemde se kerkgebou is geleë by Duxburyweg 174, Hillcrest.

Voor die eenwording van 2003 het Pretoria-Brooklyn 752 belydende en 96 dooplidmate gehad en die drie gemeentes saam onderskeidelik 1 309 en 156. Einde 2014 het die belydende lidmate in Pretoria-Brooklyn 718 getel en die dooplidmate 125. 'n Jaar later het dit afgeneem tot onderskeidelik 685 en 113.






</doc>
<doc id="105006" url="https://af.wikipedia.org/wiki?curid=105006" title="Assimilasie (taalkunde)">
Assimilasie (taalkunde)

Assimilasie is 'n fonologiese proses waarby 'n klanksegment (in die reël 'n medeklinker) gedeeltelik of volledig verbind, of klanksgewys gelykgemaak, word tot 'n naburige klank, gewoonlik met die uiteindelike (opsionele) verlies van een van die twee klanke.

Hierdie proses kan mens sowel sinchroon (direk, tydens spraak) as diachroon (as die definitiewe resultaat van 'n historiese ontwikkeling) beskou. Die teenoorgestelde proses van assimilasie word dissimilasie genoem.

Konkreet kan assimilasie gedefinieer word op basis van enkele onderskeidings: "lokale assimilasie" teenoor "harmonie"; "progressiewe" teenoor "regressiewe assimilasie"; en "totale assimilasie" teenoor "gedeeldelike assimilasie." Twee ietwat meer aparte (en meer omstrede) verskynsels is "wederkerige assimilasie" en "sandhi."

In die eerste instansie word deur taalkundiges die onderskeid getref tussen meer "lokale assimilasie" of "kontakassimilasie" enersyds, en "lang-afstandsassimilasie" of "harmonie" andersyds.


Die woord "skilpad" stam vanuit die Nederlandse schildpad wat bestaan uit die stamwoorde schild, wat 'n beskermingsplaat is, en -pad, Nederlands vir padda. 'n "Schildpad" is dus 'n padda met 'n skild op sy rug. In Afrikaans het die "d"" van skild" deur 'n proses van assimilasie weggeval.

Die woord oomblik," wat 'n kort tydstip aandui, stam uit die Middelnederlandse ogenblik, wat saamgestel is uit die stamwoorde ogen (wat "oë" beteken) en blik "(in die sin van "kyk")." Die korrekte Afrikaanse spelling sou dus eerder oënblik in plaas van oomblik wees. Die proses van assimilasie waardeur hierdie word oomblik geword het, het egter reeds al in die Nederlandse volksmond sover terug as 1638 ontstaan. Deur assimilasie is die n van ogenblik in die volkstaal, verander tot m. Met verdere wegval van die intervokaliese g ontstaan oomblik".



</doc>
<doc id="105007" url="https://af.wikipedia.org/wiki?curid=105007" title="Beata Szydło">
Beata Szydło

Beata Maria Szydło [ˈʃɨdwɔ] (gebore op 15 April 1963 in Oświęcim as "Beata Maria Kusińska") is 'n Poolse politikus van die nasionaal-konserwatiewe party Prawo i Sprawiedliwość (PiS, "Reg en Geregtigheid") wat tussen 16 November 2015 en 8 Desember 2017 die amp van eerste minister van die Republiek Pole beklee het.

Sy was reeds vanaf 2007 in die Vde, VIde, VIIde en huidige VIIIste parlementstermyn 'n afgevaardigde in die Poolse parlement, die Sejm.

Van 1998 tot 2005 was sy burgemeester van Brzeszcze.


</doc>
<doc id="105009" url="https://af.wikipedia.org/wiki?curid=105009" title="Sentrale Volksmonumentekomitee">
Sentrale Volksmonumentekomitee

Die Sentrale Volksmonumentekomitee (SVK) was 'n komitee wat op 4 April 1931 in Bloemfontein op die been gebring is. Sy hoofdoel was om 'n nasionale gedenkteken vir die Voortrekker-eeufees in 1938 op te rig en hom vir die oprigting van ander volksmonumente te beywer. Die komitee was vir die oprigting van verskeie monumente in Suid-Afrika verantwoordelik, onder meer die Voortrekkermonument in Pretoria en die Bloedriviermonument naby Newcastle.

Die SVK se eerste taak was die oprigting van die Voortrekkermonument in Pretoria. Die hoogtepunte van sy werksaamhede was: die onthulling van die Bloedriviermonument (16 Desember 1947), die inwyding van die Voortrekkermonument in Pretoria (16 Desember 1949), die onthulling van die Voortrekkermonument in Pietermaritzburg (6 April 1962) en die onthulling van die Voortrekkermonument by Winburg (10 Oktober 1968).

Die SVK het op 21 November 1968 ontbind.


</doc>
<doc id="105013" url="https://af.wikipedia.org/wiki?curid=105013" title="Bas van der Vlies">
Bas van der Vlies

Bastiaan Johannis (Bas) van der Vlies (gebore 29 Junie 1942 in Sliedrecht) is 'n voormalige Nederlandse politikus van die Staatkundig Gereformeerde Party. Van der Vlies was 'n parlementslid van 10 Junie 1981 tot 17 Junie 2010. Hy was ook beide die parlementêre leier en partyleier van 22 Mei 1986 tot 10 Mei 2010.

Van der Vlies het 'n graad in waterboukunde aan die Tegnische Universiteit Delft verwerf. Hy was 'n wiskunde-onderwyser voordat hy 'n politikus geword het.

Die "Orde van die Nederlandse Leeu" is op 29 April 1994 aan hom toegeken en hy ontvang die "Orde van Oranje-Nassau" op 16 Junie 2010.



</doc>
<doc id="105014" url="https://af.wikipedia.org/wiki?curid=105014" title="Honingfontein">
Honingfontein

Honingfontein is 'n klein nedersetting in Makhado Plaaslike Munisipaliteit in Limpopoprovinsie van Suid-Afrika.



</doc>
<doc id="105015" url="https://af.wikipedia.org/wiki?curid=105015" title="Tiyani">
Tiyani

Tiyani is 'n nedersetting geleë op die oewer van die Middel-Letabadam in die Hlanganani-Distrik van die voormalige Gazankulu tuisland. Dit vorm tans deel van die Makhado Plaaslike Munisipaliteit in die Vhembe-distriksmunisipaliteit van die Limpopoprovinsie van Suid-Afrika.



</doc>
<doc id="105016" url="https://af.wikipedia.org/wiki?curid=105016" title="Tshitale">
Tshitale

Tshitale is 'n nedersetting in die Makhado Plaaslike Munisipaliteit in die Vhembe-distriksmunisipaliteit van die Limpopoprovinsie van Suid-Afrika.



</doc>
<doc id="105017" url="https://af.wikipedia.org/wiki?curid=105017" title="Tshikota">
Tshikota

Tshikota is 'n nedersetting in die Makhado Plaaslike Munisipaliteit in die Vhembe-distriksmunisipaliteit van die Limpopoprovinsie van Suid-Afrika.



</doc>
<doc id="105018" url="https://af.wikipedia.org/wiki?curid=105018" title="Imperial Airways">
Imperial Airways

Imperial Airways was 'n Britse kommersiële lugredery wat tussen 1924 en 1939 bestaan het en baanbrekerswerk gedoen het met die instelling van lugroetes tussen die Verenigde Koninkryk en bestemmings in vastelandse Europa asook die Britse Ryk soos Suid-Afrika, Indië en die Verre Ooste, insluitende Malaya en Hong Kong. In Oseanië is vennootskappe aangegaan met twee plaaslike lugdienste, Qantas (Queensland and Northern Territory Aerial Services Ltd) in Australië en TEAL (Tasman Empire Airways Ltd) in Nieu-Seeland.

In 1939 is Imperial Airways saamgesmelt met British Overseas Airways Corporation (BOAC) wat op sy beurt met British European Airways Corporation saamgesmelt is om die nuwe lugredery British Airways te vorm.

Met die stigting van Imperial Airways het die Britse regering in 1924 die Hambling-komitee se aanbevelings oor die toekoms van Britse lugdienste geïmplementeer. Die lugredery is op 31 Maart geïnkorporeer met die doel om 'n kommersiële Britse lugvaartbedryf te vestig, met 'n vloot van vliegtuie wat van bestaande lugrederye soos The Instone Airline Limited, The Daimler Airway, Handley Page Transport Limited en British Marine Air Navigation Co Ltd (wat destyds 'n vliegbootdiens tussen Southampton en die Kanaaleiland Guernsey bedryf het) oorgeneem is. Dié lugrederye is almal saamgesmelt tot Imperial Airways.

Met Croydon-lughawe in Suid-Londen as sy hoofbasis het Imperial Airways regeringsubsidies ter waarde van £1 miljoen ontvang wat oor 'n tydperk van tien jaar uitbetaal is met die voorwaarde dat lugroetes na bestemmings in die Britse Ryk ingestel moes word - na Suid-Afrika, Indië en uiteindelik ook Australië, aanvanklik veral om lugpos te vervoer. Sir Eric Geddes is as voorsitter aangestel.

Imperial Airways se vloot het aanvanklik uit drie Handley Page W.8bs, twee Supermarine Sea Eagles, een Vickers Vimy Commercial en sewe DH34s bestaan. Dit was almal eenvoudige vliegtuie wat gebruik kon word om Europese roetes na Parys, Zürich, Basel, Amsterdam, Hannover en Berlyn te bedien.

Die eerste vlug is op 26 April met 'n DeHavilland DH34 vanuit Croydon na Parys se Le Bourget-lughawe onderneem, met kaptein H.S. Robertson as vlieënier. Vanaf 3 Mei is daaglikse vlugte vanuit Croydon op die roetes na Brussel en Keulen aangebied. Die roete Londen (Croydon)-Amsterdam-Hannover-Berlyn is in samewerking met die Duitse lugredery Deutsche Aero-Lloyd AG vanaf 2 Junie op weekdae bedien, terwyl drie vlugte per week op die roete Londen (Croydon)-Parys-Basel-Zürich vanaf 17 Junie aangebied is.


</doc>
<doc id="105019" url="https://af.wikipedia.org/wiki?curid=105019" title="Vuwani">
Vuwani

Vuwani is 'n nedersetting in die Makhado Plaaslike Munisipaliteit in die Vhembe-distriksmunisipaliteit van die Limpopoprovinsie van Suid-Afrika.



</doc>
<doc id="105020" url="https://af.wikipedia.org/wiki?curid=105020" title="Nyavani">
Nyavani

Nyavani is 'n klein nedersetting geleë langs R81-pad na Punda Maria in die Nasionale Krugerwildtuin. Die naaste dorpe aan Nyavani is Malamulele en Thohoyandou. Nyavani ressorteer onder die Thulamela Plaaslike Munisipaliteit van Limpopoprovinsie in Suid-Afrika.



</doc>
<doc id="105021" url="https://af.wikipedia.org/wiki?curid=105021" title="Shigalo">
Shigalo

Shigalo is 'n nedersetting in die Thulamela Plaaslike Munisipaliteit in die Vhembe-distriksmunisipaliteit van die Limpopoprovinsie van Suid-Afrika. Dit is geleë langs R81-pad na Punda Maria in die Nasionale Krugerwildtuin.



</doc>
<doc id="105022" url="https://af.wikipedia.org/wiki?curid=105022" title="Sibasa">
Sibasa

Sibasa is 'n dorp in die Limpopoprovinsie van Suid-Afrika en die voormalige hoofsetel van die Venda tuisland.

Na Venda se onafhanklikheidsverklaring in 1979, is die hoofstad en parlement na Thohoyandou verskuif.



</doc>
<doc id="105023" url="https://af.wikipedia.org/wiki?curid=105023" title="Makwarela">
Makwarela

Makwarela is 'n nedersetting in die Thulamela Plaaslike Munisipaliteit van Vhembe-distriksmunisipaliteit in die Limpopoprovinsie van Suid-Afrika.



</doc>
<doc id="105024" url="https://af.wikipedia.org/wiki?curid=105024" title="Makumeke">
Makumeke

Makumeke is 'n nedersetting in die Thulamela Plaaslike Munisipaliteit van Vhembe-distriksmunisipaliteit in die Limpopoprovinsie van Suid-Afrika.



</doc>
<doc id="105025" url="https://af.wikipedia.org/wiki?curid=105025" title="Maranzhe">
Maranzhe

Maranzhe is 'n nedersetting in die Thulamela Plaaslike Munisipaliteit van Vhembe-distriksmunisipaliteit in die Limpopoprovinsie van Suid-Afrika.



</doc>
<doc id="105027" url="https://af.wikipedia.org/wiki?curid=105027" title="Lwamondo">
Lwamondo

Lwamondo is 'n nedersetting in die Thulamela Plaaslike Munisipaliteit van Vhembe-distriksmunisipaliteit in die Limpopoprovinsie van Suid-Afrika.



</doc>
<doc id="105028" url="https://af.wikipedia.org/wiki?curid=105028" title="Green Farm, Limpopo">
Green Farm, Limpopo

Green Farm is 'n nedersetting in die Thulamela Plaaslike Munisipaliteit van Vhembe-distriksmunisipaliteit in die Limpopoprovinsie van Suid-Afrika.



</doc>
<doc id="105029" url="https://af.wikipedia.org/wiki?curid=105029" title="Duthuni">
Duthuni

Duthuni is 'n nedersetting in die Thulamela Plaaslike Munisipaliteit van Vhembe-distriksmunisipaliteit in die Limpopoprovinsie van Suid-Afrika.



</doc>
<doc id="105030" url="https://af.wikipedia.org/wiki?curid=105030" title="Malamulele">
Malamulele

Malamulele is 'n dorp in die Thulamela Plaaslike Munisipaliteit van Vhembe-distriksmunisipaliteit in die Limpopoprovinsie van Suid-Afrika.



</doc>
<doc id="105031" url="https://af.wikipedia.org/wiki?curid=105031" title="Gereformeerde kerk Brakpan-Suid">
Gereformeerde kerk Brakpan-Suid

Die Gereformeerde kerk Brakpan-Suid was van 1979 tot 2013 die tweede gemeente van die Gereformeerde Kerk op die Oos-Randse dorp Brakpan toe dit saamgesmelt het met die gemeente Brakpan, wat in 1926 van Germiston afgestig het.

Die gemeente Brakpan-Suid het op 24 Junie 1979 van Brakpan afgestig. Dr. Jan en Maritha Visser was die eerste leraarspaar. Aanvanklik is die skoolsaal van die Laerskool Harmonie gehuur om die gemeente voorlopig te huisves. Intussen het die gemeente beplan om ’n kerkgebou op te rig op ’n stuk grond in Dalpark wat ten bedrae van R40 000 aangekoop is. Die eerste fase was die beplanning van ’n pastorie en ’n saal, en dan ’n tweede fase wat uit die oprigting van ’n kerkgebou sou bestaan. Die gemeente sou eienaar-bouer wees met diaken Andries Swart as bouaannemer.

Eers kon die gemeente hul eerste erediens in die nuwe saal- en katkisasieklaskompleks hou, terwyl langsaan ’n pragtige nuwe pastorie gepryk het by Magnoliastraat 18, Dalpark. Collin Laubscher, ’n plaaslike skrynwerker, het die preekstoel gebou met latere byvoeging deur Charles Hamm. In 1988 is ’n kerkorreltjie bekom wat geskenk is deur suster A. Swart, wat voldoende was vir die grootte van die kerkgebou. Mettertyd het die gemeente gewoond geraak aan die saal en dus besluit dat dit goed genoeg aan die behoeftes voldoen het; daarom is besluit om nie die onkoste van ’n kerkgebou aan te gaan nie. Die kerkraad het toe besluit om liewer nog ’n saal te bou vir gemeentelike aktiwiteite. Dit is aangebou teen ’n skamele R75 000. Eindelik is die toring aangebring met sy kruis-simboliek.

Einde 1997 het Brakpan-Suid 173 belydende en 64 dooplidmate oorgehad en die moedergemeente onderskeidelik 257 en 80. Dit was dan ook die enigste twee gemeentes van dié kerkverband wat hier tot stand gekom het. Vier jaar later, einde 2001, het Brakpan-Suid 168 belydende en 57 dooplidmate gehad en die moedergemeente onderskeidelik 218 en 51. In 2013 het die twee gemeentes saamgesmelt en einde 2014 het die belydende lidmate 351 getel en die dooplidmate 79. Dieselfde het in Benoni en op Springs gebeur waar die twee Gereformeerde gemeentes in onderskeidelik 2009 en 2013 ook een geword het.




</doc>
<doc id="105032" url="https://af.wikipedia.org/wiki?curid=105032" title="Gereformeerde kerk Brakpan">
Gereformeerde kerk Brakpan

Die Gereformeerde kerk Brakpan was van 1926 tot 1979 en weer vanaf 2013 die enigste gemeente van die Gereformeerde Kerk op die Oos-Randse dorp Brakpan. In die tussentyd was daar ook ’n gemeente Brakpan-Suid, wat van die eerste gemeente afgestig het en eindelik weer by haar ingelyf is.

Die gemeente Brakpan is in 1926 op ’n gemeentevergadering van Germiston afgestig. Op Saterdag 10 Julie 1926, op die eerste kerkraadsvergadering bestaande uit vier ouderlinge en drie diakens, is ’n kerkboufonds gestig. Intussen is eredienste in die saal van die NG gemeente Brakpan gehou. Kort daarna, op 26 Augustus daardie jaar, het die kerkraad besluit om twee erwe teen £80 elk van die Kompanjie Brakpandorp te koop. Presies ’n dag en 'n jaar later (27 Augustus 1927) het die gemeente besluit om tot kerkbou oor te gaan. P. Vorster, ’n lidmaat van die gemeente, se tender vir £1 055 is aanvaar en elke lidmaat moes binne ses maande £10 vir die boufonds bymekaarmaak.

Ds. P.J.S. de Klerk, die gemeente se eerste leraar (in kombinasie met die moedergemeente), het die hoeksteen op Sondag 16 Oktober 1927 gelê. Sowat 20 jaar lank het die ou kerk die gemeente gehuisves, maar mettertyd het dit te klein geword. Omstreeks die eeufees van die Gereformeerde Kerk in 1959 het dit byvoorbeeld uit sowat 600 belydende en 430 dooplidmate bestaan. In die nadraai van die Tweede Wêreldoorlog, toe boubeperkings gegeld het, het die kerkraad op 14 November 1946 om ’n boupermit aansoek gedoen. Dr. S.J. van der Walt het daarna op 1 Mei 1948 die hoeksteen van die nuwe kerk gelê. Die argitek was weer ’n Gereformeerde lidmaat, J.J. Vorster, siviele ingenieur van Brakpan se stadsraad. Die bouaannemer, eweneens ’n plaaslike lidmaat, was A. Boot.

Op 7 Mei 1949 het die gemeente van die ou na die nuwe kerkgebou gestap om dit amptelik in gebruik te neem. ’n Statebybel en ’n Afrikaanse Bybel is die vier straatblokke saamgedra na die nuwe gebou op die hoek van Bekker- en Schuttestraat, genoem na ds. J.A. Schutte, die gemeente se eerste voltydse leraar. Hy het ook in die stadsraad gedien en is daarom vernoem.

Die kerkgebou word vandag nog gebruik tesame met Brakpan-Suid se kerk by Magnoliastraat 19. Dit bied sitplek aan sowat 400 kerkgangers en het ’n pragtige pyporrel.





</doc>
<doc id="105034" url="https://af.wikipedia.org/wiki?curid=105034" title="Namibiese Universiteit van Wetenskap en Tegnologie">
Namibiese Universiteit van Wetenskap en Tegnologie

Die Namibiese Universiteit van Wetenskap en Tegnologie (NUST) is ’n instelling vir tersiêre opleiding in Namibië. In 2015 was die studentetal sowat 13 000.

Die NUST het in 1985 in Windhoek in die destydse Suidwes-Afrika ontstaan as ’n tegnikon, die benaming wat in Suid-Afrika vir soortgelyke instellings gebruik is. Dié tegnikon het naas die Akademie bestaan, wat gerig was op akademiese opleiding. Ná die gebied se onafhanklikwording in 1990 het die eerste president, Sam Nujoma, ’n kommissie aangestel om ondersoek in te stel na naskoolse opleiding in Namibië. Gevolglik is besluit dat die Akademie herdoop moes word tot die Universiteit van Namibië (Unam) terwyl die tegnikon die Politegnikum van Namibië (Polytechnic of Namibia) sou word. In 1999 het ’n naamsverandering van die politegnikum die eerste keer ter sprake gekom.

In 2012 het die kabinet besluit om voort te gaan met die verandering, in Maart 2015 is die nodige wetgewing deurgevoer en van 16 November 2015 staan die instelling amptelik bekend as die Namibiese Universiteit vir Wetenskap en Tegnologie, waarvan die Engelse afkorting NSUT is. Die naamsverandering het na raming sowat R25 miljoen gekos. Aanvanklik sou die kursusse dieselfde bly en die personeel ook dieselfde betrekkings beklee. Die jare lange rektor is Tjama Tjivikua.




</doc>
<doc id="105038" url="https://af.wikipedia.org/wiki?curid=105038" title="Milvus">
Milvus

Milvus is 'n genus van roofvoëls in die familie van Ouwêreldse aasvoëls ("Accipitridae") en die subfamilie "Milvinae". Die genus is vir die eerste keer in 1799 deur Lacépède wetenskaplik beskryf.

Die genus bestaan uit die volgende spesies:



</doc>
<doc id="105042" url="https://af.wikipedia.org/wiki?curid=105042" title="Rooiwou">
Rooiwou

Die rooiwou is 'n medium-groot roofvoël in die familie van Ouwêreldse aasvoëls ("Accipitridae"). Die voëls kom oor die hele Europa en in Noordwes-Afrika voor.

Volwasse voëls is ongeveer 62 sentimeter groot, 750 tot 1000 gram swaar en het 'n spanwydte van ongeveer 160 cm. Hulle lyk baie soos die bruinjakkalsvoël, maar die rooiwou is rooier en het 'n diep gevurkte stert. Die spesie word hiervolgens van die nou verwante swartwou onderskei, wat nie 'n diep gevurkte stert het nie.

Die rooiwou jag op klein en middelgroot soogdiere en voëls, groot insekte, maar kan ook prooi van ander roofvoëls afrokkel. Daarnaas is hulle aasvreters. Hulle het 'n voorkeur vir halfoop landskappe, waar in oop gebiede gejag, en in bosagtige gedeeltes gebroei word.

Die voëls lê twee tot ses eiers op 'n slag. Die rooiwou is deels 'n trekvoël en kom as broeier oor groot dele van Sentraal- en Suid-Europa voor. Groot bevolkings word veral in Duitsland en Frankryk aangetref. Duitsland huisves 30% van Europa se totale broeipopulasie. Daarbenewens word broeiende rooiwoue ook in aangetref in Spanje, Portugal, Italië, Switserland, Oostenryk, Pole, die Baltiese state, Wes-Rusland, Hongarye, Slowakye, Tsjeggië, Roemenië, Bulgarye, die Kaukasus, Wit-Rusland, die lande van die voormalige Joego-Slawië en Noord-Afrika. In Skandinawië is die spesie tot Suid-Swede en die eiland Gotland beperk. Die spesie is in die 1990's suksesvol in Engeland, Skotland en Ierland hervestig.

Daar is twee subspesies:



</doc>
<doc id="105046" url="https://af.wikipedia.org/wiki?curid=105046" title="Gereformeerde kerk Boksburg">
Gereformeerde kerk Boksburg

Die Gereformeerde kerk Boksburg is die oudste gemeente van die Gereformeerde Kerke in Suid-Afrika in die Oos-Randse stad Boksburg. Naas dié gemeente is daar ook Boksburg-Suid, wat in 1969 gestig het. 

Aan die einde van die 19de eeu het baie mense van elders in die land na die Witwatersrand verhuis op soek na ’n beter heenkome, onder wie ook lidmate van die Gereformeerde Kerk. So het die eerste twee kerke van dié kerkverband, Johannesburg en Krugersdorp, albei in 1896 tot stand gekom. In die daaropvolgende nege jaar het Johannesburg ook die hele Oos-Rand tot selfs by Delmas ingesluit, tot Germiston in 1905 van Johannesburg afgestig het. Die eerste NG gemeente aan die Oos-Rand, Boksburg, is reeds in 1890 gestig en die tweede, Germiston, in 1899. Albei dié gemeentes bestaan nie meer nie. 

Aanvanklik het Boksburg deel van Germiston gevorm, die teenoorgestelde van die geval met die NG gemeentes. Eers op 24 Mei 1936 het die Gereformeerde kerk Boksburg van Germiston afgestig en selfstandig geword. Binne die kort bestek van vier jaar het die getal Gereformeerde kerke aan die Oos-Rand vermeerder van twee (Brakpan is in 1926 gestig) tot sewe, want in 1935 is (3) Benoni en (4) Springs afgestig, toe (5) Boksburg in 1936, (6) Delmas in 1938 en (7) Alberton in 1939.

Verskillende dienste is in die gebied gehou en mettertyd ook ál meer op Boksburg self. Eers is die eredienste waargeneem in die plaaslike kerksaal van die Nederduitsch Hervormde Kerk en later in ’n skoolsaal. Die eerste kerkgebou is in Derde Straat opgerig, maar nadat dit te klein geword het, is die tweede in Agtste Straat gebou. Eindelik is dié gebou verkoop en ’n derde kerk in 1952 in gebruik geneem nadat ds. B.J. de Klerk die hoeksteen op 4 Februarie 1950 gelê het. Die argitek was Bastiaan Boot en die bouaannemer P.R. de Jager.

Met die Gereformeerde Kerk se eeufees in 1959 het Boksburg 506 belydende en 347 dooplidmate gehad. Einde 1997 was dit onderskeidelik 485 en 177, terwyl Boksburg-Suid se getalle onderskeidelik 284 en 129 was. Einde 2014 was Boksburg se getalle 309 en 63 en Boksburg-Suid s'n 229 en 58. Drie jaar later het dit afgeneem tot 253 en 52 en 206 en 48.





</doc>
<doc id="105047" url="https://af.wikipedia.org/wiki?curid=105047" title="Gereformeerde kerk Boksburg-Suid">
Gereformeerde kerk Boksburg-Suid

Die Gereformeerde kerk Boksburg-Suid is die tweede gemeente van die Gereformeerde Kerke in Suid-Afrika in die Oos-Randse stad Boksburg naas die moedergemeente, wat in 1936 as die vyfde gemeente van dié kerkverband in dié gebied afgestig het, en wel van die Germiston, die oudste Gereformeerde kerk aan die Oos-Rand (1905).

Die gemeente het op 22 Junie 1969 van die gemeente Boksburg afgestig en aanvanklik is verskeie sale gebruik vir die gemeente se eredienste en byeenkomste. Op die tweede kerkraadsvergadering, 7 Augustus 1969, het die kerkraad die eiendomskommissie opdrag gegee om die moontlikheid van ’n geskikte standplaas vir kerkbou te ondersoek. Nadat onderhandelings met ’n plaaslike myn misluk het, het die kerkraad ’n erf van die stadsraad aangekoop in Libradene. ’n Boukommissie is benoem, wie se taak dit was om planne voor te lê. Die gevolg was die oprigting van ’n doeltreffende gebou wat op 27 September 1975 in gebruik geneem is. Dié gebou het ’n hol, skerp toring gehad, maar omdat gevrees is dit sou omval weens roesprobleme, is dit later vervang. Jare lank het die kerkklok in ’n pakkamer bly lê, maar in 1999 is dit opnuut geïnstalleer in ’n toring wat ’n lidmaat geskenk het. So kon die klok sedert 17 Junie 1999 weer lui.

Met die Gereformeerde Kerk se eeufees in 1959 het die moedergemeente Boksburg 506 belydende en 347 dooplidmate gehad. Einde 1997 was dit onderskeidelik 485 en 177, terwyl Boksburg-Suid se getalle onderskeidelik 284 en 129 was. Einde 2014 was Boksburg se getalle 309 en 63 en Boksburg-Suid s'n 229 en 58.





</doc>
<doc id="105048" url="https://af.wikipedia.org/wiki?curid=105048" title="Gereformeerde kerk Brackenhof">
Gereformeerde kerk Brackenhof

Die Gereformeerde kerk Brackenhof is ’n gemeente van die Gereformeerde Kerke van Suid-Afrika in die suide van die Randse dorp Alberton. Dit het op 24 Augustus 1996 tot stand gekom deur die samesmelting van die gemeentes Eikenhof (1946) en Brackenhurst (1982). 

Die behoefte aan ’n derde Gereformeerde kerk op Alberton is aan die begin van die 1980's gevoel. In Mei 1982 het die Gereformeerde kerk Brackenhurst van Alberton-Wes (1966) afgestig nadat die moedergemeente Alberton reeds in 1939 as die sewende gemeente aan die Oos-Rand gestig is. Die nuwe gemeente Brackenhurst het eers kerk gehou in die saal van die Laerskool Willem Cruywagen (later herdoop tot die Laerskool Orion), terwyl die kerkraad onderhandel het oor ’n geskikte terrein vir die oprigting van ’n kerkgebou.

Bouwerk aan die siersteenkerk het in die tweede helfte van 1983 begin. Die argitek was Albert Monteith en die bouaannemer Capital Civil Building Constructors. Die totale boukoste het sowat R450 000 beloop. Die hoeksteen is op 18 Maart 1984 gelê en van 16 tot 18 November 1984 is die kerkgebou feestelik in gebruik geneem. Die siersteengebou is veeldoelig ontwerp, want die kerkruimte en -kantoor, saalkompleks en kombuisgeriewe is alles onder een dak. Net ’n gordyn skei die kerkgedeelte en saal wat oopgetrek kan word wanneer meer plek benodig word. Die kerkruimte bied sitplek aan 450 mense. Aan die suidekant van die kerkgebou is klaskamers vir kategese-onderrig, ’n integrale deel van die kerkkompleks.

Nadat Brackenhurst en Eikenhof saamgesmelt het, is Eikenhof se klein pyporrel oorgeplaas na die Brackenhurst-kerk, waarin die saamgestelde gemeente sedertdien aanbid. ’n Jaar of wat ná die samestelling het Brackenhof 396 belydende ’n 154 dooplidmate gehad, maar einde 2014 het dit afgeneem tot onderskeidelik 186 en 39. In die Gereformeerde Kerk se eeufeesjaar (1959) het Eikenhof, destydse die negende oudste Gereformeerde kerk aan die Oos-Rand, se belydende lidmate 93 getel en die dooplidmate 34. In 1995 het Eikenhof se belydende lidmate 194 en die dooplidmate 69 getel en Brackenhurst s'n onderskeidelik 319 en 152.







</doc>
<doc id="105049" url="https://af.wikipedia.org/wiki?curid=105049" title="Gereformeerde kerk Eikenhof">
Gereformeerde kerk Eikenhof

Die Gereformeerde kerk Eikenhof was ’n gemeente van die Gereformeerde Kerke van Suid-Afrika suidwes van die Randse dorp Alberton. Dit is in 1946 gestig, maar het op 24 Augustus 1996 ophou bestaan toe dit saamgesmelt het met Gereformeerde kerk Brackenhurst (gestig in 1982) en die verenigde gemeente Brackenhof geword het. 

Nadat Brackenhurst en Eikenhof saamgesmelt het, is Eikenhof se klein pyporrel oorgeplaas na die Brackenhurst-kerk, waarin die saamgestelde gemeente sedertdien aanbid. ’n Jaar of wat ná die samestelling het Brackenhof 396 belydende ’n 154 dooplidmate gehad, maar einde 2014 het dit afgeneem tot onderskeidelik 186 en 39. In die Gereformeerde Kerk se eeufeesjaar (1959) het Eikenhof, destydse die negende oudste Gereformeerde kerk aan die Oos-Rand, se belydende lidmate 93 getel en die dooplidmate 34.




</doc>
<doc id="105050" url="https://af.wikipedia.org/wiki?curid=105050" title="Jenisejrivier">
Jenisejrivier

Die Jenisejrivier (Russies: Енисей) is 'n rivier in Siberië, Rusland. Dit is die vyfde langste rivier ter wêreld en is deel van die grootste rivierstelsel wat in die Arktiese Oseaan vloei. Die rivier is effens korter as die Mississippirivier, maar dra 1,5 keer die hoeveelheid water. Dit ontspring in Mongolië en volg 'n noordelike rigting na die Karasee.


</doc>
<doc id="105051" url="https://af.wikipedia.org/wiki?curid=105051" title="Gereformeerde kerk Brackenhurst">
Gereformeerde kerk Brackenhurst

Die Gereformeerde kerk Brackenhurst was ’n gemeente van die Gereformeerde Kerke van Suid-Afrika in die suide van die Randse dorp Alberton. Dit het op 24 Augustus 1996 ophou bestaan ná samesmelting met Eikenhof (1946) om Brackenhof te vorm. 

Die behoefte aan ’n derde Gereformeerde kerk op Alberton is aan die begin van die 1980's gevoel. In Mei 1982 het Brackenhurst van Alberton-Wes (1966) afgestig nadat die moedergemeente Alberton reeds in 1939 as die sewende gemeente aan die Oos-Rand gestig is. Die nuwe gemeente Brackenhurst het eers kerk gehou in die saal van die Laerskool Willem Cruywagen (later herdoop tot die Laerskool Orion), terwyl die kerkraad onderhandel het oor ’n geskikte terrein vir die oprigting van ’n kerkgebou.

Bouwerk aan die siersteenkerk het in die tweede helfte van 1983 begin. Die argitek was Albert Monteith en die bouaannemer Capital Civil Building Constructors. Die totale boukoste het sowat R450 000 beloop. Die hoeksteen is op 18 Maart 1984 gelê en van 16 tot 18 November 1984 is die kerkgebou feestelik in gebruik geneem. Dié siersteengebou is veeldoelig ontwerp, want die kerkruimte en -kantoor, saalkompleks en kombuisgeriewe is alles onder een dak. Net ’n gordyn skei die kerkgedeelte en saal wat oopgetrek kan word wanneer meer plek benodig word. Die kerkruimte bied sitplek aan 450 mense. Aan die suidekant van die kerkgebou is klaskamers vir kategese-onderrig, ’n integrale deel van die kerkkompleks.

Nadat Brackenhurst en Eikenhof saamgesmelt het, is Eikenhof se klein pyporrel oorgeplaas na die Brackenhurst-kerk, waarin die saamgestelde gemeente sedertdien aanbid. ’n Jaar of wat ná die samestelling het Brackenhof 396 belydende ’n 154 dooplidmate gehad, maar einde 2014 het dit afgeneem tot onderskeidelik 186 en 39. In die Gereformeerde Kerk se eeufeesjaar (1959) het Eikenhof, destydse die negende oudste Gereformeerde kerk aan die Oos-Rand, se belydende lidmate 93 getel en die dooplidmate 34.

Brackenhurst het in sy hele 14 jaar lange bestaan net een predikant gehad.



</doc>
<doc id="105052" url="https://af.wikipedia.org/wiki?curid=105052" title="Gereformeerde kerk Alberton">
Gereformeerde kerk Alberton

Die Gereformeerde kerk Alberton is die oudste gemeente van die Gereformeerde Kerke van Suid-Afrika op die Randse dorp Alberton. 

Alberton is op 9 Desember 1939 van Germiston (1905) afgestig as die sewende Gereformeerde kerk aan die Oos-Rand. Dit was die vyfde kerk wat tussen 1935 en 1939 in dié gebied afgestig is. Van die eerste inwoners van die dorp Alberton was ook lidmate van die Gereformeerde Kerk. Reeds van 1904 af het hulle na Germiston gereis om daar kerk by te woon. Intussen moes hulle plaaslik onderling kerk en Bybelstudie aan ouderlinge se huis hou. Op 11 Junie 1927 het die Albertonse lidmate met die goedkeuring van Germiston se kerkraad ’n sinkkerkie van die plaaslike NG moedergemeente bekom. 

In 1940 het Alberton in ’n kombinasie met Vereeniging gevorm. Ses en ’n half jaar ná die gemeente se stigting, in Mei 1946, besluit die kerkraad van Alberton die tyd is geleë vir die oprigting van ’n nuwe kerk. Die huidige perseel in Parklandslaan is in November 1946 gekoop vir £1 600. Die hoeksteen van die nuwe kerkgebou is op 5 Junie 1948 gelê en die kerk op 2 Julie 1949 amptelik in gebruik geneem. Weens probleme met boupermitte in die jare net ná die Tweede Wêreldoorlog het die kerkraad besluit om self as boukontrakteur op te tree en sake so te bespoedig, hoewel die hoeksteen Fritz Broers as bouaannemer meld. Tot vandag is min veranderings nog aan die kerkgebou, ontwerp deur die argiteksfirma Verhoef, Smit en Viljoen, aangebring. Opknapping aan die binnekant van die kerk is wel aangebring, onder meer nuwe matte en bankstoffering.

Die gemeente gebruik nou (2018) nog ’n meganiese pyporrel wat in 1963 geïnstalleer is en wat die uitgediende Hammond- elektriese orrel vervang het. Destyds het dié nuwe orrel R6 450 gekos. Omdat dit so groot is, moes dit op die galery agter die preekstoel ingebou word. Amper 10 jaar nadat dit geïnstalleer is, het die pedale (om geen ooglopende rede nie) begin vashaak. ’n Staalstruktuur moes toe aangebring word om die galery se houtvloer te stut en so is dié probleem opgelos.

’n Kerksaal is langs die kerkgebou gebou en in 1975 in gebruik geneem.

In die eeufeesjaar van die Gereformeerde Kerk (1959) het Alberton en Eikenhof saam 551 belydende lidmate gehad. Einde 2014 het die belydende lidmate van Alberton, Alberton-Wes en Brackenhof saam 653 getel, van wie net 178 in hierdie gemeente was. Einde 2017 het dit verder afgeneem tot 126, met net 12 dooplidmate.





</doc>
<doc id="105053" url="https://af.wikipedia.org/wiki?curid=105053" title="Gereformeerde kerk Alberton-Wes">
Gereformeerde kerk Alberton-Wes

Die Gereformeerde kerk Alberton-Wes is een van drie gemeentes van die Gereformeerde Kerke van Suid-Afrika op die Randse dorp Alberton. Die Gereformeerde kerk Alberton is op 9 Desember 1939 van Germiston afgestig terwyl Brackenhof in 1996 ontstaan het uit ’n samesmelting van Eikenhof (1946) en Brackenhurst (1982). In die eeufeesjaar van die Gereformeerde Kerk (1959) het Alberton en Eikenhof saam 551 belydende lidmate gehad. Einde 2014 het die belydende lidmate van Alberton, Alberton-Wes en Brackenhof saam 653 getel, van wie 289 (sowat 45 persent) lidmate van Alberton-Wes was.

Vanweë die snelle uitbreiding van die dorp Alberton is besluit ’n tweede gemeente moes gestig word. Op 26 Junie 1966 stig Alberton-Wes af. Eers is eredienste in ’n skoolsaal gehou en die kerkraad besluit om te wag met bouwerk aan ’n eie kerk tot die boufonds op R10 000 staan. Einde 1969 is dié mylpaal bereik. Lidmate het self die bouwerk onderneem en die kerkgebou is op 2 Mei 1970 in gebruik geneem nadat ds. F.J. van Deventer die hoeksteen tydens dieselfde geleentheid onthul het. 

Die gemeente se eerste predikant, van 1967 tot 1970, was ds.Frikkie van Deventer. Hy is later na Middelburg, Kaap beroep en toe na Germiston. Hy is oorlede op 17 September 2011. Sy weduwee, Annamarie, is 'n talentvolle skilder en pianis. Hul tweede seun, Frederik, is tans jeugleraar van Linden. Ds. Van Deventer se opvolger was ds. (Mooi) Hennie Coetzee. Hy was met Wouda van der Walt getroud. Wouda was die Afrikaanse omroeper Johannes van der Walt se dogter. Hennie en Wouda het later 'n beroep na Magol aanvaar.





</doc>
<doc id="105056" url="https://af.wikipedia.org/wiki?curid=105056" title="Siekte">
Siekte

'n Siekte is 'n skadelike fisiese of psigiese afwyking van 'n organisme. Meer spesifiek, dit is 'n ontwrigting van die homeostase, die selfregulerende proses waardeur biologiese stelsels hulle stabiliteit bewaar deur by omstandighede aan te pas. Dit gaan dikwels met simptome gepaard wat die mediese toestand verklap.

Siektes veroorsaak meestal pyn, ongemak of 'n abnormale toestand. Dit kan deur genesing gevolg word, moontlik na behandeling, maar kan ook tot 'n gestremdheid of die dood lei. Voorkoming is gewoonlik beter as behandeling.

Voorbeelde van algemene siektes is griep en virusinfeksies van die lugweë. Algemene dodelike siektes is kanker en kardiovaskulêre siektes.

Gegewe die baie verskillende siektes is dit nie altyd moontlik om 'n duidelike onderskeid tussen siekte en gesondheid te tref nie. Daar is ook 'n kulturele sy, wat in die gewoontes en medikasie wat 'n samelewing gebruik bespeur kan word.

Die invloed van siektes is nie tot individue en hul onmiddellike omgewing beperk nie, maar het 'n groot rol in die geskiedenis van die mensdom gespeel. Volgens die historikus McNeill, selfs 'n sentrale rol.

Patologie is die studie waarbinne die verskillende stadia van siektes ondersoek word. So is etiologie die leer van die oorsake wat die ontwikkeling van siektes beskryf.


</doc>
<doc id="105057" url="https://af.wikipedia.org/wiki?curid=105057" title="Gereformeerde kerk Germiston">
Gereformeerde kerk Germiston

Die Gereformeerde kerk Germiston was die oudste gemeente van die Gereformeerde Kerke van Suid-Afrika aan die Oos-Rand en die tweede oudste aan die Witwatersrand, naas Krugersdorp (1896). Johannesburg is ook in 1896 gestig, maar bestaan nie meer nie. Germiston het op 30 Junie 2019 ontbind.

Die Gereformeerde kerk Germiston is op 12 Mei 1905 gestig. Eers het lidmate byeengekom in ’n gebou met ’n sinkdak wat in 1909 in Middelstraat teen ’n koste van £400 opgerig is. Dié gebou is tot 1933 gebruik, maar het mettertyd te klein geword. Blykbaar het geen foto daarvan behoue gebly nie.

Vroeg in die dertigerjare het die kerkraad drie standplase in Joubert- en Scottstraat met ’n woning daarop aangekoop. Dié huis is in ’n pastorie omskep. Intussen het bouwerk begin aan die kerk, wat in 1933 voltooi is. Die argitek was Pieter Dykstra, 'n lidmaat van die Gereformeerde Kerk wat vir talle Dopperkerke verantwoordelik was. In die 1950's het die kerkraad ’n saal langs die tweede kerk gebou en dit die Postma-saal genoem. In die sewentigerjare het die staat die gemeente in kennis gestel dat die grond waarop die kerkgebou en kerksaal gestaan het, benodig word vir uitbreiding aan die Willem Cruywagen-hospitaal. Die kerkperseel is onteien en ’n nuwe perseel in Piercelaan in die woonbuurt Parkhill Gardens aan die gemeente gegee. 

’n Moderne kerkkompleks van siersteen met ’n kerkgebou, saal en katkisasielokale is hier opgerig en in 1977 in gebruik geneem. Die argitek was Renier Roos. Die bouaannemer was Willem Joubert van Genrec en Pieter Visagie die projekbestuurder. Langs die preekstoel is ’n betonkruis gebou wat van die vloer tot aan die plafon strek en waarvan die dwarsbalk verleg is om die kerkgebou reg rondom te versterk. Die simboliek van dié kruis is dat die evangelie van die kruis die gemeente omarm.

Die gemeente se oorspronklike, Hollandse Kanselbybel word in ’n kas in die liturgiese ruimte bewaar. Dié Bybel is tussen die rommel van die Joubertstraat-kerk gekry. ’n Lidmaat, Willem Joubert, het dit gekoop om die gemeente se geldnood te help verlig. Hy het dit laat restoureer en in die glaskas voor in die nuwe kerk geplaas, maar dit behoort steeds aan die Joubert-familie.





</doc>
<doc id="105059" url="https://af.wikipedia.org/wiki?curid=105059" title="Gereformeerde kerk Wepener">
Gereformeerde kerk Wepener

Die Gereformeerde kerk Wepener was ’n klein gemeente van die Gereformeerde Kerke van Suid-Afrika op die Oos-Vrystaatse dorp Wepener. 

Omdat die lidmate gedurende die gemeente se hele bestaan van 1897 tot 1954 deurgaans min was, was Wepener dikwels in kombinasie met ander gemeente, soos Ladybrand. Die ou kerkgebou is later gesloop. Wepener bestaan wel nog voort as ’n wyk van Ladybrand. Vir plaaslike dienste is ’n kerkie van die Presbiteriaanse Kerk gekoop.

In 1934, toe die Gereformeerde Kerk in Suid-Afrika sy 75-jarige bestaan gevier het, het Wepener 26 belydende en 21 dooplidmate gehad en was dit die kleinste van die 25 gemeentes in die Algemene Vergadering van die OVS (destyds was daar in dié provinsie nie klassise nie). In 1947, die jaar waarin die gemeente 50 jaar oud geword het en toe dit deel was van Klassis Reddersburg, was hier 30 belydende en 11 dooplidmate. Die totaal van 41 lede was amper twee keer minder as dié van die naaskleinste gemeente, Thaba 'Nchu, se 73. Eindelik, in die laaste jaar van sy bestaan (1954), was hier 13 belydende en sewe dooplidmate. In die voorafgaande jaar het ses lidmate met attestate vertrek, drie het hul gemeenskap met die GKSA opgesê en een belydende lidmaat is oorlede, maar nie een het belydenis afgelê, met attestaat oorgekom of is opgeneem uit ander kerke nie.





</doc>
<doc id="105060" url="https://af.wikipedia.org/wiki?curid=105060" title="Gereformeerde kerk Paulpietersburg">
Gereformeerde kerk Paulpietersburg

Die Gereformeerde kerk Paulpietersburg was ’n gemeente van die Gereformeerde Kerke in Suid-Afrika op KwaZulu-Natalse dorp Paulpietersburg.

Omdat die gemeente van sy stigting in 1899 tot sy ontbinding in 1951 altyd klein was, het hy ’n noue verbintenis met die Piet Retief gehad. So was Paulpietersburg van 1916 tot 1950 tydens die bediening van sewe agtereenvolgende leraars in kombinasie met Piet Retief. Daar was ’n eie kerkgeboutjie op die dorp, wat vandag (2017) nog staan. Omstreeks 1940 het die lidmate sowat 50 getel. Kerklik het die gemeente, soos Vryheid destyds, onder Transvaal geval omdat die dorp deel was van die Nieuwe Republiek.





</doc>
<doc id="105061" url="https://af.wikipedia.org/wiki?curid=105061" title="Soerarivier">
Soerarivier

Die Soera (Russies:Сура́) is ’n rivier in die Europese deel van Rusland en 'n regtersytak van die Wolga. Dit is 841 km lank.


</doc>
<doc id="105062" url="https://af.wikipedia.org/wiki?curid=105062" title="Wetloegarivier">
Wetloegarivier

Die Wetloega (Russies: Ветлу́га) is 'n rivier in die Europese deel van Rusland en 'n linkersytak van die Wolga. Dit is 889 km lank en is bevaarbaar.


</doc>
<doc id="105063" url="https://af.wikipedia.org/wiki?curid=105063" title="Gereformeerde kerk Usakos">
Gereformeerde kerk Usakos

Die Gereformeerde kerk Usakos was ’n gemeente van die Gereformeerde Kerk in Suidwes-Afrika.

Van sy stigting op 14 November 1953, as die negende gemeente van die Gereformeerde Kerk in Suidwes-Afrika, tot die afstigting van Walvisbaai in 1956 het dié kortstondige gemeente bekendgestaan as Usakos-Walvisbaai. Einde 1958 het Usakos net 55 belydende lidmate gehad en Walvisbaai 27, maar twee jaar later het Usakos ontbind en Walvisbaai bly voortbestaan. 

Usakos was dekades lank die middelpunt van die spoorweë in SWA met al die meganiese werkswinkels ens. daar. Dus was daar 'n behoefte aan 'n selfstandige gemeente. Kort ná die gemeente se stigting is die spoorweë se aktiwiteite geskuif na Walvisbaai en Windhoek, wat die gemeente laat doodloop het.

Sedert die stigting van Okahandja in 1978 was Usakos ’n deel van dié gemeente, tesame met Omaruru en Karibib, waar van 1972 tot 1982 die gemeente Erongo bestaan het. In 2014 is Usakos se sowat 20 lidmate deel van die Gereformeerde kerk Hentiesbaai.




</doc>
<doc id="105064" url="https://af.wikipedia.org/wiki?curid=105064" title="Samararivier">
Samararivier

Die Samara (Russies: Сама́ра) is ’n 594 km lange rivier in die Europese deel van Rusland. Die stad Samara is by die samevloei van die Wolga- en Samarariviere geleë.


</doc>
<doc id="105065" url="https://af.wikipedia.org/wiki?curid=105065" title="Swijagarivier">
Swijagarivier

Die Swijaga (Russies: Свияга) is 'n rivier in die Oeljanofsk-oblast en Tartarstan in Rusland en 'n regtersytak van die Wolga. Dit is 375 km lank.


</doc>
<doc id="105066" url="https://af.wikipedia.org/wiki?curid=105066" title="Kazankarivier">
Kazankarivier

Die Kazanka (Russies: Каза́нка) is 'n rivier in die Republiek van Tartarstan in Rusland en 'n linkersytak van die Wolga. Dit is 142 km lank.


</doc>
<doc id="105067" url="https://af.wikipedia.org/wiki?curid=105067" title="Gereformeerde kerk Bitterwater">
Gereformeerde kerk Bitterwater

Die Gereformeerde kerk Bitterwater was ’n gemeente van die Gereformeerde Kerke in Suidwes-Afrika met sy middelpunt blykbaar op die gelyknamige plaas suidoos van Windhoek en noordoos van Dordabis.

Die gemeente is in 1935 gestig in die distrik Windhoek as die vierde Gereformeerde kerk in Suidwes-Afrika, net vyf jaar ná die eerste, Gobabis. Omstreeks 1958 het Bitterwater net 14 belydende, 13 dooplidmate en ses huisgesinne gehad. In 1964 het die gemeente ontbind en die lidmate blykbaar ingeskakel by die Gereformeerde kerk Windhoek, wat in 1937 gestig is.





</doc>
<doc id="105068" url="https://af.wikipedia.org/wiki?curid=105068" title="Gereformeerde kerk Bethanie">
Gereformeerde kerk Bethanie

Die Gereformeerde kerk Bethanie was ’n gemeente van die Gereformeerde Kerk in Suidwes-Afrika met sy middelpunt op die dorpie Bethanie.

Die gemeente is in 1969 gestig, maar drie jaar later het die lidmate net 25 getel. In 1975 is Bethanie ontbind en sedertdien val die dorpie binne die grense van die gemeente Keetmanshoop.




</doc>
<doc id="105069" url="https://af.wikipedia.org/wiki?curid=105069" title="Gereformeerde kerk Kamanjab">
Gereformeerde kerk Kamanjab

Die Gereformeerde kerk Kamanjab was ’n gemeente van die Gereformeerde Kerk in Suidwes-Afrika met sy middelpunt op die dorpie Kamanjab in die afgeleë noordweste van dié mandaatgebied.

Buiten dat die gemeente in 1969 gestig is en in 1977 ontbind het, maak die beskikbare bronne net melding daarvan dat dit deur die predikant van Outjo bedien is. Kamanjab het blykbaar ontstaan met die verdeling van die Gereformeerde kerk Outjo-Wes (in 1955 gestig as Vanjaarsveld) in Biermanskool en Kamanjab.




</doc>
<doc id="105072" url="https://af.wikipedia.org/wiki?curid=105072" title="Gereformeerde kerk Erongo">
Gereformeerde kerk Erongo

Die Gereformeerde kerk Erongo was ’n gemeente van die Gereformeerde Kerk in Suidwes-Afrika wat die dorpies Usakos, Omaruru, Karibib en Uis ingesluit het.

Die beskikbare bron meld niks oor dié gemeente nie, buiten dat die lidmate op en om bogenoemde dorpe gewoon het en dat in 1972 gestig is en in 1982 ontbind het. Met sowat 60 lidmate (in 1978 was hier 56 belydende en 36 dooplidmate) was dit indertyd die tweede kleinste gemeente in die Klassis Etosha, waartoe die noordelike gemeentes in Suidwes-Afrika behoort het. Die suidelike gemeentes het tot die Klassis Nossob behoort.



</doc>
<doc id="105073" url="https://af.wikipedia.org/wiki?curid=105073" title="Kamarivier">
Kamarivier

Die Kama (Russies: река́ Ка́ма) is 'n groot rivier in die Noord-Europese deel van Rusland en die langste linkersytak van die Wolga. Dit is 1 805 km lank.


</doc>
<doc id="105075" url="https://af.wikipedia.org/wiki?curid=105075" title="Simptoom">
Simptoom

'n Simptoom is 'n kenmerk of klagte wat met 'n bepaalde siekte geassosieer word. Die beskrywing van simptome is belangrik om 'n korrekte diagnose te kan maak. Voorbeelde van simptome sluit in: hoes, koors, inflammasie, keelpyn, spierpyn en koppyn.

Simptome kan akuut (kort van duur) of chronies (lang van duur — maande tot jare) wees. Seker siektes kan net simptomaties behandel word, wat die aandoening meer draaglik vir die pasiënt maak.

Voorbeelde van diagnose na gelang van die simptome:


</doc>
<doc id="105076" url="https://af.wikipedia.org/wiki?curid=105076" title="Gereformeerde kerk Oshakati">
Gereformeerde kerk Oshakati

Die Gereformeerde kerk Oshakati was ’n gemeente van die Gereformeerde Kerke in Suidwes-Afrika wat die dorpe Ruacana, Opuwa en Ondangwa asook die hoofdorp, Oshakati, ingesluit het.

Die Gereformeerde kerk Oshakati is in 1988 gestig en het in 1990, toe Suid-Afrika sy troepe aan die onafhanklike Namibië onttrek het, ontbind. Dit het die onderskeiding dat dit die gemeente is met die kortste bestaan in die Gereformeerde Kerke se geskiedenis. Nietemin is in sy kort bestaansgeskiedenis ’n kerk op die hoek van Kanniedood- en Kremetartstraat, Oshakati, gebou. Die enigste predikant, van 1988 tot 1989, was ds. J.L. van der Linde, wat sy hele bediening van 1984 tot 1997 in Suidwes-Afrika/Namibië deurgebring het. Nadat die gemeente ontbind het, is Tsumeb se leraar verantwoordelik vir die bearbeiding van die lidmate in die omgewing van Oshakati. 

Die NG Kerk se gemeente Verre-Noord, ook op Oshakati, is in 1970 gestig, later by Tsumeb ingelyf, maar in die 21ste eeu opnuut gestig.




</doc>
<doc id="105077" url="https://af.wikipedia.org/wiki?curid=105077" title="Gereformeerde kerk Rundu">
Gereformeerde kerk Rundu

Die Gereformeerde kerk Rundu was ’n gemeente van die Gereformeerde Kerke in Namibië met sy middelpunt op die dorp Rundu.

Die gemeente is in 1988 tydens die doodsnikke van die Grensoorlog gestig en het lidmate in die Wes-Caprivi en Kavango bedien. Anders as Gereformeerde kerk Oshakati wat in 1988 gestig, maar reeds in 1990 ontbind het, het Rundu uitgehou tot 1993. Albei gemeentes se lidmaattal was tussen 50 en 60. Rundu val sedert ontbinding onder die Gereformeerde kerk Grootfontein.




</doc>
<doc id="105082" url="https://af.wikipedia.org/wiki?curid=105082" title="August Oetker">
August Oetker

Dr. August Oetker (1862–1918) was 'n Duitse uitvinder van bakpoeier.

In 1891 het Oetker die "Aschoffsche Apotheke" in Bielefeld gekoop en 'n bakmiddel ontwikkel. Die bakmiddel is ontwerp om 'n suksesvolle bakproses te verseker. Voor Oetker het Justus von Liebig en sy Amerikaanse student, Eben Horsford, reeds bakpoeier ontdek. Oetker het privaat huishoudings geteiken, terwyl Horsford se teikenmark bakkerye was.
Van 1893 het hy sy uitvindsel onder die naam "Backin" bemark, waardeur die fondasie van sy maatskappy, genaamd "Oetker-Gruppe", gelê is. Die maatskappy gebruik steeds dieselfde resep vir die vervaardiging van bakpoeier. Op 21 September 1903 het Oetker aansoek gedoen vir 'n patent vir sy proses vir die vervaardiging van 'n houbare bakpoeier of "gereed om te bak"-meel.

Slagspreuk: ""Ein heller Kopf nimmt stets Oetker"" ("'n Slimkop gebruik altyd Oetker").



</doc>
<doc id="105086" url="https://af.wikipedia.org/wiki?curid=105086" title="Wesel (dier)">
Wesel (dier)

'n Wesel ("Mustela nivalis") is 'n klein karnivoriese roofdier. Dit is die kleinste roofsoogdier ter wêreld. 'n Wyfie weeg slegs 35 gram, selfs ligter as 'n veldmuis.

Wesels het 'n lang, dun liggaampie met kort pootjies. Die volwasse dier is ongeveer 4 tot 5 sentimeter dik en 16,5 tot 24 sentimeter lank. Die stert is ongeveer 6 sentimeter lank. Die wyfies is ietwat kleiner as die mannetjies. Dié wat in die suide van Europa voorkom is groter as dié in die noorde. Hulle grootte wissel verder van streek tot streek.
Die diertjies het 'n rooierige tot kastaiingbruin rugkant en 'n wit onderkant. In die noorde word hulle (gedeeltelik) wit in die winter. Die wit pels dien as kamoeflering teen die sneeu.
Wesels vreet muise, konyne, voëls, eiers, klein reptiele, paddas en insekte. Meeste van hulle prooi is groter as hulself. Hulle eet ongeveer 'n derde van hul liggaamsgewig aan voedsel elke dag. Hulle moet daagliks voed om nie van hongersnood om te kom nie.

Die eerste werpsel word in April en Mei, na 'n draagtyd van 34 tot 37 dae, gebore. As daar genoeg voedsel is, word 'n tweede werpsel in Julie of Augustus gebore. Die werpsel bestaan uit een tot ses kleintjies. Die kleintjies se ogies gaan na vier weke oop, en na 'n verdere drie tot vier weke word hulle gespeen. As die kleintjies agt weke oud is, kan hulle al goed jag.

Ná 40 tot 45 weke verlaat die kleintjies hul moeder om 'n eie territorium te soek. Die diere is na 5 tot 7 maande geslagsryp. Hulle word in die wildernis 'n maksimum van drie jaar oud, maar kan in gevangenisskap tot 50 jaar oud word.

Daar word oor die algemeen tussen twee subspesies onderskei:

Die twee subspesies verskil in liggaamsbou, velkleur, gedrag en voortplanting. Hulle kan egter met mekaar kruis en vrugbare kleintjies voortbring.



</doc>
<doc id="105087" url="https://af.wikipedia.org/wiki?curid=105087" title="Wesel">
Wesel

Wesel kan na een van die volgende verwys:



</doc>
<doc id="105089" url="https://af.wikipedia.org/wiki?curid=105089" title="Abu Bakr Effendi">
Abu Bakr Effendi

Abu Bakr Effendi (1814, Shehrizur – 29 Junie 1880) was een van die skoliere wat 'n groot impak op die Islamietse godsdiens in Suid-Afrika sowel as die Afrikaanse taal gehad het. Sheikh Abu Bakr Effendi was 'n Ottomaanse regter wat in 1862 deur die Ottomaanse Sultan Abdülmecid I op versoek van die Britse koningin Victoria na die Kaap van Goeie Hoop gestuur is om die Moslem Kaapse Maleier-gemeenskap op te voed.

Sjeg Abu Bakr Effendi was ’n gesiene en geleerde Moslem-Koerd van Turkye, wat in 1814 in die Ottomaans Turkse provinsie Sherizur gebore is. Sy vader was Molla Omar Al- Baghdadi, ’n Ottomaanse goewerneur, wat tydens ’n opstand van Koerdiese inwoners gesterf het.

Abu Bakr is ’n Saiid, ’n direkte afstammeling van die profeet Mohammed.

Sy studies is aan die Madressa wat deur sy voorsaat Emir Suleyman vir die mense van die area gestig is, waarna hy verder studeer in Erzurum, Istanbul en Mecca. Omstreeks 1860 is hy in Turkye in ’n twis gewikkel met die Turkse regering oor staatsgrond waarop hy aanspraak gemaak het. Terselfdertyd is die Maleiers in die Kaap in die sogenaamde “Khalifa”-stryd met die Britse regering aan die Kaap gewikkel. Hierdie twis het gehandel oor die toepassing van die profeet Mohammed se reinigingswette en het selfs burgerlike oproer veroorsaak. Die Britse regering het toe navraag gedoen van die Turkse regering of daar nie van hulle godsdiensleiers was wat die Moslems aan die Kaap kon adviseer nie. Vir die Turkse regering was dit ’n gulde geleentheid om van Abu Bakr ontslae te raak en hulle stuur hom as staatsondersteunde missionaris na die Kaap.

Hy kom in 1862 aan die Kaap aan en stig in dieselfde jaar die Moslem Theological School, waarvan die voertaal Afrikaans was. Ander imams in die Kaap was hoofsaaklik van die Shafi-skool, terwyl hy die eerste Hanafi imam was, wat sy aanvaarding in die gemeenskap erg bemoeilik. Hy is verantwoordelik vir die instelling van die fez (hoofbedekking) vir mans en die herinstelling van die hijab (gesigbedekking) vir vroue.

Sy eerste vrou is die blanke Rukea Maker, wat hy later verwerp. Een van sy kinders uit hierdie huwelik is die dogter Fahimah. Hy het daarna vyf kinders uit sy huwelik met Tohora Saban Cook, ’n niggie van die beroemde ontdekkingsreisiger kaptein James Cook. Hulle is die seuns Ahmad Ataullah, Hisham Nimatullah, Omar Jalaluddin, Muhammad Alaluddin en Hussain Fowzy. Sy seun Ahmad raak later in die Kaap in plaaslike politiek betrokke as hoof van die Cemetery Committee omdat die begraafplaas waarin sy vader begrawe is deur die plaaslike owerheid met sluiting bedreig is. Hy maak homself daarna verkiesbaar vir die Kaapse parlement, maar misluk in sy poging om die vereiste aantal stemme vir verkiesing te bekom nadat die owerheid hierdie vereiste verander het met die spesifieke oogmerk om sy verkiesing te dwarsboom.

Ahmad keer hierna terug na Turkye, waar hy as Ottomaans Turkse ambassadeur na Singapoer gestuur word, waar hy oorlede is. Abu Bakr Effendi is op 29 Junie 1880 oorlede aan malaria, wat hy waarskynlik tydens ’n besoek aan Mosambiek opgedoen het.

Van sy familie en hulle nageslag bly steeds in Suid-Afrika, maar sommiges het na sy dood na Turkye teruggekeer. Die huis waarin hy in die Bo-Kaap gewoon het, word later die Bo-Kaap Museum.

Om in die behoefte aan geskikte handboeke vir sy skool te voorsien verwerk Abu Bakr die "Bajaanmoeddien" (“Openbaringe van die geloof”), ’n rituele handleiding vir Moslems, uit die oorspronklike Arabies in Afrikaans, maar steeds in Arabiese skrif. Dit is die eerste publikasie wat Afrikaans as kultuurtaal gebruik, al was die bedoeling glad nie om Afrikaans te bevorder nie, maar wel die Islam. Die manuskrip van die “"Bajaanmoeddien"” is in 1869 voltooi, hoewel dele daarvan reeds lank voor hierdie tyd gekopieer en vryelik versprei is. In 1879 verskyn dit in Konstantinopel in Turkye in druk, uitgegee onder toesig en op koste van die Turkse Departement van Onderwys. Abu Bakr se seuns stig later in Port Elizabeth en Kimberley soortgelyke Moslemskole as die een in Kaapstad. Die een seun vertaal ’n Turkse regeringskoolboek oor die vernaamste pligte van Moslems in Afrikaans. Na die “"Bajaanmoeddien"” verskyn minstens sestig ander Afrikaanse werke in Arabiese skrif. Een was ’n handleiding vir kinders oor goeie maniere en ’n ander ’n vyftalige woordelys. Die Arabies-Afrikaanse literatuur ondervind sy vernaamste opgang van 1895 tot 1905, waarna produksie afneem en teen 1957 tot ’n stilstand kom. Vertalings is in hierdie tyd ook gemaak van die Koran, maar nie gedruk nie






</doc>
<doc id="105090" url="https://af.wikipedia.org/wiki?curid=105090" title="Gereformeerde kerk Kempton Park">
Gereformeerde kerk Kempton Park

Die Gereformeerde kerk Kempton Park is die oudste gemeente van die Gereformeerde Kerke in Suid-Afrika in die Oos-Randse stad Kempton Park.

Kempton Park is op 22 November 1947 van Benoni afgestig as die tiende gemeente in dié deel van die Witwatersrand, ruim 42 jaar ná die eerste Oos-Randse gemeente, Germiston, in 1905.

’n Lidmaat van die nuwe gemeente, Andries Haasbroek, was die bouaannemer van die indrukwekkende kerkgebou met sy granietvoorkoms wat Kempton Park se kerkraad teen ’n koste van £16 700 laat oprig het op die hoek van Monumentweg en Commissionerstraat. Die inwyding het plaasgevind op 28 November 1953. Mettertyd het dit in die gemeenskap begin bekendstaan as die "Stomptoringkerk". Nadat die gemeente die gebou verkoop en ’n nuwe opgerig het, het ’n kultuursentrum dit oorgeneem en dit die Bell Tower genoem.

Volgens oorlewering het 'n hele klomp babas se ouers hul doop uitgestel tot die groot geleentheid van die ingebruikneming. Die heel eerste dopeling in die nuwe kerk, Heibrie Wolmarans (gebore Van der Walt op 14 Oktober 1953), het in 2018, 60 jaar later, vertel: "Al die ouers en babas was voor die kansel en my ouers op die punt. Waar die dominee altyd van regs na links op die ry afgegaan het, het hy op hierdie dag glo van links na regs begin en so was ek eerste!"

Die nuwe kerk is geleë op die hoek van Highveldweg en Huggettstraat en op 19 Oktober 2003 ingewy. Bouwerk het in 1989 begin en dis teen ’n koste van R2,595m iljoen voltooi en kontant betaal. Die bouaannemers was Dirk Fivaz tesame met drie lidmate, Frans en Henk Duvenhage en Jacques Vorster. Die gebouekompleks se stewige fondament rus op 74 heipale. Terwyl bouwerk aan die gang was, het die gemeente die kerksaal, wat op 9 Oktober 1993 ingewy is, vir eredienste gebruik. Die katkisasielokale is in 1995 voltooi. Die pyporrel in die nuwe kerk het 1 473 pype. Dit kom uit die gebou van die NG gemeente Pretoria-Noord in Rachel de Beerstraat. Dit is daar geïnstalleer in 1968, maar die kerkgebou is gesloop nadat die gemeente by Floraunapark ingelyf is, wat toe Florauna geword het. Die destydse Suid-Afrikaanse Orrelbouers het dit van Pretoria na Kempton Park vervoer en geïnstalleer. Die orrel uit die betonkerk is eers van daar af in die saal van die gemeente se nuwe kerkkompleks ingebou waarin die gemeente kerk gehou het tot die nuwe kerkgebou in Oktober 2003 voltooi en in gebruik geneem is. Daarna het die Gereformeerde kerk George dit gekoop en in hul kerkgebou laat installeer om hul ou orrel uit die Gereformeerde kerk Petrusburg te vervang.

Toe die Gereformeerde kerk Kempton Park op 17 en 18 November 2007 sy 60-jarige bestaan vier, is vier hoekstene onthul wat die nuwe kerkkompleks voltooi. Daar is ’n replika van die vorige kerk se hoeksteen, een met die name van die predikante sedert 1947, nog een met die gegewens van die bouers van die nuwe kerk en ’n laaste ter herinnering aan die ingebruikneming van die nuwe kerk in 2003.

In 1966 het Kempton Park-Noord afgestig en uit dié dogtergemeente 10 jaar later Kempton Park-Mooifontein. In die Gereformeerde Kerk se eeufeesjaar (1959) het die moedergemeente 548 belydende lidmate en 403 dooplidmate gehad vir ’n sieletal van 951, die derde meeste aan die Oos-Rand. Einde 2014 het die drie gemeentes in Kempton Park se belydende lidmate 897 en die dooplidmate 151; dus ’n sieletal van 1 199, die meeste van al die dorpe en stede aan die Oos-Rand. 'n Vierde Kempton Parkse gemeente, Birchleigh, het in 1989 van Kempton Park-Mooifontein afgestig, maar aanhou om hul kerkgebou te gebruik en het blykbaar in 2000 weer deel van Mooifontein geword, want Birchleigh se twee en laaste predikant, ds. P.J. van Blerk (1991–2000), was net daarna tot 2005 aan Mooirivier verbonde. Die eerste, ds. J.P. van der Walt, het in 1989 van Mooifontein af oorgegaan na Birchleigh, maar reeds in 1991 na Durban vertrek.






</doc>
<doc id="105091" url="https://af.wikipedia.org/wiki?curid=105091" title="Gereformeerde kerk Birchleigh">
Gereformeerde kerk Birchleigh

Die Gereformeerde kerk Birchleigh was ’n gemeente van die Gereformeerde Kerke in Suid-Afrika in die Oos-Randse stad Kemptonpark.

Hoewel geen van die beskikbare bronne dit uitdruklik so stel nie, het Birchleigh blykbaar in 1989 afgestig van die jongste Gereformeerde kerk in Kempton Park, Kempton Park-Mooifontein, want Birchleigh se eerste leraar, ds. J.P. van der Walt, het in die stigtingsjaar van Kempton Park-Mooifontein af hierheen gekom. Hy het die volgende jaar vertrek en is opgevolg deur ds. P.J. de Klerk, wat hier gebly het tot 2000, toe hy medeleraar van Mooifontein geword het met die inlywing van Birchleigh by Mooifontein. Die gemeente het deurgaans Mooifontein se kerkgebou gedeel en sedert inlywing omsluit Mooifontein ook dié gebiede waaruit Birchleigh bestaan het. Naas Birchleigh, is dit Birchleigh-Noord, Norkem Park en Esselenpark. In die laaste jaar van sy bestaan, het Birchleigh 272 belydende en 91 dooplidmate gehad, vergeleke met Kempton Park-Mooifontein se 338 en 137.




</doc>
<doc id="105093" url="https://af.wikipedia.org/wiki?curid=105093" title="Gereformeerde kerk Kempton Park-Mooifontein">
Gereformeerde kerk Kempton Park-Mooifontein

Die Gereformeerde kerk Kempton Park-Mooifontein is die jongste van die drie gemeentes van die Gereformeerde Kerke in Suid-Afrika in die Oos-Randse stad Kempton Park.

’n Groep wyke het op 27 Februarie 1976 van die Kempton Park-Noord afgestig, wat op sy beurt in 1966 van die Kempton Park afgestig het. Dit was destyds ’n besonder groot gemeente en skoolsale was te klein om al die kerkgangers tydens eredienste te huisves. Dadelik het die kerkraad aan die werk gespring om ’n eie kerkgebou op te rig terwyl die gemeente intussen nog Kempton Park-Noord se kerk gebruik het. 

Victor Pieterson is as argitek aangestel en Jurgens Bouers (heel gepas) as bouaannemer. Die eerste slote is op ’n landbouhoewe gegrawe en op 7 April 1979 het ds. C.J. van Vuuren die gedenksteen onthul. ’n Lidmaat het ’n hek met ’n sewekandelaarpatroon vir die ingang na die perseel gemaak, maar dis skaars ’n jaar later gesteel en nie vervang nie.

Die voltooide kerk is plegtig ingewy op 12 Januarie 1980. Die ontwerp is eenvoudig en hoewel die muur bokant die ingang hoër gebou is om ’n toring voor te stel, is dit nie ’n toring in die ware sit van die woord nie. ’n Groot swaaideur van hout lei na die binneruim waar die preekstoel en Kanselbybel die fokuspunt is. ’n Moederskamer is nie gebou nie omdat die boukommissie gereken het moeders en hul kinders hoort binne-in die erediens.

Adelheid van Vuuren, ’n lidmaat, het die deur oopgesluit met die amptelike ingebruikneming en daarna het die gemeente met begeleiding deur orrel en trompet die voltooide gebou binnegegaan. Johanna Roets, een van die oudste lidmate, het ’n Kanselbybel aan die gemeente oorhandig. Die meganiese orrel is deur Fehrle en Roeleveld ontwerp. Later is by die kerkgebou ingebreek en die orrel so erg beskadig dat die herstelkoste drie keer meer as die aankoopprys was.

Einde 1997, toe Birchleigh, 'n dogtergemeente van Mooifontein, ook nog bestaan het, het dié twee gemeente saam 693 belydende lidmate gehad. ’n Jaar ná Birchleigh se inlywing, einde 2001, was Mooifontein se lidmaattal 611, maar in die daaropvolgende 13 jaar tot einde 2014 het dit afgeneem tot 330.





</doc>
<doc id="105094" url="https://af.wikipedia.org/wiki?curid=105094" title="Gereformeerde kerk Kempton Park-Noord">
Gereformeerde kerk Kempton Park-Noord

Die Gereformeerde kerk Kempton Park-Noord is een van drie gemeentes van die Gereformeerde Kerke in Suid-Afrika in die Oos-Randse stad Kempton Park.

Die gemeente het op 5 Februarie 1966 afgestig van die gemeente Kempton Park, wat reeds in die eeufeesjaar (1959) van die Gereformeerde Kerk ’n sieletal van 951 gehad het; dus die derde grootste Gereformeerde kerk aan die Oos-Rand. Binne 10 jaar het Kempton Park-Noord so gegroei dat Kempton Park-Mooifontein (1976) kon afstig, waaruit Birchleigh in 1989 tot stand gekom het. Laasgenoemde het egter in 2000 weer deel van Mooifontein geword.

Kempton Park-Noord het vier aangrensende erwe as bruidskat ontvang, maar dit was nie geskik vir kerkbou nie. ’n Sentraler geleë erf van 5 acre (sowat 2 hektaar) is toe vir dié doel aangekoop. Die argitek was ene Hartman (blykbaar B. De W. Hartman). Die bouaannemer, Gert Hendrik Petrus Opperman, het die gebou opgerig teen net R130 000 uit halwe gekapte stene, asbesstene, gekapte beton en glas. Die kerk en saal vorm ’n eenheid onder ’n plat dak met ’n geboë helling afloop van die 18 m hoë muur agter die preekstoel tot 4 m by die agterste muur. ’n Groot houtdeur van 14 x 3,5 m skei die kerk en saal.

Die kerkgebou is feestelik in gebruik geneem op 7 April 1971. Op 30 April die vorige jaar is ’n tender vir R10 260 van Oos-Randse Orrelbouers aanvaar vir die voorsiening van ’n orrel. Dit is op 23 Februarie 1973 met ’n gepaste program in gebruik geneem.





</doc>
<doc id="105095" url="https://af.wikipedia.org/wiki?curid=105095" title="Gereformeerde kerk Noord-Oosrand">
Gereformeerde kerk Noord-Oosrand

Die Gereformeerde kerk Noord-Oosrand is ’n klein gemeente van die Gereformeerde Kerke in Suid-Afrika met sy middelpunt op die landbouhoewes oos van Kempton Park en noord van Benoni.

Die kerkgebou is geleë by Wattleweg 34, Petit. Die gemeentegrense sluit gebiede in soos Bredell, Brentwoodpark, Cloverdene, Crystalpark, Fairleads, Goedeburg, Nestpark, Putfontein, Slaterville en Zesfontein in. In dieselfde omgewing is die NG gemeente Zesfontein in 1952 gestig en ’n gelyknamige gemeente van die Nederduitsch Hervormde Kerk op 31 Oktober 1967. Van 2000 tot einde 2014 het die Gereformeerde kerk Noord-Oosrand se belydende lidmate van 231 tot 90 afgeneem, die NG gemeente Zesfontein s’n van 382 tot 250 en die Hervormde gemeente s’n van 323 tot 137.

Noord-Oosrand is in 1955 afgestig, blykbaar van sowel Kemptonpark as Benoni. Eers nadat Kemptonpark die wyke Bredell en Pomona in 1961 aan Noord-Oosrand afgestaan het, kon die kerkraad met die beplanning van ’n eie kerkgebou begin, want tot in daardie stadium het die belydende lidmate net sowat 140 getel. Hoeveel lidmate in 1961 oorgekom het, is nie bekend nie. Op 24 Julie 1961 het die kerkraad besluit om ’n kerkgebou op te rig. Gerrie Opperman van Kempton Park is as bouaannemer aangestel. Die gebou is opgerig volgens die oorspronklike plan van die Gereformeerde kerk Pretoria-Sunnyside. Ds. J.C. Kruger het die hoeksteen op 30 September 1961 gelê en op Saterdag 9 Desember 1961 om drieuur is die nuwe kerk amptelik ingewy. 

Die katkisasiekinders van Cloverdene het ’n Kanselbybel geskenk wat vandag dekades later nog in gebruik was. Prof. S.J. du Toit het die kerk oopgesluit. Oudl. P.J. Venter het die Kanselbybel in ontvangs geneem en dit op die preekstoel geplaas. Daarna het prof. Du Toit ’n rede gelewer na aanleiding van Jeremia 7:4 (b) en 14 (a).

Terwyl die afstaan van Bredell en Pomona deur Kemptonpark dit vir Noord-Oosrand moontlik gemaak het om ’n kerk te bou, was dit deur die afstaan van Brentwoordpark en Kleinplasie deur Benoni in 1963 dat die kerkraad die eerste keer selfstandig kon beroep. ’n Pastorie is langs die kerk gebou. Op 7 April 1963 het die kerkraad ds. B.D.C. Prinsloo van die kombinasie Maclear-Elliot beroep. Hy het die beroep aangeneem, maar is eers vier maande later bevestig, wat die gemeente kans gegun het op die pastorie klaar te bou. 





</doc>
<doc id="105098" url="https://af.wikipedia.org/wiki?curid=105098" title="Saale">
Saale

Die Saale, soms Sächsische Saale ("Saksiese Saale"), vroeër ook Thüringische Saale ("Thüringiese Saale") of Vogtländische Saale genoem, is 'n rivier in die Duitse deelstate Beiere, Thüringen en Sakse-Anhalt.

Met 'n lengte van 413 km is dit die tweede langste takrivier van die Elbe ná die Moldau en met 'n gemiddelde afloop van 115 m³/s saam met die Havel ook sy waterrykste takrivier ná die Moldau. Die Saale dreineer tussen sy bron en sy monding 'n gebied met 'n oppervlakte van 24 100 km².

Sedert 3 Oktober 1990 vorm die rivier tussen km 0,0 en 124,2 'n federale waterweg wat deur die "Wasser- und Schifffahrtsamt Magdeburg" (Federale Water- en Skeepvaartsadministrasie in Maagdenburg) geadministreer word.


</doc>
<doc id="105099" url="https://af.wikipedia.org/wiki?curid=105099" title="Gereformeerde kerk Edenvale">
Gereformeerde kerk Edenvale

Die Gereformeerde kerk Edenvale is ’n gemeente van die Gereformeerde Kerke in Suid-Afrika met sy middelpunt in die voorstad Edenvale, Gauteng, hoewel dit ook gebiede soos Bedfordview, Dowerglen, Elandsfontein, Lyndhurst, Modderfontein en Sandringham insluit.

Edenvale is in Mei 1953 uit wyke van die moedergemeente Primrose (1946) afgestig as die twaalfde Gereformeerde kerk aan die Oos-Rand. Dienste is reeds in 1949 in die omgewing gehou en twee eenderse sale is in sowel Edenvale as Primrose gebou. Albei sale is op 9 Augustus 1952 ingewy, nege maande voor die gemeente se stigting. Gou was dit te klein om al die kerkgangers soggens te huisves; daarom moes die kerk ’n skoolsaal gebruik vir die oggenderediens. Begin 1976 is ’n moderne kerkgebou in gebruik geneem. Dié gebou het geen vensters nie om die geraas van die nabygeleë snelweë uit te skakel. Lugreëling sorg vir vars lug in die gebou.

In die eeufeesjaar van die Gereformeerde Kerk het Edenvale 165 belydende lidmate gehad en Primrose 518. Einde 2001 was dit onderskeidelik 197 en 210, maar einde 2014 het Edenvale teruggesak tot 161 belydende lidmate en Primrose tot net 59. Einde 2017 was dit onderskeidelik 154 en 38.




</doc>
<doc id="105100" url="https://af.wikipedia.org/wiki?curid=105100" title="Gereformeerde kerk Primrose">
Gereformeerde kerk Primrose

Die Gereformeerde kerk Primrose is ’n gemeente van die Gereformeerde Kerke in Suid-Afrika met sy middelpunt in die voorstad Primrose, Germiston, Gauteng.

Die Gereformeerde kerk Primrose het op 28 Julie 1946 van die oudste Gereformeerde kerk aan die Oos-Rand, Germiston, afgestig as die agtste gemeente in dié deel van die Witwatersrand. Sy gebied beslaan sowat 25 km: die hele Primrose, alle voorstede van Germiston noord van die R29 en Bedfordview suid van die N12/R24. 

Aan die begin het die gemeente een erediens elke Sondag in die Assembly-saal gehou. In 1952 het die kerkraad twee eenderse sale laat oprig in sowel Edenvale as Primrose. Hulle is gelyktydig op 9 Augustus 1952 in gebruik geneem. Primrose s’n se hoeksteen is deur ds. B.J. de Klerk gelê. 

In Mei 1953 het wyke van Primrose afgestig as die Gereformeerde kerk Edenvale. In die Gereformeerde Kerk se eeufeesjaar (1959) het die moedergemeente 518 lidmate gehad en die dogtergemeente 165. Drie jaar later is die nuwe kerkgebou ingewy en ’n steen deur ds. J. Visser gelê. Die lidmate het blykbaar daarna toegeneem, want twee vleuels is vroeg in die sewentigerjare aangebou en die vergrote kerkgebou op 13 Februarie 1972 in gebruik geneem. Ds. P. du Plessis het by daardie geleentheid ’n spesiale steen onthul. Daarna is die ou kerk as saal gebruik.

Weens demografiese veranderings binne die gemeentegrense het Primrose se belydende lidmate van 231 einde 1997 tot 210 einde 2001 en 59 einde 2014 afgeneem.




</doc>
<doc id="105101" url="https://af.wikipedia.org/wiki?curid=105101" title="Sentraal-Europa">
Sentraal-Europa

Sentraal-Europa is 'n geografiese gebied in die middel van Europa, tussen Oos-Europa en Wes-Europa.

Die volgende lande, van noord na suid, word algemeen as deel van Sentraal-Europa geag:


</doc>
<doc id="105106" url="https://af.wikipedia.org/wiki?curid=105106" title="Gereformeerde kerk Springs">
Gereformeerde kerk Springs

Die Gereformeerde kerk Springs is die enigste gemeente van die Gereformeerde Kerke in Suid-Afrika (GKSA) op die Oos-Randse dorp Springs nadat die gemeente Springs-Oos, wat in Desember 1976 van die moedergemeente afgestig het, in 2012 daarby ingelyf is.

Die Gereformeerde kerk Springs het op 10 Mei 1935 van Brakpan afgestig as die vierde Gereformeerde kerk aan die Oos-Rand. Op sy beurt het Brakpan in 1926 uit die oudste Gereformeerde kerk in dié deel van die Witwatersrand, Germiston (1905), ontstaan. Vroeër in 1935 het ook die Gereformeerde kerk Benoni hier tot stand gekom en net die volgende jaar die Gereformeerde kerk Boksburg. 

Springs se lidmate het aanvanklik eredienste in die NG kerksaal, die Vrymesselaarslosie, die ou Baptistekerk, die Dagbreek-skoolsaal en die stadsaal se eetsaal gehou. Op 26 Februarie 1936 besluit die kerkraad om ’n eie gebou op te rig in Geduld, wat die stadsraad aan die gemeente geskenk het. Deur die kerkraad se bemiddeling is die voorstad herdoop tot Paul Krugeroord. Die kerkraad het ’n tender vir die oprigting van die aanvaar, sonder ’n galery. Die boukommissie het aanbeveel dat ’n galery later ingebou kon word. Die totale koste sou £4 000 beloop.

In Mei 1937 het dr. J.A. Schutte die hoeksteen gelê. Daaragter is ’n houer geplaas met daarbinne ’n Afrikaanse Bybel, die agenda van die jongste Sinode van die GKSA, ’n Almanak (dié kerkverband se jaarboek), ’n "Kerkblad" (sy lyfblad) en ’n naamlys van die kerkraad en boukommissie. Die inwyding het om 19:00 op Saterdagaand 9 Oktober 1937 plaasgevind. Die gebou se nok is met ’n dik laag lood bedek en die preekstoel is van siersteen gebou met ’n fluweelkleed.

Aan die begin is Piet Bornman (waarskynlik ’n lidmaat) se huisorrel gebruik, maar in Januarie 1940 is ’n Hammond-orrel op ’n verhoog bokant die preekstoel geïnstalleer, wat later na die galery verskuif is. Ná 40 jaar is die Hammond-orrel deur ’n pyporrel vervang. Ook die preekstoel is nie meer die oorspronklike nie, want dit het plek gemaak vir ’n sierlike preekstoel van hout, terwyl die fluweelkleed vervang is deur houtsneewerk. Ook is die binnemure en galerypilare met houtpanele bedek. Dié gebou word sedert samesmelting aan 'n ander kerkverband verhuur.

In 1959, die eeufeesjaar van die GKSA, het Springs 575 belydende lidmate gehad. Einde 1997 het hulle 253 getel en Springs-Oos s'n 261. Einde 2001 het die moedergemeente se lidmate toegeneem tot 264 en die Oos-gemeente s'n ietwat afgeneem tot 252, maar einde 2014, twee jaar nadat die gemeentes een geword het, was die totale getal belydende lidmate net 232.




</doc>
<doc id="105109" url="https://af.wikipedia.org/wiki?curid=105109" title="Gereformeerde kerk Springs-Oos">
Gereformeerde kerk Springs-Oos

Die Gereformeerde kerk Springs-Oos was die tweede gemeente van die Gereformeerde Kerke in Suid-Afrika (GKSA) op die Oos-Randse dorp Springs maar is in 2012 by die die gemeente Springs ingelyf.

Die oostelike wyke van die Gereformeerde kerk Springs, wat in 1935 van Brakpan afgestig het, het in Desember 1967 afgestig as die Gereformeerde kerk Casseldale. Die beskikbare bronne vermeld nie presies wanneer die naam Springs-Oos geword het nie. Kort ná afstigting, in Mei 1968, is begin beplan aan die bou van ’n eie kerk. Dié gebou is op 19 April 1970 in gebruik geneem nadat dit opgerig is volgens die bouplanne wat ook gebruik is vir die Gereformeerde kerk Pretoria-Booysen.

In 1959, die eeufeesjaar van die GKSA, het die moedergemeente Springs 575 belydende lidmate gehad. Einde 1997 het hulle 253 getel en Springs-Oos s'n 261. Einde 2001 het die moedergemeente se lidmate toegeneem tot 264 en die Oos-gemeente s'n ietwat afgeneem tot 252, maar einde 2014, twee jaar nadat die gemeentes een geword het, was die totale getal belydende lidmate net 232. In sy hele 45-jarige bestaan het die gemeente net twee predikante gehad, van wie albei ook predikant van die moedergemeente was: dr. P.J.J.S. Enslin het voor sy koms hierheen Springs bedien (met 'n kort tussentyd as sendeling) en ds. L.H. van Schaik het van hier af na die moedergemeente gegaan. 




</doc>
<doc id="105111" url="https://af.wikipedia.org/wiki?curid=105111" title="Gereformeerde kerk Benoni-Noord">
Gereformeerde kerk Benoni-Noord

Die Gereformeerde kerk Benoni-Noord was die tweede gemeente van die Gereformeerde Kerke in Suid-Afrika (GKSA) in die Oos-Randse stad Benoni, maar is in 2009 by die moedergemeente Benoni ingelyf.

Die gemeente Benoni-Noord is op 30 November 1968 van Benoni afgestig. Aanvanklik het die gemeente kerk gehou in die skoolsaal van die Laerskool Rynfield. In April 1969 het die kerkraad met die stadsraad begin onderhandel vir ’n stuk grond tussen Struben- en Sarel Cilliersstraat. Eers ná ses jaar is die grond aan die gemeente afgestaan en is die argitek J. van der Ham van Pretoria gevra om ’n plan op te stel. Die kerkraad het hom opdrag gegee om eenvoud in gedagte te hou. B. du Toit is as bouaannemer aangestel en die koste beloop eindelik R146 000. Die eerste predikant, ds. G.H.J. Kruger, het die hoeksteen op 23 Oktober 1976 gelê en op 16 April 1977 is die gebou in gebruik geneem.

In die begin het die gemeente ’n Ahlhorn-orrel gebruik, maar dit is in 1990 vervang deur ’n twee-manuaal-pyporrel. ’n Groot loodglasvenster is in die oostelike muur langs die orrel aangebring. Dit was oorspronklik van kleurryke glas, maar dié ruit het gebars toe ’n weerligstraal dit in 1996 tydens ’n storm tref. ’n Lidmaat, Ansia van Heerden, het ’n nuwe ruit ontwerp wat ’n Karoolandskap uitbeeld.

Einde 2001 het die moedergemeente 251 belydende en 80 dooplidmate gehad en Benoni-Noord 270 en 93. Benoni was vakant en dr. D.J.S. Steyn was Noord se leraar. In 2009 het die Noord-gemeente by die moedergemeente ingeskakel sodat die gesamentlik gemeente teen 2015 550 belydende en 163 dooplidmate gehad het, onderskeidelik 29 meer en 10 minder as die samestellende dele 13 jaar vantevore.





</doc>
<doc id="105112" url="https://af.wikipedia.org/wiki?curid=105112" title="Reënspinnekop">
Reënspinnekop

Die gewone reënspinnekop ("Palystes superciliosus", voorheen "P. natalius") is 'n spesie van jagspinnekoppe inheems aan Suider-Afrika. Dit is die mees algemene en wydverspreide spesie in die genus "Palystes".

Sy verspreiding strek van KwaZulu-Natal in die ooste, weswaarts deur die provinsies van Mpumalanga, Limpopo en Noordwes in die noorde, en die Oos-Kaap en Wes-Kaap in die suide. Dit het 'n liggaamslengte van 25-30 mm. Die spesie is die eerste keer deur Ludwig Koch beskryf in 1875.

Sy gunstelinghabitat is kreupelhout en savannabos. Spinnekoppe in die "Palystes" genus staan algemeen bekend as reënspinnekoppe. "Palystes"-spinnekoppe sal dikwels huise betree voordat dit reën, waar hulle jag maak op geitjies, gewoonlik "Afrogecko porphyreus" in die Wes-Kaap, of "Lygodactylus capensis" in die oostelike dele van Suider-Afrika.

Mannetjies word gereeld van Augustus tot Desember gesien, waarskynlik op soek na wyfies.

Na die paringseisoen in die vroeë somer bou die wyfie 'n ronde eiersak van ongeveer 60-100 mm in grootte van sy, met takkies en blare daarin. Hierdie eiersakke word algemeen gesien vanaf November tot April. Die wyfie bou die sak oor 3-5 uur, waarna dit aggressief wag totdat haar spinnekoppe, wat binne die beskermende sak broei, ongeveer drie weke later uitkou. Wyfies sal ongeveer drie eiersakke bou oor hul twee jaar lewens. Baie tuiniers word gedurende hierdie tydperk deur beskermende "Palystes"-ma's gebyt.

Die grootte van hierdie spinnekoppe, gekombineer met die geel en swart band op die onderkant van die bene wat blootgestel word wanneer die spinnekop in gevaar kom, gee hulle 'n vreeslike voorkoms. 'n Eksperiment is in 1959 gedoen waar 'n "Palystes superciliosus" 'n volwasse marmot op die neus byt. Die marmot het binne 7 minute gesterf, wat gelei het tot 'n oortuiging dat die spinnekop se gif gevaarlik was. Nog verdere navorsing oor verdovende marmot het getoon dat die oorspronklike marmot eintlik aan skok gesterf het, eerder as as gevolg van die spinnekoppe se gif. Die gewone reënspinnekop se byt is nie gevaarliker as 'n bysteek vir mense nie. Die byt veroorsaak 'n brandende sensasie, asook swelling wat vir 'n paar dae duur. Dit herstel egter spontaan en volledig.



</doc>
<doc id="105117" url="https://af.wikipedia.org/wiki?curid=105117" title="Gereformeerde kerk Krugersdorp">
Gereformeerde kerk Krugersdorp

Die Gereformeerde kerk Krugersdorp is die oudste gemeente van die Gereformeerde Kerke in Suid-Afrika (GKSA) op die Wes-Randse dorp Krugersdorp en sedert 1986, toe dit 90 jaar oud was, die enigste van die twee gemeentes aan die Witwatersrand uit die 19de eeu wat steeds bestaan. Die Gereformeerde kerk Johannesburg is net ’n maand ná Krugersdorp gestig, op 23 Mei 1896, maar het ná ’n paar gedaantewisselings in 1986 ontbind. Een van die twee ander Gereformeerde kerke op die dorp, Krugersdorp-Oos, is by GK Krugersdorp ingelyf. Krugersdorp-Wes bestaan nog selfstandig.

Op die Algemene Vergadering van die Gereformeerde Kerk van die Zuid-Afrikaansche Republiek wat op 16 Maart 1896 en volgende dae op Heidelberg, Transvaal sitting geneem het, is daar toestemming verleen om twee gemeentes aan die Witwatersrand af te stig, naamlik dié van Krugersdorp en Johannesburg. Op 25 April 1896 is dan afgestig van Rustenburg die Gereformeerde gemeente Krugersdorp in teenwoordigheid van die volgende deputate: ds. Johannes de Ridder, ouderlinge. H.P. Steyn en A. Venter (Rustenburg), ds. J.L. Maury en ouderlinge. J.A. Bezuidenhout en G.A. van der Walt (Potchefstroom). Die gemeente is in twee wyke verdeel, naamlik Hekpoort en Hoogeveld, en dit het gestrek oor Krugersdorp tot by Die Moot na die noorde; oor Randfontein en omgewing weswaarts tot by Stenekoppies en Manhaarrand. In April van die volgende jaar het Rietfontein en omgewing ook bygekom.

Tot konsulent is gekies ds. P.S. Snyman van Heidelberg. Die lidmate van Krugersdorp het blykens die notule van hierdie gemeente eers sorteer onder die gemeente van Rustenburg, want hiervan is opgeteken: "In den loop van het jaar 1895 werd door byna al de manslidmaten van de wyk Hekpoort resorteerende onder de Gemeente Rustenburg, Z.A.R., een beleefd verzoekschrift ingediend om als zelfstandige Gemeente te Krugersdorp gesticht te worden. De Kerkraad van Rustenburg genoemd verzoekschrift al dadelyk in behandeling nemende, besloot te antwoorden, dat hy dat verzoekschrift naar de e.k. Algemene Vergadering zou zenden en krachtig zou ondersteunen het verzoek daarin gedaan. Den 16 Maart 1896 en volgende dagen zat de Algemene Vergadering te Heidelberg, Z.A.R. en daar werd besloten dat de wyk Hekpoort als gemeente te Krugersdorp zou gesticht worden."

Die aanvangsjare van die gemeente Krugersdorp word gekenmerk deur die ywer om grond vir die kerk in hande te kry, soos dit maar die geval is met elke pas gestigte gemeente. Nou was dit die gewoonte in die tyd van die Republiek dat die regering plase aan die kerke present gee. Oudl. S. Potgieter, wat hom besonder vir hierdie saak beywer het, ontvang dan ook opdrag van die kerkraad om grond vir die kerk aan te vra. Die Gemeente ontvang nou twee plase: Vrye Gunst in die Piet Retiefse en Nooitgedacht in die Rustenburgse distrik. In Oktober 1899 meld die notule dat die Gemeente ook nog erwe 15, 16, 17 en 136 van die Republikeinse regering ontvang het. In Mei 1904, agt jaar ná die stigting, het die gemeente 'n sierlike kerkgebou en pastorie in gebruik geneem. Dit het egter nie gebeur sonder baie worsteling op finansiële gebied nie. Dinge het op die Witwatersrand vinnig uitgebrei. Dit word baie duidelik weerspieël in die geskiedenisse van die verskillende gemeentes: Op die heel eerste kerkraadsvergadering van die Krugersdorpse gemeente (20 Oktober 1896) word daar alreeds 'n brief van die pas gestigte gemeente Johannesburg voorgelees waarin gevra word dat die twee gemeentes kombineer om 'n predikant te beroep.

Reeds in September 1897 het die kerkraad besluit om ’n kerk te bou, maar die Tweede Vryheidsoorlog (1899–1902) het dié plan vir eers in die wiele gery. In 1903 kon toe tot kerkbou oorgegaan word en is die boumeester P. Enslin aangestel. Toe die bouwerk begin, was £1 530 beskikbaar, maar die beraamde koste het £2 200 beloop. By voltooiing later daardie jaar het die koste van die gebou egter op £5 660 gestaan. Dis nie bekend wat tot dié verhoging aanleiding gegee het nie, maar dit kon moontlik swak toesig gewees het. Onder meer word melding gemaak van 28 000 stene wat oorgebly het nadat bouwerk voltooi is. Gevolglik het die gemeente onder ’n swaar skuldlas gebuk gegaan wat hy eers vroeg in die twintigerjare kon delg. Dié gebou is op 14 Mei 1904 ingewy nadat die hoeksteen op 16 Julie 1903 gelê is, sonder dat dit vermeld deur wie. Eers moes kerkgangers hul eie sitplek voorsien, maar later daardie jaar is banke wel aangebring.

Mettertyd het die ou kerk te klein geword vir die groeiende gemeente en was dit ook baie vervalle. Bouwerk aan die nuwe kerkgebou het op 20 Januarie 1956 begin en die hoeksteen is op 24 Maart daardie jaar deur ds. Wimpie de Klerk gelê. Op 20 September 1956 is die gebou aan die kerkraad oorhandig en op 20 Oktober daardie jaar is dit feestelik in gebruik geneem. Die argitek was Johan de Ridder, lidmaat van die Gereformeerde kerk Pretoria-Sunnyside, en die boumeester ’n plaaslike lidmaat, Siebrin Woudstra. Peet Pelser was verantwoordelik vir die elektriese installasie, die teëlwerk is behartig deur Piet Kleinloog en die houtwerk deur die Van Kraam-broers, eweneens almal lidmate van Krugersdorp. Die gebou beeld die vertikale verhouding met God uit, wat beklemtoon word deur twee mure met blougekleurde ruite. Die ou kerk is omstreeks 1956 gesloop.

Die eerste orrel in die ou kerk, ’n groot huisorrel, het in 1937 plek gemaak vir ’n pyporrel. Dié orrel is in die nuwe kerkgebou ingebou en vergroot. Dit is so aangepas dat dit voldoen het aan die eise van die tyd, met inagneming van die beginsels van die klassieke kerkorrel uit die Baroktyd. Aanvanklik het die verboude orrel 1 087 pype gehad met altesaam 16 registers waardeur 16 verskillende klankkombinasies voortgebring kon word. In 1975 is dit uitgebou tot 1 465 pype en opnuut op 23 Maart van daardie jaar in gebruik geneem.





</doc>
<doc id="105120" url="https://af.wikipedia.org/wiki?curid=105120" title="Kinderlê">
Kinderlê

Die Kinderlê-monument by Steinkopf in die Noord-Kaap herdenk 'n massamoord op Nama-kinders.

In die middel van die 19de eeu was die streek rondom die sendingstasie by Steinkopf vasgevang in 'n ernstige droogte. Gevolglik het verskeie Nama-gesinne met hul vee weggetrek na 'n bron ongeveer 12 km noordoos van die dorp. Op 'n Sondag in 1867 toe die volwassenes 'n kerkdiens op Steinkopf bygewoon het, is die Nama-kamp deur 'n groep Boesmans binnegeval. Met pyl en boog is 32 Nama-kinders, hul oppassers en selfs die honde gedood.

Die plek van die massagraf is met 'n klein grafsteen gemerk en staan bekend as Kinderlê. Op 30 Junie 2003 is op hierdie plaaslike erfenisterrein 'n verdere gedenkteken onthul.


</doc>
<doc id="105121" url="https://af.wikipedia.org/wiki?curid=105121" title="Mosesetjane">
Mosesetjane

Mosesetjane is 'n nedersetting in Mogalakwena Plaaslike Munisipaliteit, Waterberg-distriksmunisipaliteit in die Limpopoprovinsie, Suid-Afrika



</doc>
<doc id="105122" url="https://af.wikipedia.org/wiki?curid=105122" title="Sterkwater">
Sterkwater

Sterkwater (ook bekend as "Ga-Pila") is 'n nedersetting in Mogalakwena Plaaslike Munisipaliteit, Waterberg-distriksmunisipaliteit in die Limpopoprovinsie, Suid-Afrika



</doc>
<doc id="105125" url="https://af.wikipedia.org/wiki?curid=105125" title="Lyden">
Lyden

Lyden is 'n dorp in Mogalakwena Plaaslike Munisipaliteit, Waterberg-distriksmunisipaliteit in die Limpopoprovinsie, Suid-Afrika



</doc>
<doc id="105127" url="https://af.wikipedia.org/wiki?curid=105127" title="Kyk na die sterre">
Kyk na die sterre

Kyk na die sterre is 'n Afrikaanse rolprent wat in 1960 vrygestel is. Die regisseur was Kappie Botha (1917-1997). Die storie is deur Norval Geldenhuys geskryf. Die hoofrolle is deur Elma Marais, Gerrit Wessels en Herman Steytler vertolk.




</doc>
<doc id="105129" url="https://af.wikipedia.org/wiki?curid=105129" title="Eseldrift">
Eseldrift

Eseldrift is 'n nedersetting in Mogalakwena Plaaslike Munisipaliteit, Waterberg-distriksmunisipaliteit in die Limpopoprovinsie, Suid-Afrika



</doc>
<doc id="105130" url="https://af.wikipedia.org/wiki?curid=105130" title="Mahwelereng">
Mahwelereng

Mahwelereng is 'n township in die Waterberg-distriksmunisipaliteit in die Limpopoprovinsie van Suid-Afrika. Dit is ongeveer 2 km van Mokopane (voorheen Potgietersrus) geleë.



</doc>
<doc id="105131" url="https://af.wikipedia.org/wiki?curid=105131" title="Matsitsileng">
Matsitsileng

Matsitsileng is 'n nedersetting in die Waterberg-distriksmunisipaliteit in die Limpopoprovinsie van Suid-Afrika. Dit is ongeveer 100 km noordwes van Polokwane en Mokopane geleë.



</doc>
<doc id="105132" url="https://af.wikipedia.org/wiki?curid=105132" title="Lys van Gereformeerde kerke in Suid-Afrika">
Lys van Gereformeerde kerke in Suid-Afrika

'n Lys van al die steeds bestaande gemeentes van die Gereformeerde Kerke in Suid-Afrika. Vir dié wat ontbind het, sien Lys van ontbinde gemeentes van die Gereformeerde Kerke in Suid-Afrika.


























</doc>
<doc id="105136" url="https://af.wikipedia.org/wiki?curid=105136" title="Gereformeerde kerk Johannesburg-Oos">
Gereformeerde kerk Johannesburg-Oos

Die Gereformeerde kerk Johannesburg-Oos was, soos die naam aandui, ’n gemeente van die Gereformeerde Kerke in Suid-Afrika in die ooste van Johannesburg. Lidmate het gewoon in die oostelike voorstede van die Goudstad, waaronder Troyeville, Jeppestown, Kensington, Malvern, Belgravia, Judith's Paarl en Bezuidenhoutsvallei. 

Dit was een van ses Gereformeerde kerke wat die Goudstad se naam gedra het, van wie vyf tussen 1986 en 1997 ontbind het, en een, Johannesburg-Melville, in 1997 saamgestel uit die ontbinde Johannesburg en dele van Johannesburg-Noord, nog tot 2002 bestaan het, toe dit ingelyf is by Randburg-Oos. Sedert 2002 is Johannesburg-Suid dus al gemeente met die stad se naam as deel van die gemeentenaam.

Hoewel baie lidmate van die Gereformeerde kerk hulle in en om Johannesburg kom vestig het, is gedurende die eerste 10 jaar ná die ontdekking van die Witwatersrandse goudveld geen afsonderlike gemeente vir Johannesburg gestig nie. Voor 1896 is lidmate is lidmate deur Pretoriase predikante bedien. ’n Aantal lidmate het ’n paar standplase in Mintweg, Fordsburg, aangekoop en ’n kerkgebou ter waarde van £719 daarop opgerig. Tydens die dinamietontploffing op 19 Februarie 1896 is hierdie geboutjie egter verwoes. Die Relief Committee het £750 aan die gemeente Pretoria betaal uit die fonds wat ná die ramp gestig is.
Op die Algemene Vergadering op Heidelberg, Tvl., vanaf 16 Maart 1896 is besluit om twee gemeentes aan die Witwatersrand te stig. Op 25 April is die Gereformeerde kerk Krugersdorp van Rustenburg afgetig en op 23 Mei is ook die Johannesburgse gemeente afgestig, en wel met 200 belydende lidmate. Die predikant van Pretoria, ds. Petrus Postma, sou as konsulent kerkdienste in Johannesburg teen £5 per diens waarneem.

Einde 1896 het die kerkraad van Johannesburg besluit om in kombinasie met Krugersdorp ’n eie leraar te beroep. Elke gemeente sou ’n proporsionele deel volgens hul getal lidmate tot die predikant se salaris van £400 per jaar bydra. Nadat ds. P.S. Snyman van Heidelberg vir die beroep bedank het, is ’n geslaagde beroep op ds. Martinus Postma, broer van die konsulent en predikant van Middelburg in die Kaapkolonie uitgebring. Hy is op 28 Augustus 1897 as die eerste Gereformeerde predikant aan in Johannesburg en aan die Rand bevestig.
Die gemeente Johannesburg het vinnig gegroei sodat die belydende lidmate einde 1896 reeds 350 getel het. Weens terugslae in die landboubedryf, waardeur die Afrikaners die Afrikaners "zeer achteruit in vermogen is gegaan en verarmd geworden en het dagelijksch brood hier moeten komen zoeken", het die gemeente so vinnig vermeerder, in 1898 het die sieletal (doop- en belydende lidmate saam) reeds op 900 gestaan. Vanweë die snelle uitbreiding en uitgestrektheid van die gemeente het die kerkraad dit in 1899 oorweeg het om 'n tweede predikant te beroep; dog weens die uitbreek van die Tweede Vryheidsoorlog op 11 Oktober 1899 moes alle planne eers laat vaar word.

Ná die oorlog het ds. Postma weer versoek dat 'n tweede leraar beroep word aangesien dit onmoontlik vir een leraar was om al die werk te behartig in ’n gebied wat van Krugersdorp in die weste tot aan die oostelike uithoeke van die Witwatersrand gestrek het. Die Johannesburgse kerkraad het hom gedeeltelik tegemoet gekom deur te besluit dat Fordsburg en Braamfontein as twee selfstandige afdelings geskei sou word, maar dit sou nog een gemeente wees. Die afdeling Braamfontein sou sy "mindere kerkelijke en financiele zaken" afsonderlik kon behartig. 
Opo ’n kerkraadsvergadering van die afdeling Braamfontein op 27 Junie 1903 is besluit om die kerkraad van Johannesburg te versoek dat hulle ’n aanbeveling op die eersvolgende Algemene Vergadering in Januarie 1904 maak dat Braamfontein tot 'n afsonderlike gemeente afgestig word.
Aan hierdie versoek is nie voldoen nie aangesien Krugersdorp in 1904 'n eie predikant gekry het. Gevolgelik het die kerkraad liewer hulle goedkeuring daaraan geheg dat die kombinasie Krugersdorp-Johannesburg verbreek word.

Ds. W.J. de Klerk is in 1904 as predikant van Johannesburg bevestig en het die gemeente bedien tot 1907. Intussen het ds. Martinus Postma se seun, Dirk, van 1905 tot 1906 in Krugersdorp gestaan. Ds. M. Postma het Johannesburg in 1904 verlaat en sy broer as predikant van Pretoria opgevolg, maar reeds in 1909 na die Goudstad teruggekeer (nadat Pretoria blykbaar net tot 1906 bedien het) en Johannesburg in kombinasie met Krugersdorp bly bedien tot 1912, toe ds. D.P. du Plessis Krugersdorp se predikant geword het. Van Johannesburg was ds. M. Postma predikant tot 1926. Van 1918 tot 1925 was ds. J.V. Coetzee se medeleraar. Nadat ds. Postma sy emeritaat aanvaar het, was die gemeente sowat twee jaar vakant tot ds. De Klerk in 1928 teruggekeer en gebly het tot sy emeritering in 1943.

Nadat ds. De Klerk Johannesburg in 1907 verlaat het en Krugersdorp weens die vertrek van ds. D. Postma in 1906 ook vakant was, het die gemeente in 1907 weer gekombineer. Nadat ds. M. Postma teruggekeer het, is die kombinasie einde April 1910 finaal verbreek. Intussen het die afstigting van Braamfontein minder dringend geword namate dit duidelik geblyk het dat Melville, Jeppestown en Bezuidenhoutsvallei groter groeipunte van die gemeente geword het. Vanweë hierdie uitbreiding van die ge-meente is prop. Coetzee in Desember 1918 as tweede leraar bevestig. Teen 1921 het die gemeente reeds uit 1 285 belydende en 1 405 dooplidmate bestaan. Gevolglik het die kerkraad aan die einde van daardie jaar ernstige oorweging aan die stigting van aparte gemeentes in Jeppestown en Melville geskenk. 
Die Gereformeerde kerk Johannesburg het die ou kerksaal wat die NH of G gemeente Jeppestown in 1898 opgerig het, jare lank gehuur voor hulle dit kon bekostig om dit teen £800 aan te koop. 

Op 29 Februarie 1924 is die Gereformeerde kerk Johannesburg-Oos (Jeppe, in die omgang) van die Johannesburgse gemeente afgestig. In die loop van die eerste jaar of twee van sy bestaan het die gemeente se belydende lidmate op 256 te staan gekom en die dooplidmate op 268. Op 1 Maart 1924, ’n dag ná Jeppe, is ook Melville afgestig onder die naam Gereformeerde kerk Johannesburg-Noord. In die "Almanak" van 1926 word Johannesburg-Noord se belydende lidmate as 455 aangegee en die dooplidmate as 457, want toe reeds het aansienlik meer Afrikaners wes van die middestad gewoon as oos daarvan. Hierdie twee gemeentes het in kombinasie gegaan met ds. JV Coetzee as predikant, terwyl ds. M. Postma in Johannesburg aangebly het.

Johannesburg-Oos is in 1924 gestig en lidmate het veral gewoon in die voorstede Kensington, Malvern en Bezuidenhoutsvallei waar tussen 1896 en 1952 ook vier NG gemeentes tot stand gekom het, naamlik Jeppestown (1896), Malvern (1940), Bezuidenhoutsvallei (1944) en Belgravia (1952). Dié gemeentes het deur inlywing eindelik in 1992 tot slegs die enkele gemeente Kensington verminder. In 2001 het ook die plaaslike Nederduitsch Hervormde gemeente, Kensington (gestig in 1929), ontbind. Ook die plaaslike Afrikaanse laerskole – Kensington, Johan Rissik en Malvern – het einde 1991 tot een, onder Kensington se naam, verminder, terwyl die Hoërskool Kensington einde 1991 gesluit het. Die Laerskool Kensington se onderrigmedium was eers Afrikaans, toe Afrikaans en Engels, en sedert omstreeks 2010 net Engels. So het daar van dit wat eens 'n betreklik groot Afrikaanse gemeenskap in die oostelike voorstede van Johannesburg was, mettertyd feitlik niks oorgebly nie.

Die Gereformeerde kerk Johannesburg-Oos se eerste kerkgebou, geleë in Prinsesstraat, Troyeville, is by die NG gemeente Jeppestown gekoop. Oudpres. F.W. Reitz, destyds staatsekretaris van die Oranje-Vrystaat, het die hoeksteen op 8 Oktober 1898 gelê (hoewel ds. A.P. Smit skryf "die eerste Saterdag in Oktober 1898", wat 1 Oktober was) en dis blykbaar ingewy op 1 Desember daardie jaar. Dit het net tot Januarie 1907 as die gemeente se aanbiddingsplek gedien, want in daardie jaar is die gemeente se nuwe kerk, ontwerp deur die argitek Hermann Kallenbach, in Fairview, voltooi. Die ou gebou, oorkant die straat van die nuwe (die grens tussen Troyeville en Fairview is Op de Bergenstraat, wat die kerk en kerksaal skei), was geruime tyd die onderwerp van bespreking op Jeppestown se kerkraadsvergaderings. Vanaf die inwyding van die nuwe kerk het dit as kerksaal diens gedoen, maar reeds in 1914 het stemme ten gunste van die verkoop van die saal begin opgaan. Die gemeente het destyds gebuk gegaan onder ’n swaar skuldlas van oor die £5 000 en sommige het die verkoop van die kerksaal as uitweg gesien om die skuld met ’n hele paar honderd pond te verminder.

Hierdie gebou is ’n paar jaar lank vir skooldoeleindes gebruik en kon taamlik voordelig aan die departement van onderwys verhuur word, maar die owerheid het die kontrak later opgesê sodat die Ou Kerk ’n paar lank renteloos gestaan het. Hierdie omstandigheid het as verdere argument vir die verkoop daarvan gedien. Andersyds is weer betoog dat die gemeente tog 'n kerksaal moes hê en dat liewer weer pogings aangewend moes word om hierdie gebou te verhuur. Ds. Louis Fourie, Jeppestown se NG predikant van 1913 tot 1921, wat persoonlik hierdie standpunt gehuldig het, het alles in sy vermoë gedoen om hierdie kerksaal aan die Skoolraad van Sentraal-Rand te verhuur. Eers ná langgerekte onderhandelings en die verloop van 'n paar jaar, geluk dit hom eindelik in 1918 om die Ou Kerk andermaal aan die Skoolraad te verhuur. As gevolg hiervan, en ook omdat die kerkraad nie sy prys vir die gebou kon kry nie en die gemeente tog 'n kerksaal nodig gehad het, is toe van die verkoop daarvan afgesien. 

Met die stigting van die Malvern-Afrikaansmedium-skool in Junie 1920, het sy leerlinge hul intrek in die Ou Kerk geneem. Kort daarna is weer sprake van die verkoop van die gebou en in ’n stadium was die moontlikheid daar dat dit aan 'n sekere firma verkoop sou word. Hierdie firma wou 'n lekkergoedfabriek daarin huisves. Gelukkig het die koop nie deurgegaan nie en is maar voortgegaan om dit vir skooldoeleindes te verhuur. 

Intussen het die kerkraad van die Gereformeerde kerk Johannesburg (want dit was enkele jare voor die stigting van Johannesburg-Oos in 1924) in sy soeke na 'n geskikte plek van aanbidding, hom tot die kerkraad van Jeppestown gewend, met die versoek om hierdie kerksaal aan hul te verhuur. Die kerkraad het ingestem en so is die Ou Kerk 'n hele paar jaar aan die Gereformeerde gemeente verhuur. Maar intussen het die swaar tye en die drukkende kerkskuld weer 'n geroep om die verkoop van die gebou laat opgaan. Met die doel om die Gereformeerdes tot die aankoop van die gebou te beweeg, het die kerkraad keer op keer die huur opgesit. Maar die Gereformeerde gemeente se geldjies was so min dat hulle vireers nie aan koop kon dink nie. Eers ná langdurige onderhandelings oor en weer, is die kerksaal eindelik in Mei 1923 aan die "Groep Jeppe-Bezuidenhoutsvallei van die Gereformeerde Kerk van Johannesburg" vir £800 verkoop. Die gebou is later heelwat vernuwe. Met die ou kerksaal in besit van ander, moes Jeppestown se NG kerkraad toe andermaal voorsiening maak in die behoefte aan 'n eie kerksaal. Vir dié doel het ds. P.A. Roux (leraar van 1921 tot 1937) en sy boukommissie toe die Ou Skool (anneks die Ou Kerk waarin die eertydse CNO-kerkskool, die "Jeppestown Opvoedings Instituut" gehuisves is) so laat verander dat dit voortaan as kerksaal van die gemeente gebruik kon word.

Ds. A.S.E. Yssel het die nuwe Gereformeerde kerk Johannesburg-Oos se hoeksteen op 16 Junie 1951 gelê. Die argitekte was Gerard Moerdyk en Henry Watson. Dié kerkgebou is op ’n hoogte geleë in die omgewing van heelwat ander kerke sodat die inwoners die rif die naam "Hill of Saints" gegee het. Die eerste kerkgebou, opgerig in 1898, is in 1986 tot Nasionale Gedenkwaardigheid verklaar en het ná die samesmelting van die drie Johannesburgse gemeente in daardie jaar Johannesburg (herstig) se eiendom gebly. Die kerkgebou van 1951 is oorgeneem deur die Engelstalige gemeente Good News Community Church.

Kort ná die Tweede Wêreldoorlog het die gemeente meer as duisend siele gehad en in die Gereformeerde Kerk in Suid-Afrika se eeufeesjaar (1959) 734. Algaande het Afrikaanssprekendes uit die gebied, wat altyd oorwegend Engels was, begin wegtrek. In 1986 het Johannesburg-Oos sowel as Johannesburg-Sentraal en Johannesburg-Mayfair ontbind en saam die gemeente Johannesburg (herstig) gevorm, hoewel 'n deel van Johannesburg-Mayfair oorgegaan het na Johannesburg-Wes. Einde 1991 het die drie Afrikaanse laerskole binne Johannesburg-Oos se gemeentegrense, Johan Rissik (Troyeville), Kensington en Malvern, onder die naam Kensington saamgesmelt. Kort daarna, in 1992, het die NG gemeentes Jeppestown en Malvern saamgesmelt, ook onder die naam Kensington.

In 1997 het Johannesburg-Noord (gesentreer om Melville) ook ontbind en by die herstigte Johannesburg ingeskakel. Die Good News Community Church het toe uit Johannesburg-Oos se kerk na die kerk van Johannesburg-Sentraal getrek en 'n Franse Gereformeerde gemeente Johannesburg-Oos se kerk oorgeneem. In 1998 het Delarey met Johannesburg-Wes saamgesmelt, waarna die verenigde gemeente se naam Bergbron geword het. 

In 1999 het Johannesburg se naam Johannesburg-Melville geword, maar in 2002 het ook dié gemeente ontbind, nadat daar aan die einde nog sowat 162 belydende lidmate oorgebly het. So het die tweede oudste gemeente van die Gereformeerde Kerk aan die Witwatersrand, wat onder verskeie name sedert 23 Mei 1896 bestaan het, finaal ontbind. Die laaste kerkgebou was by Eerstelaan 47, Melville. Die gebiede wat eers deel uitgemaak het van Johannesburg-Oos, val sedertdien onder die gemeente Randburg.






</doc>
<doc id="105137" url="https://af.wikipedia.org/wiki?curid=105137" title="Engelsman se graf (Merweville)">
Engelsman se graf (Merweville)

Die Engelsman se graf by Merweville herdenk die slagoffers van die Tweede Vryheidsoorlog uit die Koup en die Moordenaarskaroo.

Net buite die dorp in die rigting van Prins Albertweg (op die N1 nasionale pad), 100 m van die pad tussen doringbome en langs die Koedoeskloof dui 'n klein grafsteen en 'n marmerkruis die graf aan van luitenant Walter Oliphant Arnot. Arnot het in Maart 1900 uit Australië gekom om die Britte in hul oorlogspoging by te staan. Op sy verkenningstogte in die omgewing van Merweville het hy die Afrikaanssprekende boere goed leer ken en 'n begrip vir hul standpunt in die oorlog ontwikkel. Dit het voorgekom of hy met die vyand geheul het. Die gevolg was dat hy op 16 April 1902 selfmoord pleeg en 'n vrou en vier kinders in Australië agterlaat. Arnot is begrawe waar hy gesterf het. Sy vrou het gereël vir die oprigting van die grafsteen en die inwoners van Merweville het onderneem om die graf te onderhou.




</doc>
<doc id="105138" url="https://af.wikipedia.org/wiki?curid=105138" title="Engelsman se graf (Clanwilliam)">
Engelsman se graf (Clanwilliam)

Die Engelsman se graf in die Cederberge noordwes van Clanwilliam getuig van 'n skermutseling tydens die Tweede Vryheidsoorlog.

Luitenant Graham Vinicombe Winchester Clowes van die Gordon Highlanders het op 30 Januarie 1901 hier gesneuwel toe die Britse troepe onsuksesvol probeer het om te verhoed dat Boere-magte onder genl. Jan Smuts verder suidwaarts die Kaapkolonie binnetrek.

Clowes se familie het met groot moeite en onkoste 'n grafmonument daar laat oprig met die opskrif Brave and True. Dit lê hoog in die Pakhuispas naby die afdraaipad na Wupperthal.



</doc>
<doc id="105141" url="https://af.wikipedia.org/wiki?curid=105141" title="Ryp">
Ryp

Ryp is 'n wit neerslag wat soms op gras, struike en voorwerpe soos dakke, hekke en motors aangetref word. Dit ontstaan by temperature onder nul grade celsius as gevolg van die oorgang van waterdamp in ys.

Ryp ontstaan by voorkeur tydens 'n rustige, helder nag op voorwerpe wat gou warmte verloor deur uitstraling na die ruimte. Sodra die temperatuur van die voorwerp onder vriespunt daal, gaan die waterdamp direk oor in yskristalletjies, bv. op die raam van buite geparkeerde motors na 'n koue winter nag. Hierdie proses staan bekend as (ver)ryping of desublimering.

Ryp kan ook ontstaan deurdat die waterdamp by afkoeling eers as dou neerslaan en daarna vries.

Ryp het 'n kristalagtige struktuur, meestal in die vorm van naalde, skubbe, waaiers of vere, afhanklik van die vogtigheid van die lug, die temperatuur, die warmtekapasiteit en warmtegeleiding van die voorwerp waarop dit neerslaan asook die temperatuur en beweging van die lug.

Ryp kan ook ontstaan deur kapillêre werking, veral in die geval van plante of grond. In dié geval onttrek 'n yskristal water uit klein kanaaltjes, waardeur die ys kristal van binneuit aangroei.

By mis sweef fyn waterdruppeltjies in die lug. Daal die temperatuur onder nul grade celsius, dan raak die waterdruppeltjies so koud dat hulle vries sodra hulle aan iets in aanraking kom. In hierdie geval praat weerkundiges van ruigryp. Hierdie vorm van neerslag kom minder dikwels as gewone ryp voor aangesien ook mis teenwoordig moet wees.


</doc>
<doc id="105142" url="https://af.wikipedia.org/wiki?curid=105142" title="Tiekie">
Tiekie

'n Tiekie (ook bekend as 'n tripens) is 'n klein silwermuntstuk met die waarde van drie pennies 3. Dit was 'n betaalmiddel in Suid-Afrika tot die ingebruikneming van die desimale geldstelsel in 1961. Op die muntstuk was drie bondels hout en 'n protea afgebeeld.

Die herkoms van die woord is onseker, maar dit is moontlik afgelei van die Nguni-woord tiki vir klein of die Maleise woord tiga vir drie. Daar is ook teorieë wat dit verbind met die pataca (Portugees) of die Franse patac. Suid-Afrikaanse Engels het die woord tickey aan Afrikaans ontleen. 

Bekende versamelmunte is die Sammy Marks-tiekies. In 1898 is 215 hiervan in goud geslaan, maar hulle is nooit gesirkuleer nie. Die Paul Kruger-tiekie van 1897 het ook versamelwaarde. Weens die Groot Depressie is daar in 1931 slegs 128 tiekies gemunt en daarom is die 1931-tiekie ook gewild onder versamelaaars.

In Afrikaans het die woord “tiekie” (gewoonlik met die betekenis van klein) gelei tot samestellings soos tiekiedraai ('n volksdans), tiekieboks (telefoonhokkie) en langtiekie ('n soort onwettige gebruik van die betaaltelefoon) sowel as die uitdrukkings “'n motor wat op 'n tiekie kan draai” en “as 'n mens vir 'n tiekie gebore is, word jy nooit 'n sikspens nie”. Eric Hoyland, 'n geliefde klein sirkushanswors in Suid-Afrika oor verskeie dekades in die 20ste eeu, het die verhoognaam Tiekie (Tickey) gehad.

Ander name vir ou geldeenhede in die Suid-Afrikaanse geskiedenis is die riksdaalder, pond, sjieling, pennie, floryn, halfkroon, kroon, ghienie, sikspens, oulap, stuiwer, bokstert en oortjie.

Die 3d-munt was 'n Britse erfenis en is in verskillende ander lande van die Britse Ryk en latere Statebond gebruik, waaronder Brittanje self, asook Australië en Nieu-Seeland. Dit is daar die threepence genoem, wat op verskillende maniere uitgespreek is. In Suid-Afrikaaanse Engels is dit thrupence (soos in thrah-pins) uitgespreek, wat as 'n sinoniem vir tickey in die spreek- en skryftaal gegeld het.



</doc>
<doc id="105143" url="https://af.wikipedia.org/wiki?curid=105143" title="Abbotspoort">
Abbotspoort

Abbotspoort is 'n nedersetting in Lephalale Plaaslike Munisipaliteit in Limpopo.



</doc>
<doc id="105144" url="https://af.wikipedia.org/wiki?curid=105144" title="Onverwacht, Limpopo">
Onverwacht, Limpopo

Onverwacht is 'n voorstad van Lephalale in Waterberg-distriksmunisipaliteit in die Limpopoprovinsie van Suid-Afrika.

In die 2011 Sensustabelle word Onverwacht as subplek 978038004 Lephalale Ext16 gelys.



</doc>
<doc id="105145" url="https://af.wikipedia.org/wiki?curid=105145" title="Villa Nora">
Villa Nora

Villa Nora is 'n dorp in Lephalale Plaaslike Munisipaliteit in die Limpopoprovinsie van Suid-Afrika.



</doc>
<doc id="105151" url="https://af.wikipedia.org/wiki?curid=105151" title="Los Hermanos">
Los Hermanos

Los Hermanos is 'n rockgroep van Rio de Janeiro, Brasilië. Die groep is in 1997 gevorm deur Marcelo Camelo (koor / kitaar), Rodrigo Amar (kitaar / sang), Rodrigo Barba (tromme) en Bruno Medina (klawerborde / bas-klawerbord). Tans is hulle op 'n uitgebreide hiatus en treë slegs sporadies op.

Alhoewel die groep Brasiliaans is, is die naam Spaans vir "die broers", wat "Os Irmãos" in Portugees sou wees.




</doc>
<doc id="105154" url="https://af.wikipedia.org/wiki?curid=105154" title="Gereformeerde kerk Johannesburg-Sentraal">
Gereformeerde kerk Johannesburg-Sentraal

Die Gereformeerde kerk Johannesburg-Sentraal was ’n gemeente van die Gereformeerde Kerke in Suid-Afrika in, soos die naam aandui, die middestad en omstreke van die Goudstad.

Weens die drastiese afname in die getal Gereformeerdes in die westelike, sentrale en oostelike gebiede van Johannesburg het die gemeentes Johannesburg-Sentraal, Johannesburg-Mayfair en Johannesburg-Oos in die stad se eeufeesjaar (1986) saamgesmelt as Johannesburg (herstig). Dié gemeente het in 1997 met Johannesburg-Noord saamgesmelt en tot 2003 as Johannesburg-Melville bekendgestaan, toe dit ontbind en deel geword het van Randburg-Oos, wat die volgende ingelyf is by Randburg.

Die gemeente is op Sondag 30 Maart 1952 van Johannesburg-Noord (met sy kerkgebou te h.v. Eerstelaan en Derdestraat, Melville) en -Wes (Putneyweg 35, Brixton) afgestig. Die gedagte was dat die Johannesburg-Sentraal deur middel van evangelisasie sou uitgroei tot ’n selfstandige gemeente. Die grense is so getrek dat dit die volgende stadsgebiede sou insluit: New Canada in die weste, Langlaagte, Crown Mines, Mayfair, Goedehoop, Vrededorp, die middestad (Braamfontein, Hillbrow, Doornfontein) en ver in die noorde, Norwood. In die middestad was Eloffstraat die grens.

Aanvanklik is eredienste op twee plekke gebou: die skoolsaal in Mayfair en in die ATKV-saal op die hoek van Eloff- en Wolmaransstraat, Braamfontein. Aan die begin was die opkoms maar swak, maar geleidelik het dit verbeter, veral toe Klassis Johannesburg besluit het dat die Mayfair-deel van die gemeente weer hul eredienste in die ou kerk van die gemeente Johannesburg-Mayfair in Brixtonweg, Brixton, kon hou. In die eerste Almanak waarin Johannesburg-Sentraal se gegewens aangedui word (1953), het die dooplidmate 80 getel en die belydende lidmate 206, maar volgens die eerste leraar, ds. C. Hattingh (1952–'53), wat die gemeente in kombinasie met Johannesburg-Mayfair bedien het, het die lidmate net 80 by afstigting einde Maart 1952 getel. Johannesburg-Mayfair was einde 1952 die naaskleinste gemeente in die klassis met ’n ledetal van 527, vergeleke met Johannesburg-Wes se 1 285 en –Noord se 1 035. Johannesburg-Mayfair is net die jaar vantevore, 1951, van Johannesburg-Wes afgestig nadat die grense tussen laasgenoemde en die ou Johannesburgse gemeente (gestig in 1896) in 1943 opgehef is en die saamgestelde gemeente agt jaar lank as Johannesburg-Johannesburg-Wes bekendgestaan het. Ná die skeiding het albei gemeentes egter hul oorspronklike stigtingsdatum teruggekry: 1896 en 1930.

Ds. Hattingh meld Johannesburg-Sentraal se gedenkblad van 1977: "Daar was ... groot vreugde toe ons daardie Sondagmiddag in die NG kerksaal (hy meld nie watter een nie) saamgekom het vir die afstigting. Prof. dr. B.J. de Klerk het die Woord by die geleentheid bedien. Veral sy gebed vir die kerk het ’n diep indruk gemaak. Die twee gemeentes wat so ontstaan het, het ’n kombinasie gesluit. Nou kon elke gemeente self beplan volgens die aard en behoefte. Evangelisasie was ons groot opdrag. Daaraan het ons dan ook baie aandag gegee ... maar nie ten koste van die bewaring van die kerk nie. Die lidmate is gereeld besoek ... selfs onder moeilike omstandighede ... Daar was nie genoeg ouderlinge nie. Ons het selfs ouderlinge probeer 'leen' van Johannesburg-Noord en ander naburige gemeentes. Dit beteken dat ouderlinge, wat uit die gemeente getrek het, vir ’n lang tyd voortgegaan het met hulle werk in die gemeente, natuurlik met die toestemming van die ander kerkrade."

Ander gemeentes het goed met Johannesburg-Sentraal saamgewerk omdat hulle die besonderse omstandighede van die gemeente begryp het. Daar was ’n tekort aan ampsdraers in die beginjare, skryf ds. Hattingh, maar dié wat daar was, het getrou gearbei. "Die gemeente was besonder geseënd om dr. W. Hovy as ouderling, skriba en kassier te kon gehad het. Hy was toe reeds diep in die 70, maar hy het met ’n entoesiasme gewerk wat aansteeklik was ... Oudl. Hovy wou die kerk, en daarmee die Evangelie, terughê in die middestad met die duisende woonstelle. Daarom is die grond in Hoofdstraat wat, volgens sy opinie, te ver van die sentrum van die stad geleë was en ook moeilik (bereikbaar) was, verkoop en is die grond in Lovedaystraat, met ’n ou losieshuis daarop, aangekoop." 

Dié grond was nader aan die stasie en busdiens geleë. Ondanks die klein getal werkers het die gemeente onder ds. Hattingh se leiding evangelisasiewerk met mening aangepak. Hulle het woonstelblokke deurkruis op soek na "afgedwaaldes" – volgens die predikant die beste metode – om te gaan soek en persoonlik kontak te maak. Algaande het dié poging die Gereformeerde Kerk ál meer bekend gemaak in die middestad. Lidmate het meer gereeld kerk toe gekom en dikwels het belangstellendes ook eredienste bygewoon. Diegene is dadelik opgemerk en "opgevang", en sommige het later lidmate geword. Oudl. J. van Dyk het gereeld saans nuwe lidmate gaan besoek, want volgens ds. Hattingh kon ’n besoek in die middestad nie uitgestel word nie. Op inisiatief van oudl. Jaap Malan (vader van die Gereformeerde predikante dr. Chris Malan en ds. Peet Malan) is ’n kamer gehuur in die middestad wat ook as evangelisasiekantoor moes doen. Daarin het hy so te sê manalleen evangelisasielektuur afgerol, versprei en dikwels ook self geskryf.

Ds. Hattingh het in 1977 geskryf: "Die gemeentetjie was klein en sal seker ook so bly vanweë die gedurige wisseling. Dit het sy probleme maar ook sy uitdaging ... Onder die druk moes die kerkraad werk. Daar was nie tyd vir onderlinge krakeel nie. Ons moes worstel om kop bo water te hou en die lidmate bymekaar te hou."

Ds. Flippie Snyman, sy vrou en oudste kind, Wiida, het die pastorie by Dittonlaan 43, Auckland Park, in die winter van 1954 betrek. Skaars ’n maand later is hul twee kind, Danie, wat later predikant sou word, gebore. Ds. Snyman het nog huisbesoek in die ou Braamfontein gedoen waar baie van die woonstelblokke kort daarna gesloop is om plek te maak vir die "nuwe Braamfontein". ’n Groot persentasie van die lidmate van die gemeente was behulpsaam met die evangelisasiewerk onder die afgedwaaldes van die middestad en omgewing, maar talle lidmate het self ernstige bearbeiding nodig gehad. Ds. Snyman sou in 1977 skryf: "Huweliksprobleme en drankmisbruik het die grootste persentasie 'probleemgevalle' uitgemaak. En die grootste enkele struikelblok op die weg van die bediening was die voortdurende verwisseling van lidmate en kerkraadslede."

In sy tyd is die een woonstelblok ná die ander deurgegaan deur die lede van die Evangelisaskommissie, onder wie ook jong mense van die gemeente, om kerkloses op te spoor. Hospitaalbesoek is georganiseerde gedoen, nie net deur ds. Snyman nie, maar deur ’n uitgebreide kommissie vir dié doel in samewerking met die vrouelidmate (susters). Die skriba en kassiers, oudl. Willem Hovy, was toe reeds sowat 80 jaar oud, maar kon ’n woonstelgebou se trappe flink tot drie of vier verdiepings op- en afklim. Ook in hospitale het sy ywer en geesdrif geen perke geken nie, aldus ds. Snyman. 

In sy tyd is eredienste steeds in die ATKV-saal in Braamfontein gehou. Hy skryf: "Dikwels moes ek op pad na die kateder langs kaste en kaste leë drankbottels verbystap nadat die konsistoriegebed in die voorportaal gedoen is omdat in dieselfde saal die vorige aand soms samekomste van ’n heel ander aard gehou is en die spore daarvan nie altyd betyds verwyder kon word nie."

Ds. Snyman was as jong man self nie gesond nie weens ’n chroniese blindedermontsteking waarvan hy eers onbewus was, en herhaalde mangelontsteking het hom so uitgeput dat hy verplig is om in November 1955 ’n beroep na Hennenman te aanvaar, waar hy sy gesondheid volkome herwin het.

Die derde leraar was ds. P.G.W. du Plessis, van Januarie 1956 tot Augustus 1961. Hy sou later skryf hy was bang vir stad en vir die bediening wat daar op hom gewag het toe hy op 24 November 1955 as jong predikant met skaars drie jaar ervaring die beroep na Johannesburg-Sentraal kry. Hy is in Julie 1957 getroud en hul eerste twee kinders, Pieter en Marilette, is in Johannesburg-Sentraal gebore. 

Soos sy voorganger het ds. Du Plessis te kampe gehad met die uitdagings van ’n klein gemeente met ’n geweldig vinnige wisselende lidmaattal wat hoofsaaklik uit jong mense bestaan het. Omdat dit as’t ware ’n gemeente van nuwe intrekkers was, was daar ’n gedurige tekort aan kerkraadslede en ’n gedurige van vooraf begin met nuwe lede. Sy voorganger, ds. Flippie Snyman, het hom voor dié se vertrek uit die gemeente bemoedig deur hom te vertel van die span wakker diakens, want hy gewens het hy met hom saam Hennenman toe kon neem. Skaars vyf maande nadat ds. Du Plessis in die gemeente bevestig is, was daar van dié 10 net een oor, naamlik Jan Davids. Die lidmate het ewe vinnig gewissel, want in die tweede predikant se tyd het tussen 600 en 700 lidmate in die gemeente gewoon, maar nooit meer as 200 op enige gegewe tydstip nie. 

Die grootste uitdaging vir ds. Du Plessis was egter dat die gemeente geen eie aanbiddingsplek gehad het nie. Die akkommodasie wat die gemeente kon bekom, was nie altyd bevorderlik vir eredienste, katkisasie, kerkraadsvergaderings, evangelisasiewerk of susters- en jeugaktiwiteite nie. Sonder ’n vaste adres moes die lidmate maar altyd weer op pad. Ds. Du Plessis skryf: "Dit het selfs een Sondagaand terwyl die preek aan die gang was, gebeur dat die ligte op ’n onverklaarbare wyse uitgegaan het en die gemeente na ’n ander saal, op die eerste vloer van die gebou moes gaan, waar die diens toe maar voortgesit is asof niks gebeur het nie. Die dinge het stremmend gewerk; moedeloosheid en afval was ’n dreigende gevaar." 

Die gemeente kon nie met middele uit sy eie geledere tot kerkbou oorgaan nie, want die bydraes van die minder as 200 belydende lidmate was nie eens genoeg om die lopende uitgawes te dek nie en moes jaarliks aangevul word uit die Gereformeerde Kerk se Eeufeesbedieningsfonds. Die pastorie in Auckland Park was toe reeds afbetaal, maar op die kerkperseel was nog die helfte van die koopsom verskuldig.

Die Sinodebesluit van 1952 waarin toestemming verleen is om binne die kerkverband te kollekteer, het die weg vir Johannesburg-Sentraal gebaan om sy eie kerkgebou te laat oprig. ’n Stukkie grond van 50 x 100 voet is by Lovedaystraat 135 teenoor die Evkomgebou vir R12 000 bekom. Die eerste twee predikante, di. Hattingh en Snyman, het elkeen op sy beurt die nood van Johannesburg-Sentraal onder al die Gereformeerde kerke se aandag gebring met die bemoedigende reaksie dat die helfte van die koopsom vereffen kon word.

Reeds op sy eerste kerkraadsvergadering het oudl. Hovy ds. Du Plessis meegedeel dat Johannesburg-Sentraal toestemming van die Sinode gekry het om in die hele kerk vir sy kerkgebou te kollekteer en dat die nuwe predikant hoe moes regmaak om die werk te gaan doen. Ná ongeveer twee jaar het ’n stuk, "Johannesburg-Sentraal ... ’n Gemeente in Noord", in "Die Kerkblad" verskyn. Die indertydse redakteur, ds. D.G. Venter, het positief gereageer met ’n hoofartikel onder die opskrif "Dit mag ons nie koud laat nie". Ná die artikel is ’n omsendbrief aan al die kerke gestuur. Daarna het bydraes van individuele lidmate en gemeentes vinnig ingekom. ’n Volle 16 kerkrade het ds. Du Plessis uitgenooi om hulle te kom besoek met die oog op Johannesburg-Sentraal se boufonds. 

Intussen is die plan van die kerkgebou met sy eietydse aansig gefinaliseer en onder die leiding van die argitek, Jan Koelewyn van die firma Geers, Koelewyn en Moors, het die gemeente onderneem om ook hul deel by te dra deur die orige skuld op die grond van ongeveer R5 000 self binne 16 maande af te betaal. Ds. Du Plessis is selfs toegelaat om van huis toe huis te kollekteer in die gemeentes Beestrekraal, Benoni, Bloemfontein-Wes, Bronkhorstspruit, Burgersdorp, Drieviersboom, Kemptonpark, Koedoesrand, Gereformeerde kerk Koster, Krokodilrivier, Linden, Matlabas, Potgietersrus, Reddersburg, Sannieshof en Venterstad. So het hy nagnoed 2 000 huishoudings besoek en R34 000 ingesamel, onder meer R4 016 van ’n enkele kerk.

Danksy dié geldinsameling kon die kerkgebou in Lovedaystraat, waarvan ds. Du Plessis die hoeksteen gelê het, voltooi en op Saterdag 19 November 1960 in gebruik geneem word. ’n Hele aantal jare lank het dié gebou volledig in al die gemeente se behoeftes voorsien.

Histories was daar ’n nou band tussen Johannesburg-Sentraal en die Christelike boekwinkel in die binneplein van die Johannesburgse spoorwegstasie. Omdat die gemeente uit die staanspoor ’n stewige evangelisasieaksie gehad het, het hulle dadelik die moontlikheid van ’n afsetpunt vir lektuur op die stasie raakgesien. Die evangelisasiekommissie het hulle ernstig hiervoor beywer, maar onderhandelinge met die spoorwegowerheid wou nie vlot nie. Later het die kerkraad die saak na die klassis verwys, wat deur middel van sy deputate vir evangelisasie geruime tyd daarmee besig was en dit toe na die kerkraad terugverwys het omdat dit, volgens hulle, nie op die klassistafel tuisgehoort het nie.

Met die verbouing van die stasie in 1959 en die daarstelling van ’n nuwe binneplein met 13 winkellokale het nuwe deure vir Johannesburg-Sentraal se evangelisasiekommissie oopgegaan. Dié winkelruimtes is per tender aan privaat ondernemings beskikbaargestel. In een eend het ds. P.J.W. Louw van Johannesburg-Mayfair, wat die saak ondersteun het danksy die klassis se aksie, en ds. Du Plessis ’n aantal Gereformeerde lidmate en in om die Goudstad gebel om ’n waarborg van R180 per maand vir ’n jaar te kry om met ’n boekwinkel te begin. Johannesburg-Sentraal se kerkraad het toe as trustees vir ’n te stigte nutsmaatskappy vir een van die lokale met die oog op ’n Christelike boekwinkel getender. Die tenderbedrag was R90 per maand.

Intussen is reëlings getref om die nodige boeke te bekom en is die meeste hulp verkry van Pro Reges-pers op Potchefstroom en die Bybelhuis in Johannesburg. Die tender het egter nie geslaag nie, maar die spoorwegowerheid het wel die sin vir so ’n winkel ingesien en besluit om een van hul departementele winkels by die ingang na die nuwe binneplein per tender hiervoor beskikbaar te stel. Net twee tenders is ontvang: een van ’n bestaande kerklike boekhandel in Johannesburg vir R30 per maand; die ander van Johannesburg-Sentraal wat R70 per maande aangebied het vir ’n perseel wat veel kleiner was as die eerste een. Soos te verstane is die tender aan die gemeente toegeken.

Op 30 Augustus 1960 is die eerste direksie vergadering in Florida onder voorsitterskap van dr. Benonie Duvenage gehou en ’n nutsmaatskappy gestig. Op Saterdag 1 Oktober 1960 het die destydse hoofbestuurder van die Spoorweë, D.H.C. du Plessis, ’n Gereformeerde lidmaat wie se grootouers I.D. du Plessis en Hester Venter stigters van die Gereformeerde kerk Colesberg was, die openingsplegtigheid in die eetsaal op die stasie waargeneem.

Aan die begin het die winkel swaar getrek met ’n geringe omset van sowat 75c per dag sodat die saak deur kolportasiewerk na buite gedra moes word. Weens die lae omset het die spoorwegowerheid ingestem om die maandelikse huur te verlaag tot die merk van die laagste tender, naamlik R30. Stadig maar seker het die boekwinkel egter gegroei sodat die handelsrekening op 30 Junie 1961 reeds op R8 392,75 gestaan het (R6 561,29 per verkope en R1 831,46 per voorraad).

In hierdie tyd het die uurglas vir ds. Du Plessis en sy gesin in Johannesburg begin leegloop. Op 25 Februarie 1961 het hy ’n beroep na Krokodilrivier ontvang, skaars drie maande ná die ingebruikneming van Johannesburg-Sentraal se nuwe gebou. Sestien jaar later sou hy skryf: "Ons kon dit nie opvolg nie, want van nou af kon ons eintlik eers onbelemmerd begin werk aan die geestelike opbou van die gemeente. Toe daar egter op 3 Julie ’n tweede beroep van Krokodilrivier af kom, was ons daarvan seker dat die Here vir ons elders ’n taak het, en dat Hy sy werk in die middestad deur ander diensknegte wil voortsit.

"Dit was moeilik om van al die strydmakkers en die plek van soveel lief en leed afskeid te neem. Een van die grootste knelpunte, naamlik die behoefte aan ’n eie kerkgebou, was opgelos en ons het verneem dat ds. (later dr.) V.E. d'Assonville van Pietermaritzburg die beroep aangeneem het. Ons afskeidswoord in Augustus 1961 geld vandat nog en sal tot in die verre toekoms vir die gemeente van wesenlike belang bly: 'En ons het die profetiese woord, wat baie vas is, waarop julle tog moet ag gee, soos op ’n lamp wat in ’n donker plek skyn, totdat die dag aanbreek en die môrester opgaan in julle harte" (2 Pet. 1:19).

Dr. V.E. d'Assonville en sy gesin het die pastorie by Dittonlaan 43, Auckland Park, vroeg in Oktober 1961 betrek nadat hy agt jaar lank in Natal gearbei het. Hy beskryf sy sowat vierjarige dienstyd in Johannesburg-Sentraal as "een groot harde stryd. Menslik gesproke het alle steen ons getel. Die omstandighede was ontsettend moeilik. Getalle was klein en wisseling van lidmate (soos seker vandag [1977] nog) teen ’n geweldige tempo. In een van die ou nuusbriewe lees ons hoedat broeders wat gekies is vir ouderlinge al weer voor hul bevestiging moes vertrek. Op ’n keer het ek om 17:00 probeer om huisbesoek te doen en teen 22:00 by 11 woonstelle aangeklop sonder om een enkele persoon te kry."

In sy tyd het die gemeente nietemin groot projekte aangepak. In 1963 reeds is die projek van evangelisasie onder Engelssprekendes begin. ’n Hoogtepunt vir dr. d'Assonville was die byeenkomste op Woensdagaande en die duisende uitnodigings wat week ná week in woonstelblokke versprei is. Hieruit het gereelde dienste in Engels gevolg en einde 1962 is selfs ’n predikant vir dié doel beroep, ds. D.C.G. du Plessis. Hy moes weens gesondheidsprobleme gou weer sy werk staak en het later ’n beroep na Orkney aanvaar. Daarna het oudl. Teho Kempff dr. D'Assonville se preke vertaal sodat hy dit ook aan Engelssprekendes kon lewer. In dié tyd moes die predikant maande lank vier keer op ’n Sondag preek en ook nog die katkisasies behartig.

Dr. D'Assonville maak in sy herinnerings aan die gemeente melding van Johannesburg-Sentraal se "eensaamheid". Hy skryf: "Hoeveel kere moes ons beleef dat die mooiste saak wat voor ’n meerdere vergadering voorgedra word en die dringendste smeking om tog ’n bietjie geld te kry, eenvoudig afgewys word! Dit is nie verwyte nie, maar dit vertel net van die moeite wat ons gehad het. daarby was daar nie alleen passiewe weerstand teen die saak dat die Gereformeerde Kerk begin het om in Engels te preek nie, maar selfs openlike teenstand."

In sy tyd is die bearbeiding van pasiënte in die baie hospitale op groot skaal aangepak en is die dienste van ’n emeritus-predikant, ds. D.N. Kotzé verkry. ’n Onvergeetlike ervaring vir die predikant was die Psalmfees van 1964 in Johannesburg se stadsaal toe 1 500 Gereformeerdes hul Psalms in die middestad laat weergalm het. 

"As jy eenmaal predikant in Johannesburg-Sentraal was," sou dr. D'Assonville in 1977 met die gemeente se kwarteeufees skryf, "gaan dit nooit weer uit jou bloed nie. In die nagte droom ’n mens nog van daardie gemeente en bedags agtervolg die herinneringe jou gedurig. My voorgangers en hulle wat na ons gekom het, sal dit getuig."

Dr. J.H. (Amie) van Wyk het in 1965 na die gemeente gekom nadat hy van 1962 in Salisbury gestaan het, sy eerste gemeente. Ná sy vertrek uit Johannesburg in 1973 het hy die kombinasie Stellenbosch/Strand tot 1981 bedien toe hy aangestel is professor aan die Hammanskraalse Teologiese Skool. Nadat dié instelling in 1994 deel geword het van die Teologiese Skool Potchefstroom, was hy hoogleraar daar tot hy sy emeritaat in 2002 aanvaar het.

In dr. Van Wyk se tyd moes hy twee tot drie en selfs vier dienste op ’n Sondag waarneem – in die tyd toe daar nie ’n predikant vir die Engelse bediening was nie. Later het die gemeente onder sy leiding met die proefneming begin om eredienste om sesuur op ’n Woensdagaand te hou. Dié dienste is selfs in die dagblad "Die Transvaler" geadverteer, maar dit was nie ’n sukses nie. Een Woensdagaand was daar net drie mense in die kerk, naamlik die Griffioen-gesin; nogtans het die diens voortgegaan. Dr. Van Wyk het ook een maal per maand ’n gevangenisdiens in die Fort gehou asook die etensuurdiens in die SAS-kapelletjie in Wolmaransstraat. Maandagoggend het hy gereeld die saalopeninge van die Hoër Seuns- en -meisieskool Helpmekaar en die Hoër Handelskool in Parktown (later die Hoërskool Die Kruin) waargeneem, maar begrafnisse en troues in die gemeente was min. In sy tyd is Vrydagaande in Hillbrow pogings aangewend tot middernagtelike straatwerk "om die gehawendes op te vang".

Die Engelse bediening was vir dr. Van Wyk ’n reuse-uitdaging omdat dit vir hom ’n "worsteling" was om in Engels te preek. Oudl. Martin Meintjes moes hom gereeld voor die erediens in die konsistorie help met die uitspraak van Bybelname, terwyl ene juf. Kempff die preke vertaal het. Mettertyd het hy so vaardig met die Engelse preke geword dat hy sy laaste preek in dié taal kon lewer sonder uitgeskrewe teks met net enkele los notas. Dr. Van Wyk het met die gemeente se kwarteeufees die stryd onthou wat Johannesburg-Sentraal moes voer om die werk te laat ingang vind op meerdere vergaderings. "Die behandeling van ons sustentasie-aansoeke was soms om mens moedeloos te laat word en met die hantering van die saak van prop. Ian Wylie kon ek my ook nooit versoen nie – ek dink nou nog aan die ure wat ek gedurende ’n Desembervakansie spandeer het met die opstel van beswaarskrifte aan ons Nasionale Sinode van 1970. Maar ondanks weerstand, het die Here die werk geseën en laat groei en dit sal vir my ’n groot dag wees as die nuwe Engelssprekende gemeente die dag gestig word."

Hierdie groot dag waarna dr. Van Wyk uitgesien het, het in 1980 aangebreek met die stigting van die Reformed Church Johannesburg Central, later herdoop tot Good News Community Church (GNCC). Dit het ontstaan om "gemengde huwelike" (tussen Afrikaans- en Engelssprekende lidmate) te akkommodeer. Maar die gemeente se groei is daardeur gestrem dat sodra die nie-Afrikaanssprekende gade se Afrikaans verbeter het, het hulle by die naaste (Afrikaanse) Gereformeerde kerk ingeskakel. Johannesburg-Sentraal se groei is weer daardeur gestrem dat jong getroudes wat hulle in Hillbrow en omstreke kom vestig het, die woonstelbuurt verlaat het sodra hulle 'n deposito op 'n huis kon bekostig. 

Dié gemeente het Johannesburg-Sentraal se kerkgebou gedeel tot die ontbinding van Johannesburg-Oos. Toe het GNCC na laasgenoemde se kerkgebou in Troyeville verhuis, waar hulle gebly het tot ontbinding van Johannesburg (herstig) in 1997. In daardie jaar is die Eglise de la Bonne Nouvelle vir Franse immigrante uit Afrika gestig en die nuwe gemeente die kerk in Troyeville oorgeneem, terwyl GNCC terug Braamfontein toe getrek het na die ou Johannesburg-Sentraal se kerkgebou.

Dr. Van Wyk het in sy tyd die maandblad, en soms kwartaalblad, "Kerk en Stad", opgestel. Hy was ook 'n jaar lank redakteur van die interkerklike gespreksblad "Kruispunte", uitgegee deur die Gereformeerde kerk Johannesburg-Sentraal en die NG gemeentes Braamfontein en Irene. In 1977 skryf dr. Van Wyk: "Ek was altyd 'n sterk voorstander van groter toenadering tussen die Afrikaanse kerke, op die basis van die waarheid, en het dus die interkerklike gesprek, wat tydens die bediening van dr. V.E. d'Assonville begin is, met groot entoesiasme voortgesit. Ek het nog mooi herinneringe van hierdie gesprekke, hoedat ons broederlik en reguit met mekaar gepraat het. Ons gespreksgenote destyds was drr. Andries Venter (op kwalik veertigjarige ouderdom oorlede en op Stellenbosch begrawe), Johnny Roberts, Attie Barnard, Willie Jonker, Chris Botha en ds. Tally Sadler – meeste nou professore. Ons kon nie daarin slaag om die Hervormde broeders by die gesprek betrek te kry nie. Helaas het ons Nasionale Sinode van 1970 besluit dat die interkerklike gesprek slegs op sinodale vlak tuishoort, waarteen ons in 1973 'n beswaarskrif ingedien het, wat egter nie geslaag het nie." 

Ondanks sy druk werkprogram in die gemeente kon dr. Van Wyk tyd vind vir teologiese studie en het hy in 1971 die doktorale studie afgelê met 'n skripsie oor "Etiek in 'n eeu van tegnologie en tegnokrasie". Danksy ’n ruim bewilliging deur die kerkraad om in 1969 materiaal in Nederland vir 'n proefskrif, "Etiek van Vrede", in te samel, kon hy dit in 1974 voltooi. 

Jeugbyeenkomste is sporadies gereël. Dit het dr. Van Wyk baie hoofbrekens besorg dat die jeugwerk, waarin hy altyd besonder belanggestel het, nie elke jaar fluks op dreef kon kom nie. Tog was daar ook mooi jeugjare, veral toe Wim en Marieke van der Meyden die leiding geneem het. Jeugkampe is ook gehou. Dr. Van Wyk het sterk gevoel vir die oprigting van 'n jeugsentrum. Onderhandelinge is aangeknoop met Gereformeerde Stigting en die Stadsraad van Johannesburg om veral die twee leë erwe net langs die nuwe kerkgebou in Jutastraat te bekom, maar dit het nie geslaag nie. 

Oor die ingebruikneming van die twee kerkgebou, sou dr. Van Wyk vyf jaar later skryf: "Die verwisseling van kerkgebou op 21 Mei 1972, toe my vrou die deure van die nuwe kerkgebou oopgesluit het, was 'n groot gebeurtenis. Met seer harte is afskeid geneem van die mooi gebou in Lovedaystraat 135, maar met nuwe verwagting is oorgetrek na Jutastraat. Die nuwe gebou was groter as die oue: daar was 'n gerieflike parkeergarage, woonstel, televisiekamer ens., en die gebou was voorsien van lugreëling en vloerverwarming. 'n Pragtige orrel is geïnstalleer. Ek onthou nog goed die onderhandelinge met Townsview Estates as kopers; die skitterende wyse waarop Fritz Bekker as prokureur die verkoopstransaksie vir die kerkraad hanteer het; die gesprekke met die argitekte Colyn en Meiring en meer in besonder met Jackie van der Lecq en mnr. Kieswetter; die onthulling van die hoeksteen op 14 November 1971." 
Finansieel het die gemeente grootliks baat gevind by die ruilkooptransaksie omdat alle bouskuld afbetaal kon word en selfs iets oorgehou is vir die aankoop van die nuwe pastorie in Sanguinestraat 12, Montroux, waar dr. Van Wyk en sy gesin hul laaste twee jaar in die gemeente "baie aangenaam" gewoon het. 

In die nuwe kerk het die argitekte geëksperimenteer met ’n kansel en doopvont van beton. Danksy die woonstel aan die kerkgebou kon die gemeente ’n permanente funksionaris verkry om die administratiewe werk van die vinnig wisselende gemeente te behartig. Die eerste posbekleërs was Niek en Annatjie Markram en ná hulle Willie en Nelmarié van Eeden.

Nadat Lindley dr. Van Wyk in 1968 beroep het, Carletonville-Oos in 1969/'70 en Klerksdorp-Wes in 1970/'71 het hy eindelik in 1973 die beroep na Stellenbosch/Strand aangeneem. In dié tyd het Johannesburg-Sentraal in die teken van vernuwing gestaan met ’n nuwe kerkgebou, pastorie, ’n nuwe orrelis, funksionaris en toe ook ’n nuwe predikant.

Laat in die sestigerjare het die kerkraad ingestem tot ’n grondruiltransaksie wat die gemeente se nypende geldtekort help verlig het. Die skaars 10 jaar oue gebou is gesloop en op dieselfde plek het die Totalsentrum verrys. Die gemeente het ’n nuwe kerkgebou in Jutastraat opgerig, sonder enige vensters om die straatlawaai te verminder. Daar was ook ’n parkeergarage en ’n woonstel vir funksionarisse. 

Ná die ontbinding van Johannesburg (herstig) in 1997, het die Good News Community Church teruggetrek na Johannesburg-Sentraal se kerkgebou (waarin dit van 1980 tot 1986 byeengekom het) nadat dit sedert 1986 gehuisves is in die gewese Johannesburg-Oos se kerkgebou in Princessstraat, Troyeville. Ook Johannesburg-Oos se kerkgebou het in Gereformeerde hande gebly, want dit huisves sedert 1997 die Église de la bonne Nouvelle, wat hom toespits op die bediening van Frans- en Engelssprekende vlugtelinge elders uit Afrika.

Die orrelis Jan Elsenaar van Protea Orrels het die gemeente se orrel in Augustus 2018 uitmekaargehaal en na hul werkwinkel op Brandfort in die Vrystaat geneem om daar te hou tot 'n koper gevind kon word.





</doc>
<doc id="105155" url="https://af.wikipedia.org/wiki?curid=105155" title="Gereformeerde kerk Johannesburg-Noord">
Gereformeerde kerk Johannesburg-Noord

Die Gereformeerde kerk Johannesburg-Noord was ’n gemeente van die Gereformeerde Kerke in Suid-Afrika in die noordweste van die Goudstad met sy kerkgebou in die voorstad Melville.

Hoewel baie lidmate van die Gereformeerde kerk hulle in en om Johannesburg kom vestig het, is gedurende die eerste 10 jaar ná die ontdekking van die Witwatersrandse goudveld geen afsonderlike gemeente vir Johannesburg gestig nie. Voor 1896 is lidmate is lidmate deur Pretoriase predikante bedien. ’n Aantal lidmate het ’n paar standplase in Mintweg, Fordsburg, aangekoop en ’n kerkgebou ter waarde van £719 daarop opgerig. Tydens die dinamietontploffing op 19 Februarie 1896 is hierdie geboutjie egter verwoes. Die Relief Committee het £750 aan die gemeente Pretoria betaal uit die fonds wat ná die ramp gestig is.
Op die Algemene Vergadering op Heidelberg, Tvl., vanaf 16 Maart 1896 is besluit om twee gemeentes aan die Witwatersrand te stig. Op 25 April is die Gereformeerde kerk Krugersdorp van Rustenburg afgetig en op 23 Mei is ook die Johannesburgse gemeente afgestig, en wel met 200 belydende lidmate. Die predikant van Pretoria, ds. Petrus Postma, sou as konsulent kerkdienste in Johannesburg teen £5 per diens waarneem.

Einde 1896 het die kerkraad van Johannesburg besluit om in kombinasie met Krugersdorp ’n eie leraar te beroep. Elke gemeente sou ’n proporsionele deel volgens hul getal lidmate tot die predikant se salaris van £400 per jaar bydra. Nadat ds. P.S. Snyman van Heidelberg vir die beroep bedank het, is ’n geslaagde beroep op ds. Martinus Postma, broer van die konsulent en predikant van Middelburg in die Kaapkolonie uitgebring. Hy is op 28 Augustus 1897 as die eerste Gereformeerde predikant aan in Johannesburg en aan die Rand bevestig.
Die gemeente Johannesburg het vinnig gegroei sodat die belydende lidmate einde 1896 reeds 350 getel het. Weens terugslae in die landboubedryf, waardeur die Afrikaners die Afrikaners "zeer achteruit in vermogen is gegaan en verarmd geworden en het dagelijksch brood hier moeten komen zoeken", het die gemeente so vinnig vermeerder, in 1898 het die sieletal (doop- en belydende lidmate saam) reeds op 900 gestaan. Vanweë die snelle uitbreiding en uitgestrektheid van die gemeente het die kerkraad dit in 1899 oorweeg het om 'n tweede predikant te beroep; dog weens die uitbreek van die Tweede Vryheidsoorlog op 11 Oktober 1899 moes alle planne eers laat vaar word.

Ná die oorlog het ds. Postma weer versoek dat 'n tweede leraar beroep word aangesien dit onmoontlik vir een leraar was om al die werk te behartig in ’n gebied wat van Krugersdorp in die weste tot aan die oostelike uithoeke van die Witwatersrand gestrek het. Die Johannesburgse kerkraad het hom gedeeltelik tegemoet gekom deur te besluit dat Fordsburg en Braamfontein as twee selfstandige afdelings geskei sou word, maar dit sou nog een gemeente wees. Die afdeling Braamfontein sou sy "mindere kerkelijke en financiele zaken" afsonderlik kon behartig. 
Opo ’n kerkraadsvergadering van die afdeling Braamfontein op 27 Junie 1903 is besluit om die kerkraad van Johannesburg te versoek dat hulle ’n aanbeveling op die eersvolgende Algemene Vergadering in Januarie 1904 maak dat Braamfontein tot 'n afsonderlike gemeente afgestig word.
Aan hierdie versoek is nie voldoen nie aangesien Krugersdorp in 1904 'n eie predikant gekry het. Gevolgelik het die kerkraad liewer hulle goedkeuring daaraan geheg dat die kombinasie Krugersdorp-Johannesburg verbreek word.

Ds. W.J. de Klerk is in 1904 as predikant van Johannesburg bevestig en het die gemeente bedien tot 1907. Intussen het ds. Martinus Postma se seun, Dirk, van 1905 tot 1906 in Krugersdorp gestaan. Ds. M. Postma het Johannesburg in 1904 verlaat en sy broer as predikant van Pretoria opgevolg, maar reeds in 1909 na die Goudstad teruggekeer (nadat Pretoria blykbaar net tot 1906 bedien het) en Johannesburg in kombinasie met Krugersdorp bly bedien tot 1912, toe ds. D.P. du Plessis Krugersdorp se predikant geword het. Van Johannesburg was ds. M. Postma predikant tot 1926. Van 1918 tot 1925 was ds. J.V. Coetzee se medeleraar. Nadat ds. Postma sy emeritaat aanvaar het, was die gemeente sowat twee jaar vakant tot ds. De Klerk in 1928 teruggekeer en gebly het tot sy emeritering in 1943.

Nadat ds. De Klerk Johannesburg in 1907 verlaat het en Krugersdorp weens die vertrek van ds. D. Postma in 1906 ook vakant was, het die gemeente in 1907 weer gekombineer. Nadat ds. M. Postma teruggekeer het, is die kombinasie einde April 1910 finaal verbreek. Intussen het die afstigting van Braamfontein minder dringend geword namate dit duidelik geblyk het dat Melville, Jeppestown en Bezuidenhoutsvallei groter groeipunte van die gemeente geword het. Vanweë hierdie uitbreiding van die ge-meente is prop. Coetzee in Desember 1918 as tweede leraar bevestig. Teen 1921 het die gemeente reeds uit 1 285 belydende en 1 405 dooplidmate bestaan. Gevolglik het die kerkraad aan die einde van daardie jaar ernstige oorweging aan die stigting van aparte gemeentes in Jeppestown en Melville geskenk. 
Die Gereformeerde kerk Johannesburg het die ou kerksaal wat die NH of G gemeente Jeppestown in 1898 opgerig het, jare lank gehuur voor hulle dit kon bekostig om dit teen £800 aan te koop. 

Op 29 Februarie 1924 is die Gereformeerde kerk Johannesburg-Oos (Jeppe, in die omgang) van die Johannesburgse gemeente afgestig. In die loop van die eerste jaar of twee van sy bestaan het die gemeente se belydende lidmate op 256 te staan gekom en die dooplidmate op 268. Op 1 Maart 1924, ’n dag ná Jeppe, is ook Melville afgestig onder die naam Gereformeerde kerk Johannesburg-Noord. In die "Almanak" van 1926 word Johannesburg-Noord se belydende lidmate as 455 aangegee en die dooplidmate as 457, want toe reeds het aansienlik meer Afrikaners wes van die middestad gewoon as oos daarvan. Hierdie twee gemeentes het in kombinasie gegaan met ds. JV Coetzee as predikant, terwyl ds. M. Postma in Johannesburg aangebly het.

Die gemeente Johannesburg-Noord het, nes Johannesburg-Oos in 1924 van die moedergemeente Johannesburg afgestig en wel op 1 Maart. Aanvanklik is ’n kerksaaltjie by Tweede Laan 97, Melville, as kerkgebou gebruik. Die erf is vir dié doel bekom van Lourens Geldenhuys, Volksraadslid en bekende weldoener van die Afrikaanse inwoners van Johannesburg. Die kerksaal se hoeksteen is op 8 Desember 1917 gelê met die woorde van Matt. 16:18 daarop: “De poorten der hel zullen haar (in die Statebybel ‘dezelve’) niet overweldigen.” Die saaltjie is in April 1918 in gebruik geneem met ’n openingsrede deur ds. Dirk Postma, ’n kleinseun van die stigter van die Gereformeerde Kerk, ook Dirk Postma, en indertyd leraar van die Gereformeerde kerk Burgersdorp nadat hy van 1904 tot 1908 leraar was van die Witwatersrand se oudste Gereformeerde kerk, Krugersdorp, maar ook die lidmate van Johannesburg bearbei het. Met die bou van Johannesburg-Noord se nuwe kerkgebou in Eerstelaan, is die hoeksteen van die saaltjie verwyder en ingemessel in die noordelike muur van die nuwe gebou.

Die kerk het blykbaar iewers in die 1960's opgebou om die saal te gebruik. Van toe af was dit al ’n oudhedewinkel, ’n woonhuis en sedert die vroeë 1990's ’n argiteksfirma, GAPP Architects and Urban Designers. Die kerk het 'n hoë muur voor gehad met swaar staalhekke en was redelik toegegroei van bome en stuike aan die voor- en agter kant. Die huis by Derde Laan 98 was die pastorie, maar is in 'n skakelhuis omskep in die vroeë sestigs. Daar was 'n deur in die agterste muur wat toegang gebied het van die kerk na die pastorie, maar dit is toegebou in dieselfde tyd dat die woning in skakelhuise omskep is.

Die imposante kerkgebou in Eerstelaan is ontwerp deur die Gereformeerde argitek Pieter Dykstra. Die bouaannemer was D.J. Venter, te oordeel na sy van ook ’n Dopper. Die lidmate was self grootliks vir die bouwerk verantwoordelik. Ds. J.V. Coetzee het die hoeksteen op 18 Mei 1935 gelê waarop die teks: “Die Here het ons tot hiertoe gehelp,” (1 Samuel 7:12) aangebring is. Op Saterdag 31 Augustus 1935 is die gebou in gebruik geneem. Talle mense het toesprake gelewer en daarna het prof. dr. J.D. du Toit (Totius) die eerste erediens in die nuwe kerk gelei. Ná die diens het die koor die Halleluja-koor uit G.F. Händel se Messias gesing.

Weens die afname in die getal Afrikaanssprekende inwoners, en daarmee saam die lidmate van die Gereformeerde Kerk, in die westelike voorstede van Johannesburg, het Johannesburg-Noord in 1997 met Johannesburg (herstig in 1986) saamgesmelt. Op sy beurt was die Johannesburgse gemeente toe reeds ’n samestelling van drie gemeentes, naamlik Johannesburg-Mayfair, -Oos en -Sentraal. Twee jaar ná die ontstaan van Johannesburg-Melville in 1997 het ook Johannesburg-Wes ontbind sodat nog net een gemeente, Johannesburg-Suid die Goudstad se naam as deel van sy gemeentenaam gehad het. Die gebied wat Johannesburg-Melville van 1997 tot 2003, toe dit ontbind en deel geword het van Randburg, het gestrek van Melville tot teenaan Edenvale en Bedfordview in die ooste en tot by Langlaagte in die suide en Norwood in die noorde. Ondanks dié reusegebied het die gemeente Johannesburg-Melville aan die einde van sy bestaan skaars 150 belydende lidmate oorgehad.

Nadat die gemeente Johannesburg-Melville ontbind het, is die kerkgebou oorgeneem deur die gemeente Rivonia van die Sewendedagadventistekerk.






</doc>
<doc id="105156" url="https://af.wikipedia.org/wiki?curid=105156" title="Gereformeerde kerk Johannesburg-Wes">
Gereformeerde kerk Johannesburg-Wes

Die Gereformeerde kerk Johannesburg-Wes was ’n gemeente van die Gereformeerde Kerke in Suid-Afrika in, soos die naam aandui, die weste van die Goudstad met sy kerkgebou in die voorstad Brixton.

Die gemeente het op 13 Desember 1930 van die Gereformeerde kerk Johannesburg afgestig nadat Johannesburg-Oos en -Noord reeds ses jaar vantevore onderskeidelik op 29 Februarie en 1 Maart 1924 uit Johannesburg ontstaan het. Die gemeente Johannesburg-Wes het sy kerkgebou 1 km wes van die Hertzog- of Brixtontoring opgerig in Putneyweg, Brixton, op ’n rif wat as hoofwaterskeiding dien. Noord daarvan vloei die riviere oos en suid vloei hulle wes. So was die kerkgebou soos ’n kerk op ’n berg vir die omliggende voorstede van Brixton, Auckland Park, Rossmore, Westdene, Mayfair-Wes, Crosby en Hurst Hill waar mettertyd so ’n groot konsentrasie Afrikaanssprekendes gewoon het dat feitlik elkeen van dié voorstede ’n NG gemeente kon onderhou: Brixton, Aucklandpark, Johannesburg-Wes (Mayfair-Wes), Westdene, Mayfair, Fordsburg, Crosby en Crosby-Wes (Hurst Hill). Langlaagte, Mayfair en Cottesloe\Vrededorp) het in Maart 1952 deel geword van die Gereformeerde kerk Johannesburg-Sentraal, terwyl ’n gedeelte van Auckland Park saam met Melville en Westdene deel was van Johannesburg-Noord. 

Op 1 April 1943 is die grense tussen Johannesburg en Johannesburg-Wes opgehef, toe die gemeente Johannesburg-Wes word. Op 22 Oktober 1950 is Johannesburg met 427 belydende lidmate herstig en het dit vanaf 1952 bekendgestaan as Johannesburg-Mayfair. Ná die herstigting het Johannesburg-Wes agtergebly met 794 belydende lidmate.

Die gemeente se eerste kerk (eintlik ’n kerksaal), by Fulhamweg 67, is op 29 Augustus 1931 in gebruik geneem. Dit staan nog, maar is op 11 Julie 11945 vir £3 250 verkoop. Die argitek was Nellie Edwards nadat Rowe en Rowe se plan afgekeur is. Die tweede en laaste kerk was by Putneyweg 35, ook in Brixton, sowat 250 m van die eerste gebou af. Die argitekte was Gerard Moerdyk en Henry Watson. Ds. Ammi Venter het die hoeksteen op 10 April 1948 gelê. Die teksvers daarop is Ps. 115:1 "Nie aan ons, o HERE, nie aan ons nie, maar aan u Naam gee eer, om u goedertierenheid, om u trou ontwil. Die gebou, so het 'n lidmaat 70 jaar ná die hoeksteenlegging vertel, "was teen 'n erge helling, en die saal/konsistorie was onder die kerk geleë. Ons jonges het buite om beweeg vir ons aktiwiteite ( katkisasie, JV, ens.), maar die kerkraad het met 'n binnetrap in die kerk 'verskyn'. As kind was dit vir my 'n diep geheimenis. Kinders is nie eintlik daar toegelaat nie en ons kon net wonder waar hulle vandaan kom."

Teen 1970 het daar nog so baie Afrikaanssprekendes in dié gebied wes van die Johannesburgse middestad en oos van Roodepoort gewoon, daar is beweer dis die digste sametrekking van Afrikaners in die hele land. Ongelukkig het hier ook een van die mees ingrypende demografiese veranderings plaasgevind wat gelei het tot die vermindering van sewe NG gemeentes tot net een, die Brixton-kerk, en die ontbinding van die enigste twee Gereformeerde kerke. 

Vroeg in die sewentigerjare het Johannesburg-Wes amper 700 siele gehad. Die oprigting van die Randse Afrikaanse Universiteit en die SAUK se nuwe uitsaaisentrum het ’n verjonging teweeggebring in die gemeente wat reeds aan die verouder was. Ongelukkig het die grootskaalse verhuising van lidmate na voorstede vêrder van die middestad voortgeduur en eindelik besluit die gemeente in 1999 om te ontbind. Lidmate het daarna ingeskakel by die Gereformeerde kerk Delarey in die aanliggende Roodepoort, waarvan die naam terselfdertyd Bergbron geword het.

Danksy sendingwerk in die destydse bruin woonbuurt Newclare, kon daar in 1960 ’n Gereformeerde kerk gestig word wat vandag (2017) nog bestaan.





</doc>
<doc id="105157" url="https://af.wikipedia.org/wiki?curid=105157" title="Gereformeerde kerk Johannesburg-Suid">
Gereformeerde kerk Johannesburg-Suid

Die Gereformeerde kerk Johannesburg-Suid is die laaste gemeente van die Gereformeerde Kerke in Suid-Afrika wat die naam van die stad Johannesburg bevat nadat vyf ander kerke met dié naam ontbind het, naamlik die Gereformeerde kerk Johannesburg (later genoem Johannesburg-Mayfair en eindelik Johannesburg-Melville), Johannesburg-Noord, Johannesburg-Oos, Johannesburg-Sentraal en Johannesburg-Wes.

Die Gereformeerde kerk Johannesburg-Suid is amptelik afgestig op 10 Januarie 1931, dieselfde dag waarop die gemeente se eerste kerkgebou, in Turffontein, in gebruik geneem is. Die indertydse minister van lande, P.G.W. Grobler, het die hoeksteen op 13 September 1930 gelê. Die 30 kerkbanke, twee Nagmaalstafels en die preekstoel is aangekoop teen £480. Die kerk is in ’n kruisvorm ontwerp op voorstel van die ds. W.J. de Klerk, wat ook die stoel op die preekstoel geskenk het. Volgens die hoeksteen was die argitek die Brits gebore Henry Rowe-Rowe (1870–1932).

Weens die Tweede Wêreldoorlog (1939–1945) kon die orrel eers in 1949 in gebruik geneem word. Dit was een van die eerste plaaslik vervaardigde orrels en word vandag nog gebruik, hoewel in die kerkgebou van die destydse Gereformeerde kerk Klipriviersberg in Oakdene, wat ontbind het en toe by Johannesburg-Suid ingeskakel het. H. Hoeksema het die doelmatige kerksaal ontwerp en die bouaannemer was A.L. Naudé. Dr. I.J. van der Walt het die saal se hoeksteen op 9 Maart 1957 gelê. Dit is indertyd as een van die land se beste kerksale beskou. Die gemeente het dié saal, met sy sitplek vir 450 mense en wat die naam Postma-saal gekry het, tot November 2004 gebruik, toe dit aan ’n ander kerkverband verkoop is.

Nadat Klipriviersberg ontbind en by Johannesburg-Suid ingeskakel het, het die gemeente uit sy kerkgebou in Turffontein oorgetrek na eersgenoemde se kerkgebou in die baie rustiger voorstad Oakdene. Die preekstoel en orrel is terselfdertyd na die Oakdene-kerk verskuif. Dié gebou is ontwerp deur André Venter en is op 8 September 1984 ingewy. Ds. R. Maré het die gedenkplaat onthul. Dit bied sitplek aan 250 kerkgangers, meer as twee keer die getal oorblywende belydende lidmate in Johannesburg-Suid.





</doc>
<doc id="105158" url="https://af.wikipedia.org/wiki?curid=105158" title="Westoe">
Westoe

Westoe is 'n besondere huis in die Kaaps-Hollandse boustyl. Die huis is geleë in Westoestraat, Observatory (Kaapstad) en sy erf grens aan die suidekant aan Coornhoop.

Tot 1785 was die terrein deel van Coornhoop. Toe het Helena Jonasse, die weduwee van Claas Coert, daardie deel van haar grond bemaak aan drie mense. Die sentrale deel word toe eiendom van Francois Pieter de Necker en hy bou die opstal bekend as Westoe, 'n H-vormige huis met ses gewels, dik mure en vloere en plafonne van geelhout. In die 19de eeu is die huis dikwels verbou. Mynmagnaat Hendrik Wilhelm Struben (1840–1915), later bekend as Henry William, het die huis as aftreehuis gekoop, die gewels laat afbreek en die vensters gemoderniseer. Na sy vertrek is Westoe selfs as losieshuis gebruik. Vanaf 1958 is die huis grondig gerestoureer en puik gemeubileer. Tans spog die gebou weer met sy unieke Kaaps-Hollandse gewels. In 1968 is Westoe tot monument verklaar.



</doc>
<doc id="105179" url="https://af.wikipedia.org/wiki?curid=105179" title="Abū Nuwās">
Abū Nuwās

Abū Nuwās al-Ḥasan ibn Hānī al-Ḥakamī (ca 750 - 810), of net Abū Nuwās (Arabies: ابو نواس‎; Persies: ابو نواس‎‎, "Abū Novās") was 'n Arabiese digter. Vandag word hy as een van die grootste klassieke Arabiese en Persiese digters beskou. Tydens sy lewe het hy 'n meester van al die hedendaagse genres van Arabiese poësie geword. Volgens die verhale van Duisend-en-een-nag, is hy die metgesel van die Kalief Harun ar-Rashid.

Abu Nuwas se vader was 'n soldaat, sy naam was Hani, hy het in die weermag van Marwan II gedien. Sy moeder was 'n wewer, haar naam was Golban. Sy moeder was van Persiese afkoms. Sy vader het hy nooit van sy afkoms geweet nie. Volgens verskeie bronne was Abu Nuwas se geboortejaar plusminus tussen die jare 747 en 762. Party bronne beweer dat hy in Damaskus gebore is, ander bronne praat oor Bosra of Ahvaz. Sy volle naam was al-Hasan ibn Hani al-Hakami, 'Abu Nuwas' was 'n bynaam en beteken letterlik "vader van die gekrulde haarlok".

Toe Abu Nuwas nog 'n kind was, verkoop sy moeder hom aan 'n kruidenier uit Basra. Daarna het die digter Walibah ibn al-Hubab 'n ontdekking gemaak dat Nuwas baie intelligent was. Verder het Walibah ibn al-Hubab realiseer dat Abu Nuwas 'n talent vir poësie gehad het. Dus het hy die seuntjie vrygekoop en dan het hy sy mentor in teologie, grammatika en poësie geword. Later het Khalaf al-Ahmar die seuntjie se mentor geword. Volgens party verhale het Abu Nuwas ook vir 'n jaar met Bedoeïene gewoon.


</doc>
<doc id="105180" url="https://af.wikipedia.org/wiki?curid=105180" title="Ashoka die Grote">
Ashoka die Grote

Ashoka die Grote (ook Ashok) was 'n groot heerser van die Mauryaanse Ryk wat vanaf 268 tot 231 vC. geregeer het. Sy naam beteken "Hy wat deur die gode geliefd is en wat vriendelik met almal is".

Ashoka word dikwels as een van Indië se grootste heersers aangehaal. Na 'n groot aantal van militêre oorwinnings, het Ashoka oor 'n paar van die grootste dele van die hedendaagse Indië geregeer. Hy het 'n oorlog teen die koninkryk van Kalinga geveg, waarin meer as 200 000 mense slagoffers geword het.

Omdat Ashoka deur sy brutale oorwinning geskud was, het hy besluit om 'n Boeddhis te word en om met vrede sy ryk te reageer. Om dit te doen, het hy 'n paar hospitale vir diere en mense geskep. Hy het ook rus gebiede vir moeë reisigers langs paaie geskep en daarna het hy putte in talle dorpe gegrawe. Dit is moontlik om 'n lewensbeskrywing oor Ashoka die Grote te skryf omdat daar verskeie inskripsies op rotse en pilare is, dié wat sy lewensloop op 'n akkurate vlak beskryf.

Ashoka was die seun van die vorige Mauryaanse heerser Bindusara en sy koningin Subhadrangī (wat ook as "Dharma" of "Dhamma" bekend is). Ashoka het 'n paar ouer broers en susters sowel as een jonger broer, Vitashoka. As gevolg van sy voorbeeldige intellek en strydvaardigheid word dit dikwels gesê dat hy die gunsteling kleinseun van sy oupa Chandragupta Maurya was, wie sy land teen die strooptogte van Alexander die Grote beskerm het. Volgens die legende, toe Chandragupta Maurya sy ryk vir die Jainistiese monnikslewens verlaat het, het hy sy swaard weggegooi. Later het Ashoka die swaard gevind en hy het dit met homself gehou.

Koning Ashoka is in die meeste van boeddhistise bewegings (maar veral in die Theravada) as 'n bevorderer en beskermer van boeddhisme beskou. Hy is ook as 'n voorbeeld van 'n ideale, vredesgesinde en regverdige koning, wat die beste vir sy nasie wil hê.

In 250 vC, het die derde boeddhistise raadsvergadering onder die beskerming van koning Asoka plaasgevind. Na afloop van hierdie raadsvergadering het koning Ashoka groepe van monnike aan verskillende dele in die bekende wêreld gestuur, waaronder die Griekse staat van Bactrië, Ladakh, Nepal, Myanmar, Thailand en Sri Lanka, en moontlik ook na Alexandrie (in die huidige Egipte), Antiochië (in die huidige Turkye) en Athene.

Die huldige embleem van Indië is 'n weergawe van die bokant van een van die pilare van koning Ashoka, dié wat in in Sarnath geleë is. Daarbenewens bevat die huldige vlag van Indië 'n onderdeel van dieselfde pilaar. Koning Ashoka het hierdie pilare op belangrike plekke in sy ryk gebou. Op hierdie pilare was daar verskeie inskripsies oor die koning se godsdienstige lewe, sy beleid as koning sowel as hervormings wat deur hom agtergevolg is. Die godsdienstige inskripsies het meestal praktiese Boeddhistiese leerstellings bevat, maar dit het ook leerstellings van ander godsdienste soos Jainisme en Brahmanisme bevat. In dié inskripsies het Koning Ashoka sy volk herinner om godsdienstige verdraagsaamheid te beoefen.



</doc>
<doc id="105182" url="https://af.wikipedia.org/wiki?curid=105182" title="Gereformeerde kerk Roodepoort">
Gereformeerde kerk Roodepoort

Die Gereformeerde kerk Roodepoort was ’n gemeente van die Gereformeerde Kerke in Suid-Afrika in die Wes-Randse stad Roodepoort.

Die Gereformeerde Kerk het eers betreklik laat tot Roodepoort toegetree, want wes daarvan is die Gereformeerde kerk Krugersdorp, die oudste gemeente aan die Rand, reeds op 25 April 1896 gestig en ’n maand later, op 23 Mei 1896, die Gereformeerde kerk Johannesburg, oos daarvan. Die NG gemeente Krugersdorp is ses jaar voor die plaaslike Gereformeerde kerk gestig, op 7 Junie 1890, en die NG gemeente Johannesburg nege jaar voor die eerste Gereformeerde kerk in die Goudstad, en wel op 14 Augustus 1887. Maar op Roodepoort het die eerste NG gemeente reeds op 17 Mei 1905 van Krugersdorp afgestig, 37 jaar voor die eerste Gereformeerde kerk.

Die oostelike wyke van Krugersdorp, naamlik Roodepoort, Hamberg, Florida, Maraisburg en Delarey, het vanaf 1930 een diens per maand in die Baptistekerk van Roodepoort gehou. Dié dienste is in 1941 na die Nederduitsch Hervormde kerk Roodepoort verskuif. Krugersdorp se kerkraad het twee erwe in Adolphusstraat aangekoop om ’n kerksaal daar te bou. Dié erwe is later verkoop en in twee erwe in 1942 van ’n mynmaatskappy aangekoop. Die stadsraad het intussen ook twee erwe in Florida geskenk.

Op 15 November 1942 begin die ingewikkelde geskiedenis van afstigting, samesmelting en ontbinding van die Gereformeerde kerke in die latere stad Roodepoort met die afstigting van die oostelike wyke van die Gereformeerde kerk Krugersdorp as die Gereformeerde kerk Roodepoort. Op presies dieselfde dag het ook die westelike wyke van Johannesburg-Wes afgestig as die Gereformeerde kerk Delarey. Van dié wyke het gedeeltes van Florida en Bergbron in Roodepoort geval, maar Claremont, Greymont en Newlands binne die munisipale grense van Johannesburg. Einde 1943 het Roodepoort en Delarey verenig onder die naam Florida, maar op 31 Oktober 1954 stig die Delarey-wyke van Florida af as die Gereformeerde kerk Delarey en op 8 Junie 1957 word Roodepoort opnuut gestig. Gevolglik was daar twee gemeentes in Roodepoort: Florida (1943) en Roodepoort (1957) en een deels: Delarey (1954).

Nog vier gemeentes is mettertyd deels of heeltemal in Roodepoort gestig: Gereformeerde kerk Ontdekkers (1966, afgestig van Florida), Noordrand (1960, van Florida, Krugersdorp en Linden), Ontdekkers (1966, van Florida), Witpoortjie (1972, van Roodepoort) en Wilropark (1981, van Witpoortjie). Toe Florida in 2003 ontbind, het die meeste van haar lidmate ingeskakel by Noordrand en Ontdekkers.

Florida het haar kerkgebou reeds in 1948 voltooi, maar weens die gebeure van die daaropvolgende jare kon Roodepoort eers in 1960 ’n boukommissie aanstel vir die bou van ’n pastorie, kerkgebou en ’n pastorie vir die sendinggemeente in Dobsonville. Al die gemeente se erwe moes as sekuriteit vir die verband dien. Roodepoort het destyds sowat 330 belydende lidmate gehad sodat dié groot bouwerk voorwaar ’n geloofstap was. Die argitek was B. De W. Hartman en die bouaannemer C. Plug. Op 16 Februarie 1963 is die hoeksteen gelê en op 8 Junie daardie jaar, op die gemeente se sesde verjaardag, is die kerk plegtig in gebruik geneem. Die toring het ’n uitgeboude deel waarin die klok deels langsaan hang. Die kerkorrel is van die Plazateater in Johannesburg aangekoop teen ’n bedrag van R800.

Mettertyd het demografiese verskuiwings binne die gemeente grense die belydende lidmate laat afneem tot 288 einde 2001, vergeleke met 421 einde 1997, en tot 119 in 2012, die jaar waarin Roodepoort ontbind en by Ontdekkers ingeskakel het. Die kerkgebou op die hoek van Kilburnstraat en Stapelberglaan, Horison, is blykbaar in die dekade ná 2000 verkoop, want voor inlywing reeds word die adres van Roodepoort se kerkgebou aangegee as hoek van Philipslaan en Teaterstraat, Florida Park, dieselfde as Ontdekkers s’n. Ná Florida se ontbinding in 2003 en Roodepoort s’n in 2012, bestaan daar tans (2017) nog vyf gemeentes in Roodepoort:




</doc>
<doc id="105183" url="https://af.wikipedia.org/wiki?curid=105183" title="Anys">
Anys

Anys ("Pimpinella anisum") is 'n blomplant in die "Apiaceae"-familie inheems aan die oostelike Middellandse See-streek en Suidwes-Asië. Die geur toon ooreenkomste met 'n paar ander speserye, soos steranys, vinkel en soethout ("drop").

Anys is 'n kruidagtige eenjarige plant wat tot 'n meter of hoër groei. Die blare aan die basis van die plant is eenvoudig, 1-5 cm lank en vlak gelob, terwyl blare hoër op die stingels veeragtig geveerd is, verdeel in talle klein pamflette. Die blomme is wit, ongeveer 3 mm in deursnee, wat in digte skerms voorkom. Die vrug is 'n langwerpige, droë skisokarp, 3-6 mm lank, gewoonlik "anys" genoem.

Anys dien as voedselplant vir die larwes van sommige "Lepidoptera"-spesies (skoenlappers en motte), insluitend die kalk-gespikkelde wurm en aalwurm.


</doc>
<doc id="105184" url="https://af.wikipedia.org/wiki?curid=105184" title="Gereformeerde kerk Wilropark">
Gereformeerde kerk Wilropark

Die Gereformeerde kerk Wilropark is die jongste gemeente van die Gereformeerde Kerke in Suid-Afrika in die Wes-Randse stad Roodepoort.

Wilropark het op 7 Junie 1981 van die Gereformeerde kerk Witpoortjie afgestig wat op sy beurt op 8 Oktober 1972 van die Gereformeerde kerk Roodepoort afgestig het, ’n dogtergemeente van die Gereformeerde kerk Florida. Wilropark is dus ’n agterkleindogter van die Gereformeerde kerk Krugersdorp, wat op 25 April 1896 as die eerste Gereformeerde kerk aan die Witwatersrand gestig is, ’n maand voor die Gereformeerde kerk Johannesburg. 

In 1983 het die kerkraad die argitek Albert Monteith, wat ook verantwoordelik was vir die Gereformeerde kerk Brackenhurst, opdrag gegee om ’n doelmatige kerkgebou met sewe katkisasielokale te ontwerp. Vir dié doel het die gemeente ’n erf aangekoop wat uitkyk op ’n natuurreservaat. Op 24 Augustus 1985 is Wilropark se kerkgebou amptelik in gebruik geneem. Weens ’n geldtekort kon die gemeente nie hul planne vir ’n klok, orrel en die katkisasielokale uitvoer nie, maar hulle kon wel ’n tweedehandse Ahlbon-orrel aankoop, wat in 1994 plek gemaak het vir ’n elektroniese Allen-orrel. Dié instrument se luidsprekers is in die vorm van ’n kruis voor in die kerk aangebring.




</doc>
<doc id="105185" url="https://af.wikipedia.org/wiki?curid=105185" title="Gereformeerde kerk Witpoortjie">
Gereformeerde kerk Witpoortjie

Die Gereformeerde kerk Witpoortjie is die tweede jongste gemeente van die Gereformeerde Kerke in Suid-Afrika in die Wes-Randse stad Roodepoort.

Die gemeente het op 8 Oktober 1972 van die Gereformeerde kerk Roodepoort afgestig, wat op sy beurt in 1957 van die Gereformeerde kerk Florida afgestig het, ’n dogtergemeente van Krugersdorp (1898), die oudste Gereformeerde kerk aan die Witwatersrand. 

Witpoortjie se kerkraad het onmiddellik begin beplan vir kerkbou. Dienste is eers in die Laerskool Dr. Havinga gehou terwyl die kerkgebou in aanbou was. Dié gebou is opgerig volgens gewysigde planne van die Gereformeerde kerk Alberton-Wes. Lucas van der Schyff het die strukturele planne opgestel en die bouaannemer was ene Wilken. Die verandering aan Alberton-Wes se plan het die aanbou van ’n kerksaal behels. Dié gebou is op 2 Augustus 1975 amptelik ingewy.





</doc>
<doc id="105186" url="https://af.wikipedia.org/wiki?curid=105186" title="Gereformeerde kerk Ontdekkers">
Gereformeerde kerk Ontdekkers

Die Gereformeerde kerk Ontdekkers is een van vyf (in 2015) gemeentes van die Gereformeerde Kerke in Suid-Afrika wat heeltemal of deels in die Wes-Randse stad Roodepoort geleë is.

Ontdekkers het op 6 Augustus 1966 van die Gereformeerde kerk Florida afgestig in die gebied Discover, tussen Horison en Florida. Aanvanklik is die eredienste in die Laerskool Gustav Preller in Christiaan de Wetweg gehou. Die moedergemeente het gedeelte 139 van die plaas Vogelstruisfontein, een van die oorspronklike plase aan die Rand, aan die nuwe gemeente geskenk. Op hierdie plaas, in die ontluikende stad Roodepoort, het die predikant, ds. Hein Kruger, ’n melkkoei op die kerkerf aangehou.

Die kerkraad het die plan van die Gereformeerde kerk Vryburg (ds. Kruger was by die oprigting van dié gemeente se kerkgebou betrokke toe hy leraar daar was van 1960 tot 1967) as uitgangspunt gebruik en die argitek Hartman van Pretoria aangestel om die bouterrein te beplan. Sy plan het voorsiening gemaak vir ’n kerkgebou met sitplek vir 500 kerkgangers, ’n konsistorie, kombuis en katkisasielokale. Die ontwerp word gekenmerk deur skerp lyne wat die oog na bo moet lei. ’n Lidmaat van die gemeente het ’n skaalmodel gebou wat moes dien as aansporing vir mense om by te dra tot die kerkkompleks se oprigting.

Die sykante het die kenmerke lae mure met hoë, gekleurde vensters wat eie is aan die argitektuur van destyds, die sogenaamde tentstyl of kappiekerk. Wanneer lig deur die vensters val, gee dit die binnekant van die kerk ’n blou skynsel. Die glasmure het ’n klankprobleem geskep wat opgelos is deur ’n spesiale klankstelsel te laat aanbring. Nog ’n probleem wat eie is aan die tentstyl, oormatige sonlig deur die reusevensters, is opgelos deur klankabsorberende panele aan te bring om dit uit te hou. Die kerk is amptelik op 5 Junie 1971 ingewy, ’n maand en ’n dag voor die gemeente se vyfde verjaardag.

Weens demografiese verskuiwings in dié deel van Roodepoort is Florida in 2003 by Ontdekkers ingelyf, nes die geval nege jaar later met die gemeente Roodepoort.




</doc>
<doc id="105187" url="https://af.wikipedia.org/wiki?curid=105187" title="Gereformeerde kerk Linden">
Gereformeerde kerk Linden

Die Gereformeerde kerk Linden is ’n gemeente van die Gereformeerde Kerke in Suid-Afrika in die noordweste van Johannesburg.

Die gemeente Linden het in Februarie 1950 van die Gereformeerde kerk Johannesburg-Noord afgestig, die eerste van vier Gereformeerde kerke wat in daardie jaar tot stand gekom het. Eers is dienste in die saal van die Hoërskool Linden gehou, met ’n tweede diens in Ferndale of Fontainebleau (die gemeente Randburg sou eers in 1960 van Linden afstig). Met afstigting het die gemeente ’n sentraal geleë erf van Johannesburg-Noord as bruidskat ontvang. Op 12 Desember 1951 is ’n lidmaat, P.R. de Jager, as bouaannemer aangestel en die firma Geers en Geers as argitek. Ds. C.E.G. Malan het die kerk se hoeksteen op 17 Mei 1952 gelê en in 1953 is dit in gebruik geneem. Prof. S. du Toit was die feesspreker.

Weens die afname in die getal Afrikaanssprekende inwoners, en daarmee saam die lidmate van die Gereformeerde Kerk, in die westelike voorstede van Johannesburg, het Johannesburg-Noord in 1997 met Johannesburg (herstig in 1986) saamgesmelt as Johannesburg-Melville. Linden bly egter ’n lewenskragtige gemeente met ’n besonder gunstige verhouding van belydende tot dooplidmate van sowat 2:1. Die jaartalle in dié tabel dui op die jaar waarin die syfers in die Kerk se "Almanak" verskyn het en nie op die jaar waarin dit getel is nie, gewoonlik die vorige jaar.






</doc>
<doc id="105188" url="https://af.wikipedia.org/wiki?curid=105188" title="Gereformeerde kerk Delarey">
Gereformeerde kerk Delarey

Die Gereformeerde kerk Delarey was ’n gemeente van die Gereformeerde Kerke in Suid-Afrika, deels in Roodepoort en deels in Johannesburg, waarvan die naam in 1998 Bergbron geword het nadat Johannesburg-Wes en die Melville-gedeelte van die Gereformeerde kerk Johannesburg-Noord by Delarey ingelyf is.

Voor die Gereformeerde kerk Roodepoort (soos Florida aanvanklik bekendgestaan het) in 1942 tot stand gekom het, het lidmate in die gebied Roodepoort-Maraisburg een wyk van die Gereformeerde kerk Krugersdorp gevorm en later twee. Hulle het gewoon in Roodepoort, Hamberg, Florida, Maraisburg, Delarey, Weltevreden, Fairland en Boskop. Vir hulle is maandeliks ’n erediens in die Baptistekerk in Roodepoort gehou, maar Nagmaal het hulle in Krugersdorp gevier.

Op 13 Desember 1930 het die Gereformeerde kerk Johannesburg-Wes van die Gereformeerde kerk Johannesburg afgestig. Twee jaar later het die attestate (lidmaatskapsertifikate) van die lidmate wat in Maraisburg en Delarey gewoon het, na Johannesburg-Wes gegaan. In 1935 het dié van Weltevreden, Fairland en Boskop ook gevolg.

Van 1936 af het die lidmate in dié geweste toegeneem danksy die ontwikkeling van die buurte Ontdekkers en Florida-uitbreidings A en B. In 1941 het die kerkraadslede gevra dat die lidmate in daardie wyke Nagmaal in Roodepoort vier, pleks van in Krugersdorp. Die versoek is toegestaan en die NG gemeente Roodepoort se Eeufeessaal vir dié doel gebruik.

Nadat die Algemene Sinode in 1939 oor intensiewer bearbeiding besin het (met ander woord kleiner gemeentes en minder lidmate per predikant), het die buurkerke Krugersdorp en Johannesburg-Wes in 1942 die bediening op die Sentraal-Wes-Rand ondersoek. Dié gebied het gestrek van Newlands en Albertsville in die ooste tot anderkant Witpoortjie in die weste. Die gemeente Krugersdorp het toe 1 003 lidmate gehad en gestrek van oor ’n wye gebied tot by Maraisburg in die weste. Die latere Florida-uitbreidings en Unified was toe nog yl bewoon, terwyl die meeste Gereformeerde lidmate in Roodepoort en op die Princess-landgoed gewoon het. Johannesburg-Wes het destyds 1 000 lidmate gehad en die gebiede Maraisburg, Newlands, Greymont, Waterval en Wilgespruit ingesluit, asook die gebied binne ’n reguit lyn na Boskopskool. Die meeste lidmate kon die kerke in Brixton (Johannesburg-Wes) en Krugersdorp net per motor bereik. Vir dié in Maraisburg was treinvervoer onprakties, terwyl dié in Newlands per trem by die kerk kon kom. Strubensvallei en Wilgespruit was nog landelike gebiede. Kerkbesoek is verder bemoeilik deur beperkings op petrolverbruik, buitebande en privaat motors weens die Tweede Wêreldoorlog.

Op 15 November 1942 is toe die tweede kerke, Roodepoort en Delarey, gestig. Elke kerk het die vaste eiendom binne sy grense ontvang. Die skeidslyn tussen die twee gemeentes het gebly soos dit was tussen Krugersdorp en Johannesburg-Wes. Op 18 November 1942, net drie dae ná die stigtingsvergadering, het ’n gekombineerde kerkraadsvergadering besluit dat die twee kerke gesamentlik sou beroep. Hulle sou ook ’n gekombineerde kerkraad saamstel wie se besluit bindend sou wees net as die onderskeie kerkrade dit bekragtig, en hulle sou so dikwels vergader as wat ’n kerkraad dit nodig ag, maar minstens een keer per jaar. Die ooreenkoms het voorts die predikant se traktement (vergoeding) en toelaes bepaal, elke kerk se verpligting daartoe en sy tuiste in Maraisburg óf in Florida-uitbreiding. Een erediens sou elke Sondag op Roodepoort, in Newlands en in die buitewyk Wilgespruit gehou word. 

Roodepoort het die gebruik vcan die NG gemeente se Eeufeessaal vir dienste elke Sondagmiddag verkry. Nog voor die afstigting van Delarey van Johannesburg-Wes af, is begin met die bou van ’n kerksaal op Weltevreden, wat in Maart 1943 in gebruik geneem is. 

Ds. J.F. du Plooy, van Johannesburg-Oos, het die beroep van die gekombineerde kerkraad aanvaar en is op 15 Mei 1943 deur ds. F.P.J. Snyman in die NG kerk in Newlands bevestig. Roodepoort en Delarey het toe die eredienste as volg gereël: Die eerste en derde Sondagoggend en elke Sondagaand in Newlands, elke Sondagmiddag in Roodepoort en elke tweede en vierde Sondagoggend op Weltevreden .
’n Kommissie het (op ’n datum wat die bron nie vermeld nie) gerapporteer dat geen geskikte perseel vir ’n pastorie in die bepaalde gebiede gevind kon word nie; dus besluit die kerkraad dat die predikant sy eie woning kon laat bou of koop. Ds. Du Plooy het gevolglik in die loop van 1943 vir hom ’n huis laat bou op ’n perseel in Die Ou Pad, Florida-uitbreiding, wat bykans 17 jaar lank die amptelike adres van die Gereformeerde kerk Florida sou wees. Destyds is vergaderings in die pastorie gehou.

Armsorg het heelwat van die kerkraad se aandag in beslag geneem en bydraes daarvoor is spesiaal ingevorder. Die kerkraad het ’n aantal begrafnispolisse vir behoeftiges in stand gehou en het die steun van ’n plaaslike dokter gekry wat hulle kosteloos behandel het.

Delarey se kerkraad het op 18 Augustus 1943 in beginsel besluit dat die gemeentes Roodepoort en Delarey saamsmelt, waartoe ’n gekombineerde kerkraadsvergadering van op 20 Oktober 1943 ooreengekom het. Op ’n gekombineerde kerkraadsvergadering op 2 Desember 1943 in Newlands was die deputate van die Klassis Pretoria teenwoordig vir die ophef van die kombinasie en die vereniging van die twee gemeentes vanaf daardie datum. Die buitegrense van die twee kerke het die nuwe kerk se grense geword. Die westelike grens het Witpoortjie ingesluit, terwyl die grens tussen die gebiede Newlands, Greymont, Albertsville en Johannesburg-Wes die oostelike grens sou vorm. Die noordelike grens was die gebiede binne Wilgespruit en ’n reguit lyn na die Boskopskool, terwyl die hoofweg Johannesburg-Potchefstroom de suidelike grens sou wees. 

In die Almanak van die GKSA vir die jaar 1944 verskyn vir die eerste keer die gegewens van die twee kerke wat net ’n jaar bestaan het; Florida se opgawes is eers in die uitgawe van 1945 opgeneem, toe die kerk 590 belydende en 459 dooplidmate gehad het en 268 gesinne. Die Almanak het die stigtingsjaar van Florida as 1942 aangegee, maar dit was die jaar waarin Roodepoort en Delarey die eerste keer gestig is en waaruit Florida op 2 Desember 1943 ontstaan het.

Weens die bediening van Woord en sakramente op drie plekke, het die lidmate vreemdelinge vir mekaar gebly. Die kerkraad het telkens oor ’n sentrale kerkgebou gepraat en besluit op 20 Desember 1944 dat ’n kerk eers opgerig sou word nadat R6 000 daarvoor ingesamel is. Die kerkboufonds het toe op R2 700 gestaan. 

'n Buitengewone kerkraadsvergadering op 8 Januarie 1945 het 'n voorlopige boukommissie versoek om planne te laat opstel vir 'n kerk met tussen 450 en 500 sitplekke, 'n argitek te benoem, 'n paar tenders te verkry en navraag te doen oor voorrade. Aan die einde van die finansiële jaar op 30 Junie 1946 het die boufonds die R8 000-kerf oorskry, sonder dat met die bouwerk begin is. 
In dié tyd het die NG gemeente Roodepoort ingestel dat sy kerkgebou, pleks van die Eeufeessaal, Sondagmiddae vir eredienste gebruik kon word. 

Die woonbuurte het uitgebrei en op 30 Junie 1946 het die lidmaattal op 686 te staan gekom. Die kerkraad het die argitek, prof. Adriaan Meiring van Pretoria, ’n seun van ds. P.G.J. Meiring en broer van ds. Arnold Meiring (albei NG predikante), om sy planne te verander na 'n gebou vir minstens 500 mense. ’n Boupermit is vir Desember 1946 toegestaan, maar die gewysigde planne vir 500 sitplekke, asook vir die bou van 'n toring, is afgekeur. 

Die kerkraad het toe opnuut die stryd aangeknoop en aanvaar in Januarie 1947 die gewysigde planne vir 'n kerkgebou, met buitegeboue, vir 500 mense, wat agtkantig sou wees met 'n galery rondom. ’n Toring van 50 voet hoog sou die kerkklok en horlosie insluit. Die boukontroleur het 'n permit uitgereik met die voorbehoud dat die gebou nie meer as R24 000 kos nie. Die boufonds het toe R10 800 bedra. 'n Buitengewone vergadering het in Junie 1947 die tender van J. de Necker vir R20 694 aanvaar en ds. J.F. du Plooy en brs. A.J. van der Walt, H.J. Lubbe, J. Toxopeus en J.S. de Klerk as boukommissie benoem. Op 18 Oktober 1947 het ds. Du Plooy die hoeksteen gelê en daarna het die bouwerk vinnig gevorder. 

Die binnemure moes tot galeryhoogte met houtpanele bedek word en in April 1948 het die kerkraad 'n tender vir R5 902 vir die imbuia-paneelwerk, banke en kansel aanvaar. ’n Lidmaat het 'n muur aan die twee straatkante as 'n geskenk aan die gemeente gebou. Nog geld was nodig en 'n insameling van R4 000 is beplan. 'n Kerkklok en ’n horlosie is geïnstalleer, terwyl skenkers gesorg het vir 'n doopbak, 'n kanselstoel en Nagmaalservies.

Intussen het die gemeente aandag geskenk aan verskeie dringende sake, onder meer 'n mynwerkerstaking waardeur talle gesinne diakonale sorg geverg het, die stygende lewensduurte wat die lidmate noustrop laat trek, die "Indiërkwessie", en woelinge in die onderwys wat 'n aksiekomitee laat saamwerk het om manne van Protestantse belydenis in die skoolraad verkies te kry. Later het 'n polio-epidemie bygekom wat gedurende April/Mei 1948 gelei het tot die opskorting van die katkisasie, ’n tornado in November 1948 wat talle gesinne in Roodepoort en Georginia dakloos gelaat het en die diakonie R1 116 vir die burgemeester se tornadofonds laat insamel het. 

Die kerkraad het die eredienste vooruit bepaal: 'n oggend- en aanddiens elke Sondag in die kerkgebou, ’n laatmiddag- en middagdiens onderskeidelik op die tweede en vierde Sondag te Newlands en Weltevreden, en die opskorting van eredienste in Roodepoort se NG kerk. 

Die kerkraad het gereël om die kerk op 4 Desember 1948 in gebruik te neem en het die Nagmaaldienste van November uitgestel tot 5 Desember, wanneer die hele gemeente dan saam sou kon deelneem. Lidmate het intussen saam geswoeg om die gebou betyds klaar te kry. Om drieuur die middag het prof. J.D. du Toit (Totius) die erediens gelei; 'n foto in die konsistorie van hom en die rysige ds. J.F. du Plooy op die kansel herinner aan dié heuglike dag in die lewe van die Gereformeerde kerk Florida.

Die gebou, wat eers later afgewerk sou word, het die gemeente, sonder 'n orrel, R31 485 gekos. Sr. Corrie de Jong het die sang op 'n orrel begelei wat die kerkraad van Delarey vroeër aangekoop het. 'n Invoerpermit is in 1949 verkry, maar 'n orrel wat plaaslik aangekoop is, is in Junie 1950 in gebruik geneem. Op 14 Desember 1948 het die kerkraad vir die eerste keer in die nuwe kerkgebou vergader. Ook teenwoordig was prop. Benoni Duvenage, wat praktiese ondervinding in die gemeente opgedoen het en ds. Du Plooy later sou opvolg.

Weens die swak bywoning van die eredienste op Weltevreden, het die kerkraad op 16 Maart 1949 besluit om dit te staak en ’n bykomende diens, voortaan op die tweede en vierde Sondag, in Newlands in te stel.

In September 1950 het visitatore van die Klassis Johannesburg kennis geneem van die gunstige stand van die gemeente se geldsake: teenoor ’n kerkskuld van R13 600, het die bates meer as R46 000 beloop. Die gemeente Johannesburg-Noord het ds. Hugo du Plessis, van Siloam, as sendingleraar beroep, en Florida aanvaar sy deel van die klassikale raming vir die sending in Marokko en omliggende gebiede. Voortaan sou die sending asook die Eeufeesbedieningsfonds besondere aandag kry van Florida se kerkraad kry. 

Die lidmaattal het in dié tyd tot meer as 1 000 gestyg, en op 8 September 1954 besluit ’n spesiale kerkraadsvergadering dat die oostelike wyke in Delarey, Newlands en Greymont met 300 lidmate sou afstig. So het die eertydse Gereformeerde kerk Delarey weer op 31 Oktober 1954 tot stand gekom. Dié gemeentes sou van 1998 af as Bergbron bekendstaan nadat dit met die Gereformeerde kerk Johannesburg-Wes saamgesmelt het.

In Desember 1955 het die partikuliere sinode 'n nuwe Klassis Krugersdorp goedgekeur.

Die Gereformeerde kerk Roodepoort het in 1957 tot stand gekom toe dit van Florida afstig, maar laasgenoemde is in 2003 en eersgenoemde in 2012 by die Gereformeerde kerk Ontdekkers ingelyf. Omstreeks sy afstigting het die kerkraad van Delarey ’n kerksaal in die Johannesburgse voorstad Newlands bekom. Dienste is vir eers daarin gehou.

In 1960 begin beplanning aan die ’n nuwe gebou. Die argitek J. Koelewyn van die firma Geers en Geers is aangestel om die plan op te stel en J.J. Grabe as bouaannemer. Op 18 November is dié tipiese kappiekerk se hoeksteen gelê en in April 1962 is dit amptelik in gebruik geneem. (Volgens die GKSA se Argief was die argitek egter J. Moors.)

Delarey se naam is in 1998 na Bergbron verander nadat die gemeente se grense vergroot is vanweë die insluiting van Melville en omstreke. 




</doc>
<doc id="105189" url="https://af.wikipedia.org/wiki?curid=105189" title="Gereformeerde kerk Bergbron">
Gereformeerde kerk Bergbron

Die Gereformeerde kerk Bergbron is ’n gemeente van die Gereformeerde Kerke in Suid-Afrika, deels in Roodepoort en deels in Johannesburg, wat in 1998 ontstaan het toe die gemeente Delarey se naam verander het nadat Johannesburg-Wes die Gereformeerde kerk Delarey ingelyf is.

Die westelike wyke van die Gereformeerde kerk Johannesburg-Wes het op 15 November 1942 afgestig om die gemeente Delarey te vorm. Dié gemeente was deels in die verre weste van die stad Johannesburg en in die ooste van Roodepoort geleë. Die enigste beskikbare bron oor die stigting van dié gemeente gee twee verskillende weergawes van die verdere verloop van Delarey se geskiedenis. Volgens een beskrywing het die Gereformeerde kerk Roodepoort op presies dieselfde dag van die Gereformeerde kerk Krugersdorp afgestig, maar elders word vermeld die oostelike wyke van Krugersdorp het eers in Mei 1943 afgestig en saam met Delarey die Gereformeerde kerk Florida geword. 

Op 31 Oktober 1954 het die ou Delarey-wyke opnuut afgestig en van toe tot 1998 sou dié gemeente bekendstaan as Delarey. Die Gereformeerde kerk Roodepoort is in 1957 herstig toe dit van Florida afstig, maar laasgenoemde is in 2003 en eersgenoemde in 2012 by die Gereformeerde kerk Ontdekkers ingelyf. Omstreeks sy afstigting het die kerkraad van Delarey ’n kerksaal in die Johannesburgse voorstad Newlands bekom. Die eerste dienste is vir eers daarin gehou.

In 1960 begin beplanning aan die bou van ’n nuwe gebou. Die argitek J. Koelewyn van die firma Geers en Geers is aangestel om die plan op te stel en J.J. Grabe as bouaannemer. Op 18 November is dié tipiese kappiekerk se hoeksteen gelê en in April 1962 is dit amptelik in gebruik geneem. 

Delarey se naam is in 1989 na Bergbron verander nadat die gemeente se grense vergroot is vanweë die insluiting van Melville en omstreke.






</doc>
<doc id="105190" url="https://af.wikipedia.org/wiki?curid=105190" title="Nyabêla">
Nyabêla

Nyabêla (in Afrikaans ook bekend as Niabel) was gedurende die negentiende eeu 'n opperhoof van die Ndzundza-Ndebele. Hy word onthou vir sy stryd teen blankes vir beheer oor sy stam se eie grondgebied.

Nyabêla se voorsate het waarskynlik in die sestiende of sewentiende eeu vanaf die suidooskus van Afrika na die Hoëveld verhuis en hulself naby die latere Pretoria gevestig. Hierdie mens is later die Ndebele van Transvaal genoem. Deesdae noem ons hulle die Ndebele van Suid-Afrika. Een van hul hoofmanne, Ndzundza, het na die Steelpoortvallei in Mpumalanga verhuis. Na vele ontberings het hierdie deel van die stam by 'n plek langs die Steelpoortrivier genaamd Nomtshagelo gaan bly. Nomtshagelo is later opgemeet as die plaas Mapochsgronde. Dit omring die huidige dorpie Roossenekal.

Nyabêla se pa, Mapoch (deesdae Mabhoko of Mapog genoem) was die hoofman van die stam toe die emigrante (later Voortrekkers of Boere genoem) in 1845 die gebied binnegedring het. In 1860 het die Boere 4 plase (omtrent die huidige Mapochsgronde) aan die Mapochs (deesdae ook die Mapoggers genoem) toegeken. Maar die gebied wat die stam beset het, was groter en het al hoe groter geword. Hulle het weer oorlog gevoer, maar in 1865 is vrede gemaak toe die Boere erken het dat 'n veel groter gebied aan die Mapoggers behoort.

Mapog is in 1865 oorlede en twee van sy seuns het hom opgevolg. Die Britte het die Transvaal in 1877 geannekseer. In 1879 het Mapog se hoofvrou se derde seun, Nyabêla, die leisels van die stam van Mapog oorgeneem. Op daardie stadium was daar reeds verskeie hoofmanne onder hom en hy kon as opperhoof beskou word. Sy onderdane het hom Ingwayama genoem.

Die Britte het intussen vir Sekhukhune oorwin en hom in die tronk gestop. In 1881 het die Boere die Britte oorwin. Laasgenoemde twee strydendes het die Pretoriakonvensie aangegaan. Die konvensie het twee bepalings bevat wat 'n katastrofiese uitwerking op Nyabêla en die Mapoggers gehad het. Ingevolge een bepaling moes Sekhukhune vrygelaat word. Die konvensie het ook bepaal dat 'n lokasiekommissie aangestel word om lokasies vir alle swart stamme in die Transvaal uitgemeet moes word.

Na die eerste Anglo-Boereoorlog en wel op 3 Augustus 1881, het die strydendes die Pretoriakonvensie onderteken. Ingevolge artikels 21 en 22 daarvan moes 'n Naturelle Lokasie Kommissie aangestel word om lokasies vir swart stamme af te baken. Die kommissie het bestaan uit kommandant-generaal Piet Joubert, die Britse Resident, ene Hudson, en Hendrik Jacobus Schoeman, die naturellekommissaris van Heidelberg en Pretoria. Hulle het besluit om onmiddellik te werk aan die lokasie vir die Mapoggers.

Die kommissie het op 1 Oktober 1882 op Middelburg aangekom. Nyabêla is per brief aangesê om die kommissie op 6 Oktober op die plaas van Dirk Stoffberg, net onderkant Bothasberg, te ontmoet. Nyabêla is ook versoek om inligting omtrent die aantal hutte, grootvee en onderdane aan die kommissie te verskaf. Grové, die naturellekommissaris van Middelburg, en veldkornet is met die brief na Nyabêla gestuur. Volgens Grové, wat die brief gaan aflewer het, het Nyabêla woedend met sy ampstok op die grond geslaan en gesê: ""Gaan en bring Piet, en ek sal met hom praat"". Die Piet waarna hy verwys is natuurlik Piet Joubert. Volgens het Nyabêla gesê: ""Ek sal my vee en strooihutte nie laat tel nie; nog minder sal ek die getal van my volk opgee. Sê aan Piet hy moet self hierheen kom en dan sal ek vir hom 'n os slag"". Grové het probeer om Nyabêla te oorreed om na die Lokasiekommissie te gaan en het selfs belowe om hom weer na sy stat terug te bring, maar Nyabêla het volstrek geweier en herhaal dat Grové vir Piet moes bring. Hy voeg by dat Nyabêla ook gesê het dat hy dit vreemd vind dat die kommissie nie na hom toe wou kom nie. As hy, Nyabêla, na Pretoria gaan om Paul Kruger of Piet Joubert te ontmoet, stop hy nie halfpad daarheen nie.

Die kommissie het intussen op 5 Oktober by Dirk Stoffberg se plaas aangekom. Tydens hulle vergadering op daardie dag, het Grové berig dat Nyabêla weier om na Stoffberg te kom en aandring dat die kommissie na sy stat moes kom. Die kommissie het toe die aangeleentheid bespreek en besluit toe dat dit onmoontlik vir die kommissie was om verdere stappe te neem, inaggenome die posisie van die kommissarisse en die verslae wat deur hulle ontvang is. Daarop het Hudson aangebied om die volgende dag self na Nyabêla te gaan. Die ander twee kommissarisse het dit egter duidelik gemaak dat hy nie in sy hoedanigheid as kommissaris daarheen kon gaan nie.

Die volgende dag het Grové en Veldkornet Trichard Hudson na Erholweni vergesel. Aan Trichard, die tolk, het Nyabêla gevra: ""Fanis, wat kom jy hier met jou buitgemaakte Engelschman maak, waarom zeg jij voor my dit is een Kapteijn, waarom heb jy niet Piet gebring nie""? Trichard lag toe en Hudson vra hom wat Nyabêla gesê het. Nyabêla wou nie gehad het dat Trichard sy woorde aan Hudson moes tolk nie en vra toe vir Trichard om aan Hudson te sê dat hulle na sy kantoor moes gaan, sodat dit wat Hudson te sê gehad het, voor Nyabêla se raadgewers gesê kon word. Toe hulle by Nyabêla se kantoor kom, sê Nyabêla dat sy raad voltallig was en dat Hudson maar kon praat. Volgens Trichard het hy Nyabêla daarop gewys dat Magelembe, 'n jonger volbroer van Nyabêla, nie teenwoordig was nie. Hy het gewoonlik as voorsitter opgetree tydens sodanige vergaderings. Nyabêla het geantwoord dat sy afwesigheid niks met Trichard te doen gehad het nie. Hudson sê toe dat hy die Resident was en die man wat deur Haar Majesteit se regering aangestel is om toe te sien dat alles tussen die naturelle en die Transvaal goed verloop. Daarna moes hy dan die waarheid aan Haar Majesteit oordra. Nyabêla sê toe aan Trichard: ""Vra hom waar Haar Majesteit is"". Toe Hudson dit aan Nyabêla duidelik gemaak het, antwoord Nyabêla: ""Sê aan Hudson dat ons in hierdie land niks met Haar Majesteit te doen het nie. Sy is te ver; ons werk hierdie sake self uit"". Op 'n vraag van Hudson aan Nyabêla of hy weet dat hy ook onder regeringsgesag staan, antwoord Nyabêla: ""Ek weet nie dat ek onder 'n regering staan nie, maar dit weet ek, dat ek die regering se maat is"". Toe sê Hudson dat hy spyt was, dat hy probeer het om Nyabêla te oorreed om na die Lokasiekommissie te kom. Die Kommissie is gestuur om 'n lokasie vir hom op te meet. Die Kommissie sou dit doen en die bakens sou opgerig word. Nyabêla vra toe wat was hierdie bakenlyn waarvan Hudson praat. Hudson moes toe maar onverrigter sake na Bothasberg terugkeer.

Sekhukhune was die opperhoof van die Bapedi, 'n stam wat tussen die Olifants- en Steelpoortrivier gewoon het. Sy halfbroer, Mampuru, se trawante het Sekhukhune op 13 Augustus 1882 vermoor. Daarna het Mampuru op verskeie plekke gaan wegkruip en aanvalle geloods teen hoofmanne wat die Boere of Sekhukhune goedgesind was. Piet Joubert, die kommandant-generaal van die Zuid-Afrikaansche Republiek (ZAR), het vroeg in Oktober 1882 al die ZAR se kommando's opgeroep om Mampuru te gaan vang en na Pretoria te bring. Sy roete het hom verby Middelburg in die rigting van die Steelpoortvallei geneem.

Joubert en die kommando's het op 29 Oktober 1882 die plaas Hoedspruit bereik. Dit was omtrent 30 kilometer suidoos van Erholweni. Terwyl die kommando by Hoedspruit was, het Nyabêla se veggeneraal, Swaas, en sy tolk, Kleinbooi, by die laer opgedaag. Daar is verskeie weergawes van die gebeure. Die volgende is Joubert se weergawe. Nyabêla het 'n boodskap aan hom gestuur om te verneem of Joubert teen hom wou optree. Indien Joubert teen hom wou veg, moes hy dit openlik sê en hom nie bekruip nie. Joubert het geantwoord dat hy gestuur is om Mampuru te haal en al sou Nyabêla hom ookal insluk of verberg in sy maag, dan moet Joubert hom daar uithaal. Hy het bygevoeg dat dit die plig van elke onderdaan van die staat was om mee te werk om die wet te handhaaf en moordenaars te laat straf.

Die volgende is Kleinbooi se weergawe. Nyabêla het hom na die generaal by Hoedspruit gestuur om te sê dat die kommando nie naby Nyabêla se stat verby moes trek nie. Nyabêla wou nie oorlog maak nie en die vrouens en kinders sou bang word as die kommando naby hulle kom. Die generaal het geantwoord dat hy nie teen Nyabêla opgetrek het nie, maar dat hy Mampuru jag. Al was Mampuru agter Nyabêla se skouer, sou hy hom kom afhaal. Toe het die generaal aan Swaas gesê: ""Zeg aan jou broer, Nyabêla, als Mampoer in zijn buik zit zal ik hem kom uithalen"". Die generaal het ook gesê waar Mampuru ookal mag wees, selfs in die lug, dan sou hy Mampuru gaan haal. Daarop het Swaas en Kleinbooi herhaal dat Nyabêla nie vir Mampuru gehelp het nie. ""Hij is niet onze natie en wij willen geen oorlog"". Die Generaal het toe gevra welke pad die kortste pad na Mampuru was. Kleinbooi het geantwoord dat die pad by hulle verby baie sleg was, maar dat 'n ompad by hulle stat verby, die beter pad was.

Teen 3 November was Joubert se laer op Blinkwater of Laersdrif, omtrent 15 kilometer van Erholweni. Daar besluit Joubert om 'n ultimatum aan Nyabêla te stuur. Daarin roep Joubert vir Nyabêla in die naam van die volk en regering van die Republiek op om sommige van Joubert se offisiere op of omtrent een uur te perd vanaf die hooflaer met 2 of 3 van sy vernaamste raadsmanne te ontmoet ten einde te verneem wat die oorsaak is dat daar geen gevolg gegee word aan die wense van die regering nie. Joubert waarsku ook vir Nyabêla wat die gevolge van sy weiering vir sy stam sou kon hê, naamlik dat dit as verset en opstand teen die wettige gesag beskou sou word en dat dit dan met geweld onderdruk sou word. Otto Riedl, die vorige bevelvoerder van die artillerie, het die ultimatum afgelewer. Hy is vriendelik deur Nyabêla ontvang en is selfs bier en vleis as verversing aangebied. Riedl het die ultimatum aan Nyabêla voorgelees en die inhoud daarvan aan hom verduidelik. Nyabêla het te kenne gegee dat hy nie die generaal wou besoek nie, want hy was siek en bang, maar dat hy die volgende dag sy hoofgeneraal, 'n tolk en 'n paar hooggeplaastes sou stuur om te onderhandel. Van Nyabêla se raadgewers het hom aangeraai om self na die generaal te gaan, maar hy het steeds geweier. Riedl reik toe 'n pas aan hulle uit om die laer die volgende oggend te besoek en hy vertrek terug kamp toe om aan die kommandant-generaal te rapporteer. Op Sondag 5 November arriveer die tolk (Kleinbooi) en drie ander ondergeskiktes van Nyabêla by een van die Boere se voorposte, ongeveer 'n halfuur te perd van die hooflaer. Hulle is nie toegelaat om nader te kom nie, maar is die boodskap gegee dat ""als Nyabêla zelf niet komt, geen andere Kaffer behoeft te komen"". Die gesante is toe terug na Nyabêla se stat.

Die Mapochoorlog het toe begin.

Na raming het die Mapogstam in 1879 uit omtrent 10,000 siele bestaan. Hieronder was daar waarskynlik nie meer as 2 000 weerbare mans nie. Hulle het die Sotho-gewoonte om in groterige dorpe of statte te woon, aanvaar. Hutte is van hout en messelklei gebou en met grasdakke bedek. Klipmure is om elke hut opgerig. Meeste van die statte is aan die hange van koppies, in die onmiddellike omgewing van kranse en grotte, opgerig. Die statte was deur klipmure omhein en het gewoonlik 'n paar skietgate gehad. Wanneer gevaar gedreig het, het die inwoners soms die statte verlaat en in die grotte gaan skuil. Die grotte is ook gebruik om voedsel te berg en as bees- en bokkrale te dien. Nyabêla se hoofstat, Erholweni, staan deesdae ook as die Mapochs Grotte bekend. Die afdraai daarheen is omtrent vyf kilometer anderkant Roossenekal op die Lydenburgpad. Omtrent agt kilometer noord van hoofstat was Makwanistat. Tussen die twee was Vaalstat, Perskestat, Galgstat en Lemoenstat. Platstat was oos van Hoofstat en Vlugkraal suid daarvan. Die totale gebied van hierdie hartland was omtrent 80 vierkante kilometer.

Die eerste geveg van die oorlog het op 7 November plaasgevind toe die Mapoggers 96 van die Boere se osse geskraap het. Op 8 November het Joubert 'n boodskap aan Nyabêla gestuur om sy gewondes uit die veld te laat haal. Nyabêla antwoord dat hy besig was om te veg en sou sorg vir diegene wat met hom was, maar dié wat in die veld doodgaan kon die aasvoëls maar oppas.

Op Sondag 19 November stuur Nyabêla drie van sy volgelinge, Kleinbooi, Jonas en Esau, na die kommandant-generaal om hom mee te deel dat Nyabêla nie meer wou veg nie en dat hy vrede verlang. Hulle bring 'n wit os saam. ""De os is zijn mondt om te kom praat met de Generaal"", deel die boodskapper Joubert mee. Nyabêla versoek die generaal om vir Klaas en nog 'n wit man te stuur om Nyabêla se mening te hoor. Nyabêla is self te bang om na die generaal te kom. Joubert het aan die boodskappers gesê dat hy nie bereid was om met ondergeskiktes te onderhandel nie. Indien Nyabêla wou onderhandel, moes hy en sy generaal uitkom en persoonlik met die generaal praat. Die boodskappers sou aan die generaal gesê het dat Nyabêla bang was dat Joubert hom sou opsluit, soos wat met Sekhukhune en Cetswayo gebeur het. Joubert se eerste oogmerk was om Vlugkraal in te neem. Op 21 November het Joubert self die aanval op Vlugkraal gelei. Die teiken is eers met drie kanonne saggemaak en die burgers storm toe. Hulle vorder tot in die stat, maar word toe deur hewige geweervuur teruggedryf. Daarna het die kommando's liewers vyf klipforte rondom die stat gebou en dinamiet in die grotte gegooi. Ver noord van die Mapoggers se hartland het een van die kommando's op 5 Desember Mampoerskop aangeval, maar Mampuru het ontsnap en na Makwanistat gevlug.

In Januarie 1883 het die Boere nog twee aanvalle op Vlugkraal geloods, maar kon steeds nie daarin slaag om die stat in te neem nie. Hulle het begin om die Mapoggers se landerye te verwoes en hul vee te buit. Hulle het ook meer forte opgerig in die omgewing van die statte. In Februarie het hulle Makwanistat aangeval, maar het versuim om dit in te neem. Op 19 Februarie kom die Boere agter dat die Mapoggers Vlugkraal verlaat het. 

In Maart het Nyabêla weer probeer vrede maak. Eers stuur hy boodskappers om naturellekommissaris S.P. Grové te oorreed om as bemiddelaar op te tree. Grové weier egter. 'n Paar dae later arriveer Kleinbooi en 'n paar ander in die hooflaer. Kommandant Fourie staan hulle te woord. Kleinbooi sê dat Nyabêla al vier maal vir vrede gevra het, maar dit nie verkry het nie. Nyabêla vra dat 'n persoon na hom gestuur word om Nyabêla se woord te hoor. Nyabêla vertrou nie sy eie boodskappers om alles wat hy te sê gehad het, behoorlik oor te dra nie. Nyabêla was bereid om alle uitgawes van die oorlog te betaal, maar dan moes sy eie vryheid gewaarborg word. Kommandant Fourie deel die boodskappers mee dat slegs onvoorwaardelike oorgawe aanvaar sou word.

Die Boere gaan voort om landerye te verwoes, vee te buit en forte te bou. Op 5 April word Makwanistat weer aangeval maar die Boere slaag nie daarin om dit in te neem nie. Op 8 April arriveer Nyabêla se vredesgesante weer in die hooflaer. Hulle word deur die generaal meegedeel dat Nyabêla moes uitkom en indien dit nie gebeur nie, kon hulle geen verdere genade van die regering verwag nie; indien Nyabêla homself oorgee en belydenis doen, sou sy lewe gespaar word en sy volk toegelaat word om 'n woning te kry.

Teen die einde van Junie 1883 was die Mapoggers eindelik heeltemal omsingel, hul landerye verwoes en hul vee weggedryf. Op 6 Julie 1883 het Kleinbooi met 'n wit vlag in die hooflaer aangekom. Hy sê Nyabêla wou weet of hy vrede kon kry indien Mampuru uitgelewer word. Joubert se antwoord was dat onderhandelings eers kon begin nadat Mampuru oorhandig is. Die volgende oggend het 'n groepie krygers die hooflaer onder 'n witvlag genader. Saam met hulle was 'n prisonier met sy hande agter sy rug vasgebind. Die gevangene was Mampuru. Binne 'n week het Nyabêla en sy hoofmanne uitgekom. Die oorlog het 8 maande geduur. Mampuru, Nyabêla en sommige hoofmanne is na Pretoria geneem vir verhoor.

Mampuru is op 17 September 1883 verhoor op aanklagtes van moord op Sekhukhune, openbare geweld en oproer. Hy is die doodstraf opgelê. Op 21 September 1883 het Nyabêla voor regter J.G. Kotze en 'n jurie van agt blanke mans verskyn op aanklagte van openbare geweld en oproer, op grond daarvan dat hy as onderdaan van die Zuid-Afrikaansche Republiek onwettiglik, kwaadwilliglik, met voorbedagte rade en met bose opset en oogmerk, die openbare rus en vrede geskend het deur die wettige gesag van die Republiek te weerstaan en te trotseer, en wapens op te neem, te dra en te gebruik aan die hoof van sy gewapende onder-kapteins en sy volk, met die doel om teenstand te bied teen die wettige gesag van die ZAR. Carl Ueckermann, die waarnemende staatsprokureur, het die vervolging waargeneem, terwyl advokaat Cooper vir Nyabêla pro Deo opgetree het. Nadat die akte van beskuldiging gelees is, het advokaat Cooper die hof meegedeel dat Nyabêla se verweer nie teen die feite in die akte van beskuldiging gemik sou wees nie, maar hoofsaaklik sou wees dat die verhouding van staat en onderdaan nie tussen die Regering van die ZAR en Nyabêla bestaan het nie en dat Nyabêla altyd 'n onafhanklike kaptein was. 'n Pleit van onskuldig is deur die hof aangeteken. Ses getuies is deur die staat geroep: staatssekretaris Eduard Bok, naturelle-kommissaris S.P. Grové, veldkornet S.P. Trichard, generaal Joubert, kommandant Weilbach en Kleinbooi. Joubert het versuim om te meld dat sy ultimatum aan Nyabêla gestuur was voordat die kommando se osse weggedryf is. Kleinbooi is nie oor die ultimatum uitgevra nie.

Die enigste geskil in die verhoor was dus of Nyabêla 'n onderdaan van die Republiek was of nie. In die eerste plek het die vervolging op 'n ooreenkoms op 28 Maart 1860 met Mabhoko staatgemaak. Ingevolge hierdie ooreenkoms sou Mabhoko erken het dat hy 'n onderdaan van die Republiek was. Cooper se antwoord op hierdie getuienis was dat die ooreenkoms nie op Nyabêla bindend was nie. Tweedens het Ueckermann 'n proklamasie van Sir Hercules Robinson, waarin hy bekend gemaak het dat die regte en verpligtinge van alle inboorlinge na die ondertekening van die Pretoria Konvensie dieselfde sou bly. Cooper argumenteer dat Nyabêla nie teenwoordig was toe Sir Hercules die opperhoofde toegespreek het nie en daarom was die proklamasie nie op hom van toepassing nie. Hy voer ook aan dat Nyabêla nooit belasting betaal het nie en daarom moes hy as 'n onafhanklike opperhoof beskou word. Ueckermann se antwoord hierop was dat die wanbetaling van belasting nie bewys van onafhanklikheid was nie. Kleinbooi het in elk geval getuig dat Nyabêla aan Shepstone erken het dat hy 'n "Goewermentskaffer" was en dus opgaaf moes betaal. Die verdediging het egter geen effektiewe antwoord gehad nie op die staat se argument dat Nyabêla die oorlog begin het deur die Boere se osse af te neem. Ueckermann se enigste antwoord was dat Nyabêla dan as 'n krygsgevangene beskou moes word en dat hy reeds 'n geruime tyd in die tronk deurgebring het. In sy opsomming van die getuienis aan die jurie het die regter daarop gewys dat Nyabêla naby Middelburg, binne die grense van die Republiek, gewoon het en dus 'n onderdaan van die Republiek was. Die jurie het eenparig besluit dat Nyabêla skuldig was aan die misdaad wat hom ten laste gelê is. Toe Nyabêla gevra is of hy enigiets wou sê voordat die doodsvonnis uitgespreek word, antwoord hy dat hy nie minder nie as tien keer om vrede gevra het. Hierop is die doodsvonnis oor hom uitgespreek.

Op Maandag 24 September 1883 is 22 van Nyabêla se onderkapteins verhoor. Hulle name op die akte van beskuldiging was Matsitsi, Umbela, Magabalela, Elambies, Maboy, Magaloel, Maningi, T'komans, Boesman, Massloslobonka, Donnkolo alias Jonkman, Salempa, Pankalala, Makondoulo, Sekiti, Umlangoul, Umtmessa; Mandienda, Umbavi, Samokaloto, Mamoka en Wildebeest. Nes Nyabêla is hulle ook aangekla van openbare geweld en oproer. Hulle is almal skuldig bevind en tot sewe jaar gevangenisstraf met harde arbeid gevonnis.

Paul Kruger het intussen na Londen vertrek vir samesprekings oor wysigings aan die Pretoria Konvensie en Piet Joubert het waargeneem as staatspresident. Die voorsittende regter het op 1 Oktober sy verslag aan die Uitvoerende Raad opgestel en dit op 7 Oktober aan hulle gestuur. Nadat die regter die feite en die argumente opgesom het, skryf hy dat die wet hom verplig het om die doodsvonnis uit te spreek. Maar generaal Joubert het in sy getuienis verklaar dat hy aan Nyabêla 'n boodskap gestuur het dat, indien hy nie oorgee nie, hy van 'n koeël in die kop of van die honger in 'n gat sou sterf. Kan dit nie wees dat Nyabêla gedink het dat sy lewe gespaar sou word indien hy oorgee nie? Want kort daarna het hy oorgegee. Hy stel dus voor dat die Uitvoerende Raad die doodsvonnis versag. Die Uitvoerende Raad besluit toe om Nyabêla se doodsvonnis te verander na lewenslange gevangenisstraf met dwangarbeid. Mampuru is nie begenadig nie en hulle besluit dat hy op 22 November 1883 opgehang sou word.

Mampuru is in die teenwoordigheid van Nyabêla op 22 November 1883 opgehang. Met die eerste probeerslag het die tou gebreek en hy het met 'n harde slag op die grond geval. Hy is onmiddellik daarna weer opgehang. Nyabêla is in 1898 vrygelaat en hy het naby Derdepoort in Pretoria gaan woon. Hy is in 1903 oorlede.


</doc>
<doc id="105191" url="https://af.wikipedia.org/wiki?curid=105191" title="Fenegriek">
Fenegriek

Fenegriek ("Trigonella foenum-graecum") is 'n eenjarige plant in die familie "Fabaceae", met blare wat uit drie klein eierrond tot langwerpige blaartjies bestaan. Dit word wêreldwyd verbou as 'n semi-droë gewas, en sy saad is 'n algemene bestanddeel in geregte van die Indiese subkontinent. 

Fenegriek word gebruik as kruie (gedroogde of vars blare), speserye (sade), en groente (vars blare en spruite). Sotolon is die chemiese bestanddeel wat verantwoordelik is vir die kenmerkende soet reuk van fenegriek. Kuboïedgevormde, geel tot oranje-gekleurde fenegrieksade kom dikwels voor in die kookkuns van die Indiese subkontinent. Dit word beide heel en verpoeier gebruik in die voorbereiding van piekels, groentedisse, daals en speserymengsels soos panch phoron en sambarpoeier. Hulle word dikwels gerooster om hul bitterheid te verminder en die smaak te verbeter.


</doc>
<doc id="105192" url="https://af.wikipedia.org/wiki?curid=105192" title="Gereformeerde kerk Bellville">
Gereformeerde kerk Bellville

Die Gereformeerde kerk Bellville is die oudste gemeente van die Gereformeerde Kerke in Suid-Afrika in die noordelike stadsgebiede van Kaapstad.

Die gemeente is in Mei 1957 gestig. Aan die begin is eredienste in die kafeteria van die Sanlam-hoofkantoor gehou, maar daarna het die gemeente ’n saaltjie in Parow gekoop en dit selfs later vergroot. Einde koop hulle grond in Bellville aan en in 1965 is die kerkgebou in Broadwaystraat teen koste van R37 000 opgerig. Op die hoeksteen is die woorde van 1 Petrus 2:5a aangebring: “Laat julle soos lewende stene opbou ...” Die naam van die argitek en boukontrakteur is destyds van die hoeksteen verwyder omdat die kerkraad gemeen het die verskyning daarvan kan as sekulêre reklame beskou word en dat dit dus nie sou pas by die woorde uit die Skrif nie.

Op 16 April 1972 het die Gereformeerde kerk Bellville-Oos van die moedergemeente afgestig.






</doc>
<doc id="105193" url="https://af.wikipedia.org/wiki?curid=105193" title="Salmah Ismail">
Salmah Ismail

Biduanita Negara Puan Sri Datin Amar Salmah binti Ismail, beter bekend as Primadona Saloma (22 Januarie 1935 – 25 April 1983) was 'n Singapoers-Maleisiese sangeres, film aktrise en mode-ikoon wat in die laat 1950's beroemd geword het. Sy was die tweede dogter in haar gesin. Haar ouer suster was die aktrise Siti Mariam Ismail (skuilnaam Mariani) en aktrise-sangeres Aminah Ismail (skuilnaam Mimi Loma) is haar jonger suster. Saloma was die derde vrou van die talentvolle film akteur, regisseur, sanger, komponis en vervardiger Tan Sri Datuk Amar P. Ramlee. In haar vroeë loopbaan, was Saloma net vir haar lietjies en klein karakters se rolle wat sy in die 1950's films gespeel het. Nadat sy groter rolle in die films "Azimat" (1958) en "Kaki Kuda" (1958) gespeel het, begin sy om haar loopbaan as 'n film aktrise uit te brei. Sy het en verskeie films soos "Seniman Bujang Lapok "(1961), "" (1964) en "Ahmad Albab" (1968) opgetree. Saloma is in 1978 met die titel Biduanita Pertama Negara (Eerste Nasionale Songbird) en in 1990 met die titel Puan Sri bekroon.

Saloma is op 22 Januarie 1935 in Pasir Panjang, Singapoer as Salmah binti Ismail gebore, her ouers was Ismail Osman en Umi Kalsom Mahban, sy was hulle derde en laaste kind. Tydens haar jeug, het Saloma geniet om te sing. Sy sou gewoonlik haar gedagtes om 'n sanger te wees met haar suster, Mariani deel. Toe sy vyf jare oud was, het Saloma reeds met die plaaslike straat musiekgroepe gesing. Daarom het haar begeerte om 'n sanger te wees sterker geword.

Saloma se ouers het geskei. Sy het dan met sy vader na Tanjung Karang, Selangor in Tanah Melayu (nou Maleisië) en Aminah verhuis. Beide van hulle het saam met hulle vader en haar nuwe stiefmoeder gewoon. Tydens die Tweede Wêreldoorlog, het hulle hul vader op die rys velde gehelp. Omdat die beide van hulle nie in daardie samelewing gepas het nie, het hulle sonder hulle vader terug na Singapoer verhuis.

Dan het Saloma en haar susters saam met hulle moeder en stiefvader, Mum Yusoff, gewoon. Mum Yusoff was 'n musikant van die plaaslike orkes "The Singapore Boys" wat gekontrakteer is om by die Nuwe Wêreld Kabaret te speel.

Omdat Saloma altyd 'n sangeres wou wees, het Mum Yusoff haar by die kabaret gebring. Toe is sy gevra om "Seven Lonely Days" deur Georgia Gibbs te sing. Haar sangstyl en stem het daardie gehoor beïndruk. Dus het sy voortgegaan om 'n aantal ander liedjies te sing en dus het haar loopbaan as 'n sangeres begin.

'n Lys van lietjies wat deur Saloma gesing is:

'n Lys van films waarin Saloma 'n karakterrol gespeel het:

Saloma het 25 April 1983 in die Assunta-hospitaal, Petaling Jaya, Selangor, Maleisië gesterf. Sy is langs die graf van haar man, P. Ramlee, in Jalan Ampang Moslem-begraafplaas, Kuala Lumpur begrawe. Ter ere vir haar bydraes tot die Maleisiese vermaakbedryf is die " Saloma Bistro " in Jalan Ampang, Kuala Lumpur gestig.



</doc>
<doc id="105195" url="https://af.wikipedia.org/wiki?curid=105195" title="Motal">
Motal

Motal (Wit-Russies: Моталь, Russies: Мотоль, Pools: "Motol", Jiddisj: מאָטעלע‎) is 'n dorp in die Iwanawa-distrik van die Brest-oblast, ongeveer 30 kilometer wes van die stad Pinsk langs die Yaselda-rivier in Wit-Rusland.

Israel se eerste president, Chaim Weizmann, is hier gebore.


</doc>
<doc id="105197" url="https://af.wikipedia.org/wiki?curid=105197" title="Gereformeerde kerk Glencoe">
Gereformeerde kerk Glencoe

Die Gereformeerde kerk Glencoe was ’n gemeente van die Gereformeerde Kerke in Suid-Afrika op die dorp Glencoe in KwaZulu-Natal.

Die Gereformeerde kerk Glencoe was met sy stigting in 1950 slegs die vierde gemeente van dié kerkverband in die destydse provinsie Natal. Vryheid is in 1897 gestig, hoewel daardie deel van die provinsie toe nog onder Transvaal geval het. In 1922 het Durban aan die beurt gekom en in 1925 Pietermaritzburg. In 1947 is Ladysmith gestig, en drie jaar later Glencoe. Selfs in die eeufeesjaar van die Gereformeerde Kerk (1959) was daar steeds net sewe kerke in Natal, nadat Noord-Durban in 1953 gestig is en Estcourt later in dieselfde jaar. In 1959 het die belydende lidmate van die Gereformeerde Kerk dan ook net 900 getel, vergeleke met die NG Kerk se sowat 25 200 ’n jaar later (geen statistiek was beskikbaar in die Jaarboek van 1959 nie weens die ongesteldheid van die samesteller, ds. J.N. Geldenhuys, nie). Toe reeds het die NG Kerk 39 gemeentes in Natal gehad.

Die dorp Glencoe is aangelê op die Voortrekkerleier Karl Landman se plaas. Reeds in 1948 het in die noorde van Vryheid twee wyke bestaan, met ’n eie wykskerkraad. Voorlopig is eredienste in huise van lidmate en die kerkgebou van die NG gemeente Glencoe gehou. Die eerste Gereformeerde kerkgebou is in 1950 in gebruik geneem. Dis ontwerp volgens die plan van die ou Voortrekkerkerkie in Pietermaritzburg, met ’n groot gewel voor waarteen ’n ingangsportaaltjie gebou is met ’n identiese kleiner gewel. Ds. D.F. Malan het die hoeksteen gelê. In 1972 het die kerkraad beplan vir ’n groter gebou nadat die oue te klein geword het. Toe reeds moes eredienste in die dorp se stadsaal gehou word. Die argitek van die nuwe kerk was T.N. van der Walt. Die gebou is op 28 Augustus 1976 in gebruik geneem nadat die gemeente as eienaarbouer opgetree het. ’n Mooi gebaar was toe susters van die gemeente besluit dat nie een ’n rok vir die inwyding sou koop nie, maar liewer die geld vir die boufonds sou skenk.

Die mooi geskiedenis van die Gereformeerde Kerk op Glencoe het ongelukkig vroeg in die 21ste eeu tot ’n einde gekom toe die lidmaattal drasties afneem. Einde 1997 het Glencoe nog 75 belydende en 29 dooplidmate gehad en einde 2001 onderskeidelik 47 en 19, maar in die laaste jaar van sy bestaan, voor die gemeente in 2013 by Ladysmith ingelyf is, was daar net 12 belydende en twee dooplidmate oor.





</doc>
<doc id="105200" url="https://af.wikipedia.org/wiki?curid=105200" title="Gereformeerde kerk Ladysmith">
Gereformeerde kerk Ladysmith

Die Gereformeerde kerk Ladysmith is ’n gemeente van die Gereformeerde Kerke in Suid-Afrika (GKSA) op die dorp Ladysmith in KwaZulu-Natal.

Die gemeentegrense het tradisioneel ook die dorpe Bergville, Colenso en omliggende gebiede ingesluit, maar vandat die Gereformeerde kerk Estcourt in 2010 ontbind het en Glencoe in 2013, sluit dit ook (van eersgenoemde gemeente) Estcourt, Mooirivier, Weenen, Winterton en (van laasgenoemde) Glencoe, Dundee en Dannhauser in. Ten spyte van al dié dorpe het Ladysmith se belydende lidmate einde 2014 net 79 (presies dieselfde as in die 1959, die GKSA se eeufeesjaar) getel en sy dooplidmate 15, vergeleke met die drie samestellende dele se totaal van 192 belydende en 57 dooplidmate einde 2001 en onderskeidelik 235 en 84 einde 1997.

Die ontstaan van die Gereformeerde kerk Ladysmith is nou verweef met die geskiedenis van die Gereformeerde lidmate in Pietermaritzburg. Sedert die veertigerjare het steeds meer groei in die Natalse hoofstad plaasgevind. In 1943 besluit die kerkraad van die Gereformeerde kerk Pietermaritzburg om ’n boufonds te stig met die oog op die oprigting van ’n kerksaal vir die wyksgemeente van Ladysmith. Eers drie jaar later koop Pietermaritzburg ’n erf op Ladysmith en in Oktober 1947 stig die gemeente af as die derde Gereformeerde kerk in Natal, hoewel Gereformeerde kerk Vryheid ouer is, maar tot in die vyftigerjare onder Transvaal geressorteer het. 

Tydens die bediening van ds. E.J.G. Norval (1951–'52) is die nuwe kerkgebou ingewy. Prof. W.J. Snyman het die feesrede tydens dié geleentheid gelewer. Die gemeente kon dit eers in 1967 bekostig om ’n pyporrel te installeer nadat die vrouelidmate die geld daarvoor ingesamel het. In 1972, toe die lidmate van die Gereformeerde Kerk in Natal nog sterk toegeneem net, is die kerkgebou vergroot om sitplek aan 300 kerkgangers te bied. In dié tyd is ook ’n eie pastorie gebou.

Weens die afname in die lidmate in dié deel van KwaZulu-Natal (soos trouens oral in die provinsie), het Estcourt in 2010 ontbind en Glencoe in 2013, waarna albei gemeentes se lidmate (die handjie vol wat oorgebly het) by Ladysmith ingeskakel het. Ten spyte hiervan het Ladysmith se belydende lidmate van 180 einde 2001 tot 79 einde 2014 afgeneem.





</doc>
<doc id="105201" url="https://af.wikipedia.org/wiki?curid=105201" title="Gereformeerde kerk Estcourt">
Gereformeerde kerk Estcourt

Die Gereformeerde kerk Estcourt was ’n gemeente van die Gereformeerde Kerke in Suid-Afrika op die dorp Estcourt in KwaZulu-Natal, maar dit het ook die dorpe Mooirivier, Weenen en Winterton ingesluit.

Die kerkgebou waarin die gemeente Estcourt tot in 2010 aanbid het, toe hy ontbind en die handjie vol oorblywende lidmate by Ladysmith ingeskakel het, se geskiedenis is veel ouer as dié van die gemeente self omdat dit verband hou met die NG gemeente Weenen, wat op 12 September 1859 gestig is. In 1923 het die NG gemeente besluit om ’n wyk op Estcourt te vorm. Einde 1926 het die boukommissie ’n erf in Philipstraat vir £156 gekoop. Volgens "Van seringboom tot kerkgebou" het ds. A.M. Murray (Weenen se NG predikant van 1891 tot 1927, sy enigste gemeente) die hoeksteen op 5 Junie 1929 gelê. Dié gebou in die styl van ’n saalkerkie is op 2 Augustus 1929 in gebruik geneem. "Ons gemeentelike feesalbum" sê egter ds. A.M. Meiring het die hoeksteen op 21 Mei 1929 gelê, wat hoogs onwaarskynlik is omdat hy toe nog ’n 23-jarige student was. Volgens dié bron is die kerkie op 3 Augustus daardie jaar in gebruik geneem. Di. Paul Greyling (NG leraar van Weenen van 1928 tot 1934), Meiring (bes moontlik Murray) en P.A.M. Brink (leraar van die NG gemeente Ladysmith van 1927 tot 1931) was aanwesig met die inwyding. ’n Familie Hattingh het die geelhoutpreekstoel wat met stinkhout afgewerk is, aan die gemeente Weenen geskenk. 

In 1952 is die Gereformeerde kerk Estcourt gestig. Aan die begin is eredienste in die huis van oudl. J.G. (oom Jan) en mev. (tant Elsie) Vermeulen gehou. Later is eredienste in die Metodistekerk gehou. In Oktober 1956 het die Gereformeerde kerk die NG kerkgebou teen ’n bedrag van £4 000 aangekoop. ’n Spesiale gedenksteen is aangebring om die ingebruikneming van die gebou deur die Gereformeerde kerk op 8 Junie 1957 te gedenk. In 1989 het die gemeente ’n agterstoep laat aanbou wat gedien het as saal vir sosiale byeenkomste.

Einde 2001 het in die gemeente nog 37 belydende en 12 dooplidmate oorgebly, en in 2010 het dit ontbind, waarna lidmate ingeskakel het by Ladysmith. In 2013 het die Gereformeerde kerk Glencoe ook ophou bestaan en sy lidmate ook deel geword van Ladysmith.





</doc>
<doc id="105202" url="https://af.wikipedia.org/wiki?curid=105202" title="Gereformeerde kerk Vryheid">
Gereformeerde kerk Vryheid

Die Gereformeerde kerk Vryheid is ’n gemeente van die Gereformeerde Kerke in Suid-Afrika op die KwaZulu-Natalse dorp Vryheid wat onder meer ook die dorpe Paulpietersburg (waar eens ook 'n Gereformeerde gemeente was), Babanango en Louwsburg insluit.

Vryheid is in 1897 as die eerste Gereformeerde kerk in die huidige provinsie KwaZulu-Natal gestig, maar kerklik het dit, soos Paulpietersburg (1899–1951), onder Transvaal geval omdat dié gebied eers deel was van die Nieuwe Republiek.

Volgens een weergawe van die geskiedenis van die gemeente was die eerste kerkgebou net in aanbou toe die Tweede Vryheidsoorlog uitbreek. Die gebou was reeds dakhoogte, maar die Britse soldate het dit afgebreek en die boumateriaal gebruik om ’n fort mee op te rig. Volgens 'n onderskrif by 'n foto van die ou kerk, is dit voltooi, maar was dit tydens die oorlog bouvallig, wat kan verklaar waarom dit afgebreek is. Ná die Driejarige oorlog het die gemeente vir eredienste byeengekom in die kerkgebou van die Sewendedagadventiste. Die gemeente Vryheid het dié gebou later gekoop. Die ou preekstoel van die Gereformeerde kerk Johannesburg in Fordsburg en verkry en ’n Statebybel geskenk, maar in 1920 besluit die kerkraad om die gebou te verkoop omdat nie meer aan die gemeente se behoeftes voldoen het nie.

In 1929 het hulle ’n saal van 30 by 60 voet gebou met twee konsistoriekamers daarby. In 1958, in ’n tyd toe die belydende lidmate 191 en die dooplidmate 133 getel het, is ’n vleuel aangebou, maar mettertyd het hierdie gebou ook ondoelmatig geword. In 1974 het bouwerk aan die derde kerk begin. Dié ruim gebou is so ontwerp dat dit aansluit by die ou kerkie, wat van toe af as saal dien.






</doc>
<doc id="105203" url="https://af.wikipedia.org/wiki?curid=105203" title="Oribivlakte">
Oribivlakte

Die Oribivlakte is 'n plato tussen en by die samevloeiing van die Umzimkulurivier en die Mzimkulwanarivier in KwaZulu-Natal. Op groot skaal word met suikerriet geboer en daar is ook 'n kalkfabriek. Vanaf 'n twee meter lange uitstaande rots (van Tafelbergsandsteen) kan 'n skouspelagtige blik op die kloof van die Mzimkhulurivier verkry word. Italiaanse krygsgevangens het die toegangspad deur die kloof gebou.



</doc>
<doc id="105207" url="https://af.wikipedia.org/wiki?curid=105207" title="Karowe AK6">
Karowe AK6

Die Karowe AK6 is 'n diamant wat in die Karowemyn ontdek is in Botswana. Die uitvoerende hoof van 'n Kanadese maatskappy "Lucara Diamond Corporation", William Lamb, het die ontdekking van die diamant op 18 November 2015 aangekondig.

Die diamant weeg 1111 karaat en is 65 mm x 56 mm x 40 mm groot. Groot, ongeslypte diamante se waarde is ongeveer $60,000 per karaat dus is die waarde van die Karowe AK6 ongeveer $ 66,66 miljoen.

Ten tyde van sy ontdekking was die diamant die tweede grootste in die wêreld. Op 10 Februarie is bekend gemaak dat die diamant bekend sal staan as "Lesedi la Rona" - Ons lig. Daar is ook bekend gemaak dat 'n stukkie van die diamant afgebreek het en dit nou 1109 karaat weeg.



</doc>
<doc id="105208" url="https://af.wikipedia.org/wiki?curid=105208" title="Rasis">
Rasis

Muḥammad ibn Zakarīya al-Rāzi (Persies: محمد زکریای رازی), ook bekend as al-Rāzi, Rhazes of Rasis (28 Augustus 865 – 6 Oktober 925) was 'n Persiese skolier, dokter, alchemis, chemikus, filosoof sowel as een van die mees noemenswaardige figure in die geskiedenis van die geneeskunde. Hy is ook as 'n Uomo universale erken.

Razi is in Rey, 'n stad wat in die suidelike kant van die Teheran-provinsie geleë is, gebore. Dit is moontlik dat sy agternaam na sy geboorteplek verwys. Dit word dikwels gesê dat hy in sy jeug die kans gehad het om 'n loopbaan in die musiek te volg, maar hy het meer in alchemie belanggestel. Omdat sy eksperimente hom 'n oogsiekte gegee het, het Razi met sy studies van die alchemie opgehou. Sy soektog vir 'n geneesmiddel teen hierdie oogsiekte is moontlik die rede hoekom hy met die geneeskunde bemoeid geraak het.

Razi het voortgegaan om die geneeskunde onder Ali ibn Sahl Rabban al-Tabari te bestudeer. Later het hy 'n dokter in sy tuisdorp geword. Daarna het hy die hele Persië deurreis om lesings in geneeskunde te gee. Hy was hoof van die hospitaal wat deur Harun al-Rashid in Bagdad gestig is. Volgens 'n paar bronne was Razi 'n dokter wat baie aandag aan sy pasiënte gegee het. Razi staan ook as 'n rasionalis bekend, wat volgens geskiedkundiges vry van vooroordele was.

Razi se oogsiekte het nooit genees nie en het uiteindelik tot algehele blindheid gelei. Hierna het hy geweier om siektes te behandel, omdat hy gevoel het dat sy afsterwe nadergekom het. Hy is in 925 oorlede.


</doc>
<doc id="105209" url="https://af.wikipedia.org/wiki?curid=105209" title="Gereformeerde kerk Pietermaritzburg">
Gereformeerde kerk Pietermaritzburg

Die Gereformeerde kerk Pietermaritzburg is ’n gemeente van die Gereformeerde Kerke in Suid-Afrika in die KwaZulu-Natalse hoofstad, Pietermaritzburg. 

Hoewel Vryheid (1897) en Paulpietersburg (1899–1951) baie ouer as Durban (1922) is, was eersgenoemde twee gemeentes lank kerklik (ook wat die NG Kerk betref) deel van Transvaal omdat dit geleë is in wat destyds die Nieuwe Republiek was. So was Durban met sy stigting in Julie 1922 die eerste gemeente wat in die ou Natal tot stand gekom het. Van dié gemeente was Pietermaritzburg ’n wyk. In Augustus 1925 het die Gereformeerde kerk Pietermaritzburg afgestig en ’n selfstandige gemeente geword, die tweede in Natal. 

Op 19 Maart 1951 het die kerkraad die tender van Dirker Broers vir die bou van ’n kerk teen R27 058 aanvaar. Op 15 September 1951 is die kerk se hoeksteen gelê. Prof. J.P. Jooste het die feesrede by dié geleentheid gelewer. Die orrel het in Maart 1953 aangekom en is waarskynlik tydens die eerste uitsaaidiens uit die nuwe kerk op 24 Mei 1953 feestelik in gebruik geneem. Die eerste orreliste was mev. ds. Venter, war R12 per maand verdien het. Die gemeente het ’n goed geleë en gerieflike pastorie gehad en ook sy eie, sierlike kerkgebou.

In die GKSA se "Almanak" vir 1953 het die redaksie ’n paar foto's van nuwe kerkgeboue geplaas wat in daardie tyd opgerig is. Daarby is kort beskrywings vand ie geboue gegee. Ds. J.J.S. Venter, Pietermaritzburg se predikant van 1949 tot 1953, het die bydrae oor sy gemeente se nuwe kerk geskryf: "Hier het ons 'n ou ontwerp, die langwerpige saalvorm, aangepas by moderne argitektuur, gemoderniseer, om ’n wonderskone eenheid van konstruksie daar te stel. Twee hoë gewels, een voor en een agter, met 'n besonder hoë en spits teëldak, verleen buitengewone skoonheid aan heel. Daarby kom die hoë en snits toring van om en by die 90 voet. Twee hoof-ingange verleen toegang tot die gebou aan die voorkant. Elke ingang het twee stelle dubbeldeure, waartussen daar 'n taamlik ruim portaal gevestig is. 

"Bo die linkerkantse portaal verrys die toring, heeltemal aan die sykant. In die regterkantse portaal is die galery-trappies aangebring en dit vorm 'n sy-vleuel aan die voorkant van die gebou. Op die galery, wat sitplek bied aan 70 persone, staan die speeltafel van die orrel. Die orrelpype (die orrel moet nog geïnstalleer word) word ingebou in die orrelkamer agter en bo die preekstoel, en is omlyn deur paneelwerk van kiaat. 

"Die blokkiesvloer en alle meubels in die gebou is van kiaat. Kenmerkend van die gebou is die reguit lyne en die eenvoud wat daaruit spreek. Op die galery-vloer is 'n pakkamer (of argiefkamer) onder die toring ingebou (om geen ruimte te vermors nie). Onder die galerytrap is nog ’n pakkamer ingebou. Aan die voorkant van die preekstoel, en deel daarvan, is die kateder vir die ouderlinge, en daarop is ook die doopbak aangebring. Dit word, wanneer nodig, uitgetrek en rol op wieletjies. Met Nagmaalsvieringe is dit nie in die pad nie, maar ingeskuif onder die preekstoel, vorm dit deel van die voorkant daarvan. 

"'n Ander uitstaande kenmerk van hierdie gebou is dat dit ook 'n saal aan hom verbind het. Die saal is onder dieselfde dak as die kerk, en neem die plek in van die konsistorie. Dit bied goed 150 sitplekke. Twee deure, een aan elke kant van die preekstoel, bied toegang tot die kerk. In die saal, aan die agterkant van die preekstoel, is 'n brandkluis ingebou, asook 'n pragtige glasdeurboekrak vir 'n biblioteek. Die twee sykante van die saal vorm weer twee vleuels aan die agterkant van die gebou. Daarin is ook 'n kombuisie met 'n elektriese stoof, wasbak en ingeboude kaste en rakke vir die breekware van die G.S.O. (Gereformeerde Sustersorganisasie). 

"'n Verdere kenmerk hier is die elektroniese luiklokstelsel. Met luidsprekers in die toring bevestig, 'n klankversterker, 'n draaitafel in die saal, word deur middel van 'n grammofoonplaat die klokgelui vanuit die toring uitgesaai. Vir gehoortoestelle vir dowes is voorsiening gemaak. Ook kan moeders met lastige kindertjies in die saal sit en luister na die erediens deur middel van 'n luidspreker wat daar aangebring is. Die kleure binne-in die kerk is almal sag en die akoestiek uitstekend. Die hoë dak en mure verleen besondere koelheid in hierdie warm wêreld. 

"Alhoewel betreklik klein en kompak, gee die gebou tog nie die indruk van beklemming nie, maar, inteendeel, van ruimte. Die kerkgebou het 350 sitplekke en het £13 000 gekos. Dit is ontwerp deur die firma Geers en Geers van Johannesburg en gebou deur die firma Dirker Broers van Durban."

Pietermaritzburg se tweede predikant, ds. D.F. Malan (gebore op 16 Maart 1921, oorlede 10 November 1967) is in 1944 gelegitimeer nadat hy sy studie aan die Stellenbosse Kweekskool van die NG Kerk voltooi het. Hy is op 21 Februarie 1945 in die sendinggemeente Mochudi in Betsjoeanaland bevestig, maar het reeds in 1946 oorgekom na die Gereformeerde Kerk. In die kort bestek van 14 jaar het hy vyf gemeentes bedien tot hy in 1961 ook die GKSA verlaat het.






</doc>
<doc id="105214" url="https://af.wikipedia.org/wiki?curid=105214" title="Gereformeerde kerk Durban">
Gereformeerde kerk Durban

Die Gereformeerde kerk Durban was ’n gemeente van die Gereformeerde Kerke in Suid-Afrika in die gelyknamige stad in KwaZulu-Natal wie se laaste erediens en daarmee saam die laaste Nagmaal op 3 November 2019 gehou is. Dié diens is gelei deur ds. Herman Coetzee van die Gereformeerde kerk Amanzimtoti. 

Hoewel die gemeentes Vryheid (1897) en Paulpietersburg (1899–1951) etlike jare voor Durban (1922) en Pietermaritzburg (1925) gestig is, was Durban die eerste Gereformeerde kerk wat in Natal gestig is omdat Vryheid en Paulpietersburg in die sogenaamde Nieuwe Republiek geval het en daarom kerklik nog dekades lank onder Transvaal geressorteer het. 

Die Gereformeerde kerk Durban is op 16 Julie 1922 met 24 belydende en 23 dooplidmate gestig. Eers moes die kerkraad kort-kort ’n saal soek waarin leesdienste gehou kon word. Vanaf April 1935 het hulle die Vrymesselaarslosie gehuur en gebruik tot die gemeente in 1945 sy eie kerkgebou in gebruik kon neem. Die perseel daarvoor is in 1940 aangekoop. Weens die boubeperkings van die Tweede Wêreldoorlog is die boupermit eers in 1945 goedgekeur. Kort daarna het ds. H.F.V. Kruger die hoeksteen gelê. Dié kerkgebou is nie in ’n bekende boustyl opgerig nie en was net tot Desember 1950 in gebruik. 

Vanweë die toename van die lidmate in dié oorwegend Engelse stad, wat ook die NG Kerk eers betreklik laat betree het met die stigting van die NG gemeente Durban in 1913, en namate meer jong mense hulle hier kom vestig het, het die behoefte aan ’n ruimer kerk ontstaan. Die kerkraad het die Gereformeerde argitek Pieter Dykstra genader om dit te ontwerp. Hy het die ontwerp van die Gereformeerde kerk Louis Trichardt aangepas by plaaslike omstandighede. Ds. P.J. de Klerk het die hoeksteen op 15 April 1950 gelê. Die kerk en toring is van geelbruin siersteen gebou terwyl die deure en vensters deur pleisteromramings beklemtoon word. 

Die Laukhuff-pyporrel met 967 pype is op 3 Oktober 1952 in gebruik geneem en bly een van die stad se uitstaande orrels. Vandag nog word dit by elke erediens gebruik asook vir talle ander geleenthede. Die ou kerkie is in ’n saal met katkisasielokale omskep en in 2003 is ’n veiligheidsheining om die perseel aangebring.

Die Gereformeerde kerk Durban-Wes het in 1968 van Durban afgestig, maar het in 1990 ontbind en weer daarby ingeskakel. Die Gereformeerde kerk Durban-Noord, wat in 1952 van Durban afgestig het as Noord-Durban, bestaan nog (2015). Ook die Gereformeerde kerk Amanzimtoti (1985) het van Durban afgestig.

Die eerste Gereformeerde Kerk wat in Natal gestig is, is Gereformeerde kerk Vryheid. Aan die einde van die 19de eeu is hierdie streek ook op kerklike gebied by die Transvaal ingeskakel en so het dit dan gebeur dat 'n gemeente op 15 Oktober 1897 op die plaas Traktaat, distrik Vryheid, gestig is. Die stigting is waargeneem deur di. Ph.S. Snyman, W.J. Snyman, oudl. C.E.G.S. Schutte en diaken F.J. Potgieter. 'n Skamele 63 lidmate het aangesluit. Toe Cornelius Machiel du Plooy (wat later bekend was in die Durbanse Gereformeerde kerk as oom Corneels) in 1918 van Carolina na Durban verhuis het, was in dié hawestad slegs een NG gemeente van omtrent 75 lidmate. Hul predikant, ds. Poen, was die Gereformeerdes baie goedgesind, en toe die jonge C.M. du Plooy en nog 'n paar lidmate – op raad van ds. J.V. Coetzee (Piet Retief se Dopperlraar van 1916 tot 1918) – by die NG Kerk hier aansluit, het hy (ds. Poen) hulle die name en adresse van nog Gereformeerde lidmate gegee. 

In 1919 het oom Corneels diaken geword in die NG kerk, maar toe later nog Gereformeerdes in daardie kerkraad begin dien, het die (NG) lidmate beswaar daarteen gemaak met die gevolg dat oom Corneels dadelik weer 'n versoek aan ds. J.V. Coetzee (toe reeds leraar van die Gereformeerde kerk Johannesburg) gerig het om die saak van die Gereformeerdes in Durban aanhangig te maak by die Algemene Vergadering van die Oranje-Vrystaat (OVS). Maar ook vanaf die suidkus van Natal het 'n soortgelyke roepstem tot die Algemene Vergadering gekom. Br. Johannes J. van der Walt – die oudste dooplidmaat met die stigting van die gemeente, en later jare lank kerkraadslid (ook kassier) van Durban – skryf: “In Januarie 1916 is my vader van die gemeente Bethulie na Ixopo verplaas. In 1918 het ds. J.A. van Rooij (van 1905–’31 leraar van Bethulie) ons op Umzinto besoek. Toe hy ons in 1920 weer te Umbogintwini besoek, het my vader hom na ander lidmate vir besoek geneem. Ds. Van Rooij het toe aan die Algemene Vergadering van die OVS verslag gedoen.”

Die gevolg van hierdie versoeke was dat die Algemene Vergadering di. D.P. du Plessis van Ladybrand en C.W.M. du Toit van Frankfort in 1921 na Durban afgevaardig het om ondersoek te gaan instel na die moontlikheid van die stigting van 'n Gereformeerde gemeente aldaar. 'n Vergadering van lidmate is gehou en die twee predikante is versoek om die Algemene Vergadering te vra om 'n gemeente in Durban te kom stig.

Op die volgende sitting van die Algemene Vergadering (Maart 1922) is die aansoek van Durban behandel en is 'n kommissie van drie lede afgevaardig om “die nodige stappe” te doen om 'n Gereformeerde gemeente in Durban te stig. Die lede van hierdie kommissie was: ds. I.D. Kruger van Bloemfontein, ds. C.W.M. du Toit van Frankfort en oudl. J.J. de Wet van Ladybrand. Op Saterdagaand 15 Julie 1922 het hierdie kommissie die lidmate van Durban in die YMCA-saal ontmoet. Aanvanklik was 17 manslidmate en vyf susters in die saal teenwoordig, maar volgens die notule het daar later nog “'n stuk of wat” opgedaag. Ds. Kruger tree op as voorsitter, open die vergadering met psalmgesang (Ps. 146:1), Skriflesing en gebed, en kondig toe die doel van die vergadering aan, naamlik “om die nodige stappe te doen sodat môre DV die gemeente gestig kan word”. 

Nadat die saak bespreek is, is daar op voorstel van br. H. Grüne (gesekondeer deur br. J.P. Aucamp) besluit dat die grense van die gemeente voorlopig ooreen sou stem met die munisipale grense van Durban en dat op Pietermaritzburg en Ladysmith wyke van die Gereformeerde gemeente Durban sou wees. Vervolgens het die kwessie van 'n konsulent ter sprake gekom. Met die oog op die afstand en op die samestelling van die gemeente is daar besluit om twee konsulente (tewete di. Kruger en Du Toit) te beroep. Om mee te begin is daar vir Durban drie ouderlinge en drie diakens gekies, en vir Pietermaritzburg slegs 'n ouderling. Vir Durban is gekies brs. C.M. du Plooy (later algemeen bekend as oom Corneels), L.S. van Wyk en H. Grüne as ouderlinge en brs. C.H. Coetsee, J.N. van der Walt en P.A. Venter as diakens. Br. J.P. Aucamp is gekies as ouderling vir Pietermaritzburg. 

Nadat op voorstel van br. C. M. du Plooy, gesekondeer deur br. J.P. Aucamp, besluit is dat elke lidmaat van die gemeente een veertigste (2,5%) van sy/haar maandelikse inkomste aan traktement sou afstaan, is alle lidmate wie se attestasie of bewys van lidmaatskap nog nie ingelewer was nie, opgeskerp om dit so spoedig moontlik te bekom en oor te dra. Voordat ouderling J.J. de Wet die vergadering met psalmgesang en gebed afgesluit het, is alle lidmate eers opgewek om op die Kerkblad in te teken. 

Sondag 16 Julie 1922, is twee samekomste gehou. In die oggend is die Woord bedien, 'n babatjie gedoop en belydenis van geloof deur drie jong lidmate afgelê. In die namiddag is 'n erediens gehou (deur ds. C.W.M. du Toit) “in verband met die stigtingsplegtigheid. Die YMCA–saal was goed gevul: behalwe die kommissie van die Algemene Vergadering OVS was daar ook teenwoordig talle lede van die plaaslike NG kerkraad benewens ds. Poen. Ná die diens is die sewe verkose kerkraadslede bevestig en het ds. Kruger aangekondig dat 22 lidmate reeds hul attestasie of bewyse van lidmaatskap ingelewer het en dat nog 22 persone “hul begeerte definitief te kenne gegee het om aan te sluit”. Daar behoort, volgens aanduidings, altesaam tussen 50 en 60 lidmate te wees. Namens die NG Kerk wens ds. Poen, oudl. Fergg en diaken J.C.N. Jooste die pas gestigte gemeente “Gods seën toe” en eindelik word daar aangekondig dat die YMCA-saal voorlopig die vergaderplek van die gemeente sou wees. 

Op Maandagaand 17 Julie 1922 is die eerste vergadering van die kerkraad van die Gereformeerde gemeente Durban gehou. Al sewe die kerkraadslede was teenwoordig. Aangesien di. Kruger en Du Toit elders doenig was en eers later sou opdaag, is oudl. H. Grüne as voorsitter vir die aand gekies. As skriba van die kerkraad is gekies oudl. C.M. du Plooy (oom Corneels) en as kassier diaken C.H. Coetsee. Op hierdie vergadering is die volgende reëlings onder meer getref: 

In die volgende weke en maande is hierdie reëlings dan ook so deurgevoer: oudl. Aucamp het die finansies van Pietermaritzburg bly behartig totdat op 28 Oktober 1922 'n diaken (br. J.H. du Plessis) gekies is; nadat die kerkraad die gevoelens van die gemeente verneem het, het hulle op 27 Julie 1922 besluit om elke Sondag twee leesdienste in Durban te hou en die ouderlinge sou hierdie dienste “per toerbeurt” waarneem. Op hierdie laasgenoemde vergadering is oudle. Grüne en Du Plooy as katkiseermeesters benoem en die katkisasie sou smôrens voor die erediens gehou word; elkeen van die drie Durbanse wyke sou uit 11 lidmate bestaan; Nagmaal sou kwartaalliks in Durban gevier word en halfjaarliks in Pietermaritzburg en op Ladysmith; kollektes sou smôrens ten bate wees van die Armkas en saans van die Kerkkas. Soos wat dit maar die geval is met enige pas gestigte gemeente moes allerlei sake, groot en klein, gereël word om behoorlik op dreef te kon kom: bankrekenings moes geopen word; Nagmaalservies moes aangekoop word; 'n lokaal vir eredienste moes kort-kort gesoek word; kerkraadsvergaderings kon net gehou word wanneer die konsulent hier was vir die bediening van die heilige Nagmaal – om maar 'n paar sake te noem wat die kerkraad se aandag in beslag geneem het. 

Maar baie ernstiger as hierdie bloot organisatoriese probleempies was die gevolge van die besondere omstandighede van die nuwe gemeente. Dis maklik om Gereformeerd te wees en dit te bly op 'n plattelandse dorp waar die lidmate voortdurend in voeling met mekaar is, mekaar ken en deel in mekaar se lief en leed. Maar dis 'n ander saak as 'n handjie vol Gereformeerdes, almal werknemers, afkomstig van oor die hele land, hulle dun verspreid bevind, dun verspreid dwarsoor die hele grote stad vol anderstalige vreemdelinge. Aangesien die meeste van hulle nóg die tyd nóg die geld gehad het om mekaar per trein of motor te besoek, het hulle maar min kontak met mekaar gehad en was die eredienste Sondae feitlik die enigste geleentheid wat hulle as Gereformeerdes gehad het om saam te verkeer. Boonop was daar by 'n aansienlike persentasie van die lidmate 'n gebrek aan belangstelling, aan werklike meelewing met die gemeente en aan die behoefte selfs om die eredienste gereeld by te woon. Dis dan ook geen wonder dat die notule van die kerkraad herhaaldelik melding maak van lidmate wat “die wêreld liefgekry het” en gevolglik vir kerk en volk verlore gegaan het. Tog kon die gemeente voortbestaan en selfs groei en bloei oor die jare heen. Mettertyd het hier dan ook ontwikkel 'n spesifiek Durbanse Gereformeerde gemeente met sy eie besonderse identiteit. 

Aan die einde van die eerste jaar van die gemeente se bestaan was die situasie as volg: Leesdienste is twee keer per Sondag gehou; vyf jonge lidmate het belydenis van die geloof afgelê; van 'n inkomste van £115 ten opsigte van die kerkkas het daar 'n saldo van £34 in die Nederlandse Bank (die latere Nedbank) oorgebly, en die Armkas het ongeveer die helfte van sy inkomste van £30 nog oorgehad; die beoogde wyk op Ladysmith het nie tot stand gekom nie, maar in Pietermaritzburg is 'n mate van vooruitgang, want dit is tot 'n wyksgemeente verklaar sodat daar kerkraadsvergaderinge gehou kon word met die voorbehoud dat hul later in Durban verslag sou doen; die ouderlinge neem kollektelyste rond ten bate van die Bybelvertaling. Met hierdie laasgenoemde bedrywigheid het dit egter nie voor die wind gegaan nie, want baie mense het nie die behoefte aan 'n Bybel in Afrikaans gevoel nie, aldus die notule van 28 Junie 1924.

In die dae van die gemeente se konsulentskap is die besoek van die konsulent gewoonweg soos volg benut: kerkraadsvergadering word óf Vrydagaand óf Saterdagmiddag gehou en ouderlinge en diakens het altyd saam vergader, selfs met censura morum. Saterdagaand vergader die kerkraad en gemeente. As kerkraadsake nie finaal afgehandel is nie, word die vergadering soms Maandagaand voortgesit. Al die verrigtinge van die naweek verskyn onder een notule. 

Op 21 Februarie 1925 is 'n hele paar belangrike versoeke tot die Algemene Vergadering OVS gerig. Eerstens word gevra dat 'n selfstandige gemeente te Pietermaritzburg gestig word. Dit het dan ook so gebeur. Tweedens word gevra dat die bediening deur konsulente verdubbel sal word sodat Durban en Pietermaritzburg elk agt keer per jaar besoek sal word. Hierdie versoek is 'n jaar later toegestaan en dit sou die twee gemeentes gesamentlik £60 per jaar kos. 

Die jaar 1926 het die geboorte van die Boufonds beleef. Op 'n wenk van die konsulent, ds. J.V. Coetzee, het die ouderlinge die stigting van 'n boufonds 'n paar maande lank met die lidmate bespreek, en daarna op 3 Julie 1926 besluit die kerkraad dat 'n kommissie tydens die gemeentevergadering daardie selfde aand benoem moet word “om uit te vind wat 'n geskikte plot grond sal kos, asook wat dit sal kos om 'n saal te bou van omtrent 200 sitplekke groot, en om te begin kollekteer vir dié doel”. Daardie aand is brs. H. Grüne, Vergers, B.R. Kruger en C.M. du Plooy as kommissie benoem wat hierdie drie opdragte moes probeer uitvoer. (Hierdie kommissie het onveranderd bly voortbestaan totdat die eerste predikant, ds. J.P. van den Berg, op 7 Februarie 1931 bygevoeg is.) 

Nog voor die einde van die jaar 1926 is daar reeds begin kollekteer vir die Boufonds. Soos wat dit die geval in die volgende fase van die gemeente se geskiedenis sou wees, moes hulle in hierdie vroeë jare kort-kort 'n saal soek waarin hulle leesdienste kon hou. Na die YMCA-saal 'n ruk lank gebruik is, moes 'n ander saal gesoek word, en dié keuse het op die Noorweegse saal geval wat teen £3 per maand gehuur is. Van Maart tot Oktober 1926 was hierdie saal saans nie tot hul beskikking nie en moes hulle klaarkom met een leesdiens per Sondag, dog daarna kon die dienste saans daar hervat word. In Julie 1928 is die huur van die saal verhoog tot £5 per maand en daarom het hulle na die Alexandrasaal verskuif. Hierdie saal was egter nie geskik nie en ná ses maande (Augustus 1929) bevind die gemeente hulle weer in die YMCA-saal. 

Hierdie saal wat eintlik glad te klein was, veral met Nagmaalsgeleenthede, is gebruik tot aan die einde van April 1934 toe 'n groter saal in Russellstraat gehuur is. 'n Jaar later (April 1935) is die Masonicsaal in Smithstraat gehuur en dit het hulle bly gebruik totdat hulle eindelik in 1945 hul eie kerkgebou betrek het.

'n Belangrike ontwikkeling wat in 1927 plaasgevind het, was die stigting van die Jongeliedevereniging (die JV). Nadat ds. J.V. Coetzee die bydrae verduidelik het wat so 'n vereniging kan maak in die saambinding en opbou van die gemeente, is op 30 Oktober 1927 oorgegaan tot die stigting van 'n Christelike Jongeliede Vereniging op Gereformeerde grondslag. Nege lede het daardie aand aangesluit en 'n voorlopige bestuur is gekies. Op 28 Januarie 1928 is besluit om die saal elke tweede Sondagaand van die maand beskikbaar te stel aan die JV om vergadering te hou. Ondanks maer jare en moeilike omstandighede wat die JV al moes trotseer, het dit tot minstens die gemeente se halfeeufeesviering in 1972 bestaan.

“Na afloop der Godsdienstoefening op Zondag, 29 September 1929, werd door de Zusters der Gereformeerde Kerk onder leiding van den heer H. Grüne, ouderling der Gemeente, besloten een Dorcasvereeniging op te richten. Als leden gaven zich op: mevv. Campbell, Coetsee, Cooks, Kempff, Hettie Kruger, Anna Pelser, Roos, Le Roux en Rijksen". Die meeste van hierdie susters sou diep spore in die sustersvereniging trap: mev. A. Coetsee was jare lank die moedige voorsitster; mev. Anna Pelser was met die halfeeufeesviering in 'n leidende hoedanigheid doenig in die gemeente Noord-Durban, en ook mev. J.C. (Hettie) Kruger, mev. (Bettie) Roos en ou tannie Cooks het ’n leidende rol gespeel. 

Op 4 Oktober is die eerste vergadering gehou aan die huis van mev. N. Kempff, sekretaresse, die persoon wat die korrekte Nederlands geskrywe het. Op hierdie vergadering “werd besloten dat de Vereeniging zou werken voor behoefige menschen en Kerkgebouw”. Ten einde die gemeente deeglik “te kunnen bewerken”, is wyke vasgestel en wyksusters aangestel. Die susters kon óf vir die Dorkas óf vir kerkbou óf tot albei “volgens verkiesing” bydra. Op die vergadering van 1 November 1929 is R7 vir kerkbou en R4 vir die Dorkas gestort - 'n prestasie wat daarna nie maklik geëwenaar is nie. Vergaderings is maandeliks gehou en tydens elke vergadering het een of meer nuwe lede aangesluit en het een van die lede die susters uitgenooi om die volgende vergadering by haar aan huis te hou. Desembermaand 1929 is Kersfees reeds met die gemeente se kinders gevier. 


Op 29 Julie 1928 (Sondagaand, ná die aanddiens en ná beëindiging van die gebruiklike gemeentevergadering) het die kerkraad sy vergadering hervat en dis met hierdie geleentheid dat die wenslikheid van 'n leraar vir die Natalse gemeentes die eerste keer in die notule verskyn. Drie maande later (20 Oktober) onderneem ds. J.V. Coetzee om met Volksrust te korrespondeer met die oog op die sluiting van 'n kombinasie met die drie Natalse gemeentes (Vryheid, Pietermaritzburg en Durban) en 'n predikant te beroep. Hierdie kombinasie is egter nie gesluit nie. Op 23 Februarie 1929 verskyn die beroep van 'n herder en leraar op die agenda van die kerkraad. Twee kerkraadslede van Pietermaritzburg is ook teenwoordig op die vergadering. Die behoefte aan 'n predikant is dringend gevoel – nie slegs vir Durban en Pietermaritzburg nie – maar ook vir die behoud vir die Gereformeerde Kerk van al die verstrooid wonende Gereformeerde lidmate in Natal. Daar is gevoel dat as in Durban goed georganiseer kan word, “die Natalse gemeentes nog 'n groot aanwins sal word vir die Gereformeerde Kerk in Suid–Afrika”. 

Ná deeglike bespreking is die volgende besluit eenparig geneem: “Die kerkrade van die gemeentes van Pietermaritzburg en Durban vra aan die eerw. Algemene Vergadering van die OVS geldelike ondersteuning tot die bedrag van £150 per jaar uit die Sustentasiekas met die oog op die beroep van 'n herder en leraar." Nadat al die finansiële en ander sake gereël was, is daar begin beroep. 

Op 15 Februarie 1930 is berig ontvang dat prop. J.P. van den Berg die beroep wat op hom uitgebring is, aangeneem het. 'n Groot mylpaal in die geskiedenis van die Gereformeerde kerk van Durban (en Natal) is bereik toe hulle eerste predikant op 12 April 1930 hier in Durban bevestig is. Ds. Van den Berg sou in Durban woon en drie gemeentes, naamlik Durban, Pietermaritzburg en Vryheid, bedien. Met hierdie geleentheid is ook op gepaste wyse afskeid geneem van di. J.V. Coetzee en Jac. van Rooy wat “as instrumente in Gods hand meegehelp het om die harde stryd te voer en die gemeentes voor te berei op die groot gebeurtenis en vreugde waarin hulle nou, deur Gods genade, mag deel."

Die koms van ds. Van den Berg het 'n opflikkering meegebring in die organisasie en bedrywighede van die gemeente: op 6 Julie 1930 is besluit om kerkraadsvergaderings voortaan sesweekliks te hou; 'n maand later is die vyfde wyk gestig; die Boufonds is teen 'n versnelde tempo opgebou en die boukommissie het nie gras onder sy voete laat groei nie. 

Aangesien hierdie fonds tot nog toe bra stadig aangewas het, is op 27 September 1930 besluit om 'n spesiale poging tot fondsinsameling aan te wend. Dankoffers is gevra – 'n poging wat slegs R33 opgelewer het; in 1931 en die daaropvolgende jare het die susters se Dorkasvereniging – in medewerking met die kerkraad – verkopings gereël; bydraes is deur middel van "Die Kerkblad" gevra; by 'n aantal Gereformeerde gemeentes in elders in die land is aangeklop (en 14 van hulle het R92 altesaam bygedra) en die diakonie het maandeliks ook vir die Boufonds gekollekteer. Die gevolg van al hierdie bedrywighede was dat daar op 31 Desember 1935 'n bedrag van £351 in die Boufonds was. 

Die Boukommissie van 1926 het steeds bestaan en ds. Van den Berg word nou daar bygevoeg. Op 29 Oktober 1930 doen hierdie kommissie as volg verslag: Die Durbanse stadsraad het persele vir kerkgeboue op drie plekke afgesonder naamlik:

Op 7 Desember 1930 deel ds. Van den Berg die kerkraad mee dat die gemeente reeds 'n opsie op die perseel in Congella geneem het, maar meer as 10 jaar sou nog verloop voordat 'n perseel in Congella eindelik aangekoop sou word. Vir hierdie uitstel was 'n hele paar faktore verantwoordelik, onder meer: Dit was die jare van die Groot Depressie; geld was skaars en werkloosheid 'n voortdurende bedreiging. Al die pogings wat aangewend is ter stywing van ons Boufonds het maar 'n skrale £100 per jaar opgelewer. 

Op 2 Desember 1932 versoek die kerkraad byvoorbeeld die Algemene Vergadering om by die Generale Sinode aan te beveel “om, ten gevolge van die heersende depressie, werkloosheid, geringe getalsterkte en grote verpligtinge die Gemeente van Durban te onthef van alle agterstallige gelde ten opsigte van die Teologiese Skool (op Potchefstroom), 'n versoek waaraan nie voldoen kon word nie. En uit die Sustentasiekas ontvang Durban in 1933 slegs £75 pleks van die £150 soos in vorige jare. 
Maar nog veel ernstiger as die Depressie was die uitwerking van die klagtes wat reeds sedert einde 1932 die ronde begin doen het teen die handel en wandel van die predikant. Gaandeweg het kerkbesoek ál meer begin kwyn en die gemeentelike lewe is lamgelê. Op die gemeentevergadering van 25 Februarie 1933 was byvoorbeeld slegs 19 belydende lidmate (kerkraadslede ingesluit) teenwoordig. In 1935 het sake breekpunt bereik toe die beskuldiging teen die leraar van so 'n ernstige aard was dat hy tydelik geskors is. 

Hy is mettertyd in die amp herstel, maar weens die groot beroeringe in Durban kon hy van toe af (Oktober 1935) slegs die ander twee gemeentes in die kombinasie, naamlik Pietermaritzburg en Vryheid, bedien. Ná 'n proeftydperk was dit egter duidelik dat ds. Van den Berg nie weer met seën in Durban sou kon arbei nie, en daarom is – met die advies van die Algemene Vergadering OVS – in Desember 1936 besluit om sy verbintenis met Durban finaal te beëindig. Voortaan sou hy dan die predikant wees van die kombinasie Pietermaritzburg–Vryheid. Ook hierdie besluit het groot ontevredenheid verwek, weerskante toe: Volgens een groep is daar nie streng genoeg teen die predikant opgetree nie en volgens die ander groep is daar weer te streng gehandel. Vanaf 17 Maart 1937 besoek twee deputate van die Algemene Vergadering OVS (di. G.H.J. Krüger en J.J.H. Booysen) Natal. Ná 10 dae het hulle die gemoedere van sy beswaardes sodanig kalmeer dat ds. Van den Berg sy afskeidspreek op 28 Maart 1937 onder hul toesig in Durban kon hou. 

Maar toe die nuwe waarnemende konsulent (ds. H.F.V. Krüger van Fauresmith) op 13 April 1937 hier aankom, was die ontevredenheid onder die aanhangers van ds. Van den Berg weer aan die oplaai. Al die wyke – en veral die beswaarde lidmate – is twee weke lank besoek. Toe dit op 23 April duidelik was dat 'n toestand van algemene berusting bereik is, het die kerkraad besluit om op 25 April die Heilige Nagmaal te vier – die eerste sedert Augustus 1936. Dit het dan ook onder leiding van ds. Krüger gebeur.

Die Gereformeerdes op Empangeni (Zululand) het gaandeweg mooi bedrywig begin word. Op 20 April 1934 is berig dat lidmate van Durban, onder wie hulle geval het, 'n verkoping gereël het en dat dit R69 opgelewer het. Die kerkraad het hierdie bedrag met groot dankbaarheid ontvang, R50 daarvan in die Boufonds gestort en die res in die Kerkkas. Op dieselfde vergadering (20 April) besluit die kerkraad om 'n ouderling en diaken vir die nuwe wyk Empangeni te kies. Dit moes egter op Empangeni gebeur en daarom is 'n kommissie (ds. Van den Berg, oudl. F.A.A. Kruger [oom Frans] en oudl. H. B. Kruger [oom Hendrik] daarheen gestuur). 

Op 30 Junie 1934 doen die kommissie verslag aan die kerkraad: Empangeni is besoek, 'n ouderling en diaken is gekies; Nagmaal is bedien en die lidmate aldaar is vol moed en ywerig. Toe ds. Van den Berg se verbintenis met Durban beëindig is, het Empangeni verkies om onder die Gereformeerde gemeente te Pietermaritzburg te ressorteer. Aan hul versoek is voldoen en Zululand was van toe af deel van die Pietermaritzburgse gemeente tot op 23 Februarie 1943 toe ooreengekom is dat Durban die hele Natalse Noordkus weer sou bearbei. 

Intussen het sake in Durban nie stilgestaan nie. Eerstens het die Algemene Vergadering OVS dit so gereël dat 'n predikant die Woord een keer per maand hier bedien het. Verder kry die Boukommissie op 14 Februarie 1936 opnuut die opdrag om grond vir kerkbou te soek. Aangesien die lede van die bestaande Boukommissie egter almal bedags gewerk het en dus nie bedags navraag kon doen nie, is oudle. F.A.A. Kruger, H.B. Kruger en J.C. Kruger addisioneel daarin benoem. Op 4 April 1936 rapporteer hulle dat die kerkgebou op die hoek van Russel– en Smithstraat teen £3 000 te koop is. Ongelukkig is hierdie wonderlike geleentheid nie benut nie. In 1937 was die gemeente reeds £90 agterstallig ten opsigte van hul verpligtinge teenoor die Teologiese Skool op Potchefstroom. En toe kom die uitredding: 'n verkoping deur die susters gereël vir 27 November 1937 lewer die mooi bedrag van £75 op. Hierdie bedrag is met groot dankbaarheid deur die kerkraad ontvang en aan die Teologiese Skool gestuur. Intussen het die getalle so fluks toegeneem dat die gemeente op 12 Maart 1938 sy negende wyk kon stig. 

Ook die traktement bydraes (een veertigste van alle inkomste) het teen einde 1937 so mooi gevorder dat die gemeente die beroep van 'n herder en leraar sterk begin oorweeg het. Op 12 Maart 1938 is tot beroep oorgegaan en ds. J.L. Vorster van Piet Rietief beroep. Ds. A.L. Aucamp het onderneem om die gemeente te bedien tot tyd en wyl 'n predikant hier bevestig sou word. Die gemeente was met groot dankbaarheid gevul toe hulle op 30 April 1938 verneem het dat ds. J.L. Vorster die beroep hierheen aanvaar het en het dadelik reëlings begin tref vir sy bevestiging op 4 Junie 1938.

Dit was Depressiejare, die Dorkassusters was min in getal en dikwels moes hulle nog die teleurstelling van min belangstelling – selfs ten opsigte van bywoning van die maandelikse vergaderings – ervaar. Voortdurend is ontstellende berigte van die skrynendste armoede onder die lidmate ontvang. Nadat die susters hulle persoonlik gaan vergewis het van die aard en omvang van die nood in elke besondere geval, is klere en/of kruideniersware, of meubels of selfs huishuur voorsien. Mettertyd het 'n vaste wyse van insameling van aalmoese ontwikkel: met elke vergadering het elke suster iets (byvoorbeeld 'n bietjie suiker of 'n koekie seep) gebring. Benewens die jaarlikse gemeentelike verkopings is daar in hierdie tydperk sommer kort-kort 'n sogenaamde tiekie–aand gehou en af en toe 'n konsert – alles ter geldinsameling in belang van die twee doelstellings: hulp aan behoeftiges en kerkboufonds. Die tiekie-aande is deur aparte groepies persone oral in die gemeente rond gehou en het die kragte dermate versnipper dat die kerkraad teen einde 1933 op eendragtige optrede aangedring het. Daar is dus 'n reëlingskomitee gevorm wat die program van aksie vir die jaar 1934 moes uitwerk. Die volgende geleenthede is vir die jaar gereël en gehou: 

Die bedrywighede wat hierbo getabuleer is ten opsigte van die jaar 1934 het min of meer die patroon gevorm vir dié van die daaropvolgende jare. Die hooffunksie was egter deurgaans die jaarlikse verkoping. Elke suster het gewoonlik vroegtydig 'n kollektelys ontvang en het dan geld en goedere by sowel lidmate as buitestaanders – selfs sakeondernemings – gekollekteer. Party van hierdie verkopings het aansienlike bedrae geld opgelewer: November 1937 se £75 is net so gebruik om te help met die delging van die £90 wat die gemeente aan die Teologiese Skool verskuldig was. 

Gedurende die jare 1936 en 1937 het die buitewyke apart vergaderings gehou, maar hulle verteenwoordigers het in Durban verslag kom lewer van hul besprekings. In hierdie jare was die Dorkasvereniging lid van die Gereformeerde Sustersbond (gestig Desember 1935) en dientengevolge het hul vergaderings in 'n mate 'n gedaantewisseling ondergaan: Christelike leesstof, lesings, naaldwerk, die sing van psalms en Skrifberymings het nou deel van die agenda begin vorm.

Nog in die maand van ds. Wikus Vorster se bevestiging hier (Junie 1938) het die stywing van die Boufonds, die verkryging van 'n bouperseel en die oprigting van 'n kerkgebou die aandag geniet. 

Op 25 Junie besluit die kerkraad om die diakens van kollektelyste te voorsien en elke diaken sal dan sy wyk saam met sy ouderling besoek en elke lidmaat laat aanteken hoeveel hy/sy maandeliks tot die boufonds sal bydra. (Einde 1938 was die boufonds R884 sterk.) 
Op 10 Maart 1939 is besluit om by die Sinode navraag te doen of 'n lening vir kerkbou uit die Jubileumfonds verkry kon word. Presies drie maande later deel ds. Vorster die kerkraad mee dat die Sinode aan drie gemeentes (Port Elizabeth, Pietermaritzburg en Durban) vergunning gegee het om elders in die Kerkverband vir boufondse te kollekteer. Hierdie drie gemeentes sou in die klassis OVS en Klassis Potchefstroom (maar Krugersdorp uitgesluit) kollekteer. Hierdie pogings het goeie vrugte afgewerp, want aan die einde van 1939 het die boufonds reeds R1 466 bedra. Weens die oorlogstoestande is die kollekte in die OVS in 1940 gestaak, maar die pogings plaaslik in Durban is met ywer voortgesit: verkopings is gehou, die kerkraad het op 31 Maart 1940 die sogenaam £1–kollektelyste onder die gemeente versprei, en die GSV het met kroon- (R1) lyste vorendag gekom. In Augustus 1939 kon die gemeente reeds met R1 700 in die boufonds spog, en op 31 Desember 1941 met R3 426. 

Op 17 September 1938 benoem die kerkraad 'n nuwe kommissie (ds. Vorster, oudle. F.A.A. Kruger, H.B. Kruger en J.C. Kruger en br. W. Heunes) om dadelik te begin soek na 'n geskikte perseel waarop 'n kerk gebou kon word. Hulle moes die stadsraad ook in hierdie verband nader en as 'n perseel gekry is, moes hulle al die nodige besonderhede inwin. Op 25 Februarie 1939 rapporteer hierdie kommissie (die Perseelsoekkommissie) dat 'n perseel vir kerkboudoeleindes verkry kon word in Congella teen £350. Die kerkraad besluit hierop om: 

Op 10 Maart 1939 is br. De Oude se planne vir die kerk en pastorie deur die kerkraad bespreek. Daar word besluit om: 

Op hierdie vergadering (10 Maart) word ds. Vorster, oudl. H.B. Kruger, diakens C.J. (Sarel) Smith en C.G. (Sarel) Venter en brs. Bijker, De Oude en Casteleyn as boukommissie benoem. Ondertussen was die Perseelsoekkommissie nog besig om met die stadsraad te onderhandel oor die aankoop van die perseel.) Op 10 September 1939 is die Perseelsoekkommissie opnuut saamgestel, en wel as volg: ds. Vorster, oudle. F.A.A. Kruger en J.C. Kruger, diaken H.B. Kruger en brs. A. Yssel en S.L.C. van der Walt. Die kommissie kry nou die opdrag om alle moontlike inligting by die stadsraad in te win in verband met die aankoop van die perseel in Umbiloweg. 'n Maand later (15 Oktober) rapporteer hierdie Kommissie dat: 

Op 4 Januarie 1940 word berig dat die stadsraad die aansoek finaal goedgekeur het, dat die perseel eersdaags opgeveil sou word en dat daar aan sekere voorwaardes voldoen sou moes word, soos onder meer ’n kerkgebou van minstens £750 moes binne twee jaar ná aankoop opgerig word, maar as dit nie kon gebeur nie, sou die stadsraad op die gemeente se versoek bereid wees om uitstel te verleen. Nog voor einde Maart 1940 het die destydse kassier, oudl. J.J. van der Walt (dooplidmaat gewees met stigting van die gemeente) die tjek (£400) vir die perseel na die stadsraad gestuur. 

Intussen het die kerkraad – met die oog op die veranderde omstandighede deur die oorlog veroorsaak – besluit om voorlopig af te sien van die bou (of aankoop) van 'n pastorie. Die predikant en sy gesin moes dus maar nog in die woonstel in Innesweg bly woon. Op 28 Februarie 1941 besluit die kerkraad egter om so gou moontlik 'n pastorie te koop en die boufondsgeld vir hierdie doel te gebruik. In hierdie stadium was die uitslag van die oorlog baie beslis in die weegskaal en dus ook die toekoms van die muntstelsel. Op aanbeveling van die Pastoriekommissie besluit die kerkraad op 4 April 1941 om, met die goedkeuring van die gemeente, die huis geleë te McDonaldweg 346 aan te koop teen ongeveer R3 250, om hiervoor 'n maksimum van R2000 by die boufonds te leen teen dieselfde rentekoers (3,5%) wat dit toentertyd verdien het en om 'n Pastoriefonds te stig. Dis dan ook so deurgevoer. 

Op 12 April 1942 het die gemeente met 'n swaar hart verneem dat ds. Vorster die beroep aanvaar het wat die kombinasie Ventersburg, Kroonstad, Theunissen en Odendaalsrus op hom uitgebring het. Die lidmate het egter berus, wetende dat gesondheidsoorweginge grootliks verantwoordelik was vir die besluit. Op 17 Mei 1942 het die gemeente afskeid geneem van ds. en mev. Vorster en, soos dit maar met gemeentes gaan, was hulle weer 'n tyd lank sonder predikant.

Op 6 Desember 1939 is die benaming Dorkasvereniging vervang deur die Gereformeerde Sustersvereniging – algemeen bekend as die GSV. Hoewel nuwe statute aanvaar is, het die nuwe vereniging (onder leiding van mev. ds. Vorster) dieselfde werk as sy voorganger bly verrig: In samewerking met die kerkraad en die JV is verkopings gereël en gehou; behoeftiges is versorg; Kerspakkies is geskenk aan oues van dae en siekes; finansiële steun is verleen aan verdienstelike sake soos die Kruger-weeshuis, die Sending, dowes, blindes en melaatses. Wyksusters het apart vergadering begin hou en op die maandelikse vergadering dan net verslag van hul werksaamhede kom doen. Dit het die susters in staat gestel om meer tyd in te ruim vir lesings en sangoefening tydens die vergaderings.


Op 19 Desember 1942 is die gemeente se derde herder en leraar, ds. H.F.V. Krüger (vroeër van Oos–Londen), hier bevestig. 

Weer is kerkbou met mag en mening aangepak en op die eerste kerkraadsvergadering in 1943 (9 Januarie) is 'n kommissie – bestaande uit ds. Krüger en oudle. J. Delport, Sarel Schutte, C.G. (Sarel) Venter en S.L.C. van der Walt – benoem om (1) na te gaan of dit moontlik sou wees om onder die oorlogstoestande kerk te bou, (2) 'n argitek in diens te neem ingeval 'n kerk wel gehou mag word, en (3) vas te stel of 'n lening verkry kan word. Op 6 Februarie 1943 rapporteer hierdie Verkenningskommissie reeds as volg: (1) Dit is alleenlik moontlik om kerk te bou mits die boukontroleur die nodige permit daarvoor uitreik. (2) Die firma Powers en Powers is in diens geneem en hulle het reeds twee stelle planne geteken. Die een wat voorsiening maak vir 500 sitplekke op die vloer, word aanbeveel. (3) Santam is bereid om 'n lening teen 'n rentekoers van 5% toe te staan. 

Ook meld die kommissie dat alles gereed is en dat aansoek maar aan die boukontroleur deurgestuur kan word. Op 6 Maart 1943 verneem die kerkraad dat die boukontroleur nie in daardie stadium 'n permit vir die bou van 'n kerk kon toestaan nie. Dr. Krüger meld dat die minister van arbeid in 'n persoonlik onderhoud aan hom gesê het dat, as toestande nie versleg nie, die gemeente die aansoek om 'n boupermit later moes herhaal. Min het die gemeente toe geweet dat hulle twee volle jare lank sou moes pleit voor ons die boupermit eindelik sou bekom. Op 4 April 1943 word die kerkbou-aangeleentheid voor die gemeente gelê. Op voorstel van brs. Hermanus Kruger en Jaap Buys besluit die gemeente om kerk te begin bou sodra die nodige boupermit uitgereik word. Verder word die kerkraad versoek om 'n skema van afbetaling op te stel. 'n Week later (11 April) word van kerkraadsweë die volgende persone as boukommissie benoem: ds. Krüger, oudle. J.L. Delport, Sarel Schutte, C.G. (Sarel) Venter, H.B. Kruger (oom Hendrik, oorlede 1945) en S.L.C. van der Walt. En die volgende is deur die gemeente bygevoeg: brs. Jaap Buys en Hermanus M. Kruger. Hierdie kommissie kry ook magtiging om die nodige lening te sluit sodra oorgegaan sou word tot kerkbou. 

Op 17 April 1943 keur die kerkraad die volgende aanbevelings van die boukommissie goed: Die kerkbouskuld sal soos volg afbetaal word: 

Die aansoek om 'n boupermit moes egter sewe keer herhaal word voordat die boukontroleur eindelik op 10 Maart 1945 ingewillig het om dit toe te staan. In die proses is briewe geskryf, 'n deputasie gestuur, die hulp van die plaaslike Volksraadslid, J.R. Sullivan, ingeroep en naarstiglik gesoek na 'n bestaande kerkgebou wat te koop mag wees. En op hierdie dag, 10 Maart 1945, het die poppe begin dans soos uit die volgende uiteensetting sal blyk: Daar is besluit om:

Intussen is die boukommissie van April 1943 aangevul met brs. C.M. du Plooy (oom Corneels) en C.J. (Sareltjie) Smith in die plek van br. Sarel Schutte wat vertrek het en br. H.B. Kruger wat pas oorlede is. Hierdie program is blitssnel uitgevoer: op 24 April 1945 is die tender van Turnbull en De Swardt (R9 140) aangeneem, en op 9 Junie is die hoeksteen reeds gelê. Aangesien prof. Du Toit nie kon kom nie, is ds. H.F.V. Krüger gevra om die hoeksteenlegging self waar te neem. Ds. A. S. E. Yssel van Reddersburg het die redevoering waargeneem. Dit was vir die gemeente aandoenlike oomblikke toe die volgende geskrif – tesame met 'n agttal ander items – in die hoeksteen weggelê is:


"Dit is in die jaar van onse Here, een duisend nege honderd vyf en veertig, 9 Junie, om 3-uur nm. dat die kerkraad van die Gereformeerde Gemeente van Durban, saam met die gemeente en 'n groot aantal belangstellendes op die hoek van Umbiloweg en Leighton–oord vergader om die hoeksteen van die eerste Gereformeerde Kerk in Durban te lê. In die skaduwee van die steierwerk, betonsuile en halfvoltooide steenmure van die toekomstige gebou, is hierdie hoeksteen plegtiglik gelê, tot eer van ons Drieënige God en troos van sy Gemeente deur ds. Herculaas Frederik Venter Kriiger. Ook is teenwoordig 'n groot aantal lidmate van die Afrikaanse kerke met hulle predikante, lidmate van die Engelse kerke en hul verteenwoordiger. 

"Die redevoering met dié geleentheid is waargeneem deur sy weleerw. ds. A.S.E. Yssel, van die Gereformeerde Gemeente, Reddersburg, Oranje-Vrystaat. Sy hooged., die burgemeester van Durban, kon weens 'n onvermydelike besoek aan Kaapstad nie teenwoordig wees nie. Hy het egter 'n persoonlike boodskap gestuur. 

"Ingeslote by hierdie stuk word die volgende in die hoeksteen weggelê: 1. Die rede van die genoemde ds. A.S.E. Yssel. 2. 'n Uitgawe van Die Kerkblad – orgaan van die Gereformeerde Gemeentes in Suid-Afrika. 3. 'n Uitgawe van die tydskrif Koers – uitgegee te Potchefstroom, Tvl. ter voorligting van die Calvinistiese lewens- en wêreldbeskouing. 4. 'n Uitgawe van die Gereformeerde Vaandel" – uitgegee te Stellenbosch, K.P. vir dieselfde doel as dié in nr. 3 hierbo genoem. 5. Die uitgawe van 'n paar nuusblaaie. 6. 'n Paar muntstukke – party voorheen in gebruik, andere tans in gebruik. 7. 'n Kopie van die program van die verrigtinge. 8. 'n Uitgawe van ons Kerkalmanak. 

"Die Gereformeerde gemeente van Durban het begin met 'n klein getal lidmate, afkomstig vanaf Gereformeerde gemeentes oorkant die Drakensberg". 

Hierna volg 'n kort geskiedkundige oorsig en daarna dan: "Die ledetal is nou 420. Die teenswoordige kerkraadslede is: Ouderlinge: C.M. du Plooy, B.R. Krüger, J.G. Pretorius, A.J. Venter, J.L. Delport, S.L.C. van der Walt, H. Esterhuizen, P.A. Olivier, J.C. Krüger, H. Coetsee, J.C. van Niekerk, S. Kruger. Diakens: B.J. Venter, H.B. Krüger (jr.), N.J.C. Krüger, H.J. Venter, Tjaart Pretorius, Z.B. Coetzee, J.J. Krüger, W.A. Krüger, A.J. Coetzee, G.R. Bester, R.G. Diederiks, S.P.J. Vos, J.J. Snyman, G.J.H. Krüger. 

"Die Boukommissie bestaan uit: ds. H.F.V. Krüger (voorsitter), br. S.L.C. van der Walt (sekretaris), brs. C.M. du Plooy, J.L. Delport, C.G. Venter, J. Buys, H.M. Krüger en C. J. Smith. 

"Boukontrakteurs: mnre. Turnbull en De Swardt. 

"Met innige leedwese moet gemeld word dat oudl. H.B. Krüger sr. pas ses weke voor hierdie hoeksteenlegging deur die dood weggeneem is – 'n dag waarna hy verlang het. Hy was ook lid van die boukommissie. 

"Hierdie dag is vir die gemeente 'n dag van groot vreugde. Innige dankbaarheid word betuig teenoor die Here vir al die seëninge en weldade wat Hy aan die gemeente geskenk het. Weens oorlogsomstandighede word slegs 'n gedeelte van die eintlike toekomstige kerk nou opgerig. Mag die gemeente so groei dat hierdie kerkgebou spoedig voltooi mag word en mag die naam van die Here in hierdie Godshuis reg verheerlik word en sy volk vertroos word."

In die veertigerjare was dubbelmediumonderwys die verklaarde beleid van die destydse (Verenigde Party-) regering. In 'n oorwegend Engelssprekende stad soos Durban het dit, volgens die mening van kerkleiers en alle Nasionaalgesindes, neergekom op die denasionalisering van die Afrikaanssprekende kind. Dit is dan ook geen wonder nie dat ds. Kruger op 26 Februarie 1944 'n ernstige beroep op die kerkraad gedoen het om moedertaalonderwys sterk te propageer by die ouers. Hy het aangevoer dat denasionalisering in die taal ook die godsdiens bedreig: dit maak mense minder vas aan hul kerk en godsdiens. Op 7 November 1943 vaardig die kerkraad ds. Krüger af na die Bloemfonteinse Volkskongres wat gehou is ingevolge 'n oproep deur die FAK om te protesteer teen die beleid van die owerheid om dubbelmediumskole in te stel in die plek van die reeds bestaande enkelmediumskole. 

Nadat die kerkraad op 8 Januarie 1944 ds. Kruger se verslag gehoor het, word daar besluit om die voorgestelde stigting van CNO-skole heelhartig te steun. Tot die moedertaalstrydfonds is terstond bygedra. Op versoek van die Nasionale Instituut vir Onderwys en Opvoeding (NIOO) staan die kerkraad verlof toe aan ds. Kruger vir die tydperk 3 Desember 1944 tot 31 Januarie 1945 sodat hy die moedertaalstryd in die onderwys in Durban kon behartig. Ondertussen sou prop. G.P.L. van der Linde die kerklike werk in die gemeente waarneem. Toe ds. Kruger begin Februarie 1945 sy ampswerk in die gemeente hervat, was Afrikaansmediumklasse reeds ingestel by skole soos Sea View, Fynnland en Stamford Hill. Uit die Afrikaansmediumklasse aan hierdie en ander skole het daar mettertyd ná baie stryd 'n aantal volbloed-Afrikaansmediumskole ontwikkel, byvoobeeld die Saamwerk-Hoërskool, die drie Dirkie Uysskole en die Hoërskool Durban-Noord.

Gedurende die oorlogsjare het talle lidmate van die Afrikaanse kerke eenvoudig net in die stad verseild geraak. Dis dan ook geen wonder nie dat die kerkraad erg bekommerd was oor dié toestand. Op 3 Desember 1944 spreek die kerkraad die mening uit dat evangelisasie 'n aangeleentheid was wat gesamentlike optrede van die drie Afrikaanse kerke verg, maar dat die gemeente sy eie afgedwaaldes self sou bly bewerk tot tyd en wyl 'n aksieprogram vir gesamentlike optrede opgestel is. Op 13 Januarie 1945 is die saak 'n stap verder gevoer: die Susterkerke sou genader word ten einde 'n modus operandi op te stel om die verseildes (kerkloses) na hul onderskeie kerke te laat terugkeer. Ses maande later (16 Junie) deel ds. Kruger die kerkraad mee dat die NG Kerk lyste gaan uitstuur wat elke kerk in staat sal stel om sy eie lidmate te bearbei. 

Onder die leiding van mev. ds. Krüger is met ywer en oorgegewenheid te werk gegaan: verkopings is gereël, siekes is besoek – by huise en hospitale; kruideniersware, klere en geld is voorsien aan hulpbehoewendes (een dogter is selfs met studiegeld gehelp); aansienlike bedrae is aan die Kruger-weeshuis geskenk. Die kerkraad het sy waardering uitgespreek vir al die mooi dade van die susters tydens die oorlogsjare. En ondertussen is onverpoosd voortgegaan met die stewiging van die boufonds sodat hulle op 8 Januarie 1944 kon berig dat hulle reeds R644 vir hierdie doel ingesamel het. 

Aangesien die pastorie by McDonaldweg 346 ongesond was en boonop heelwat opknapping sou moes ondergaan, is op 6 Junie 1943 besluit om dit te verkoop en 'n ander te koop. In die hele Durban kon geen geskikte huurhuis gevind word nie. In 'n ommesientjie is 'n koper vir die pastorie gevind en is 'n huis, Teignmouthweg 85, aangekoop. Ook hierdie verkoop van die pastorie was nie sonder teëspoed nie: ons het benoude oomblikke beleef toe die koper kop uitgetrek het nadat alle dokumente reeds onderteken was. Die gemeente het egter gou 'n ander koper gekry. Op 8 Julie 1944 besluit die kerkraad om 'n begin te maak met die opbou van 'n pastorieskuld-delgingsfonds, en om mee te begin is die aandkollekte vir dié doel afgesonder. 

Lede van die Durbanse kerkraad was vroeg reeds voorstanders van die sending. Die kerkraad se notule vermeld byvoorbeeld dat oudl. B. R. Kruger (oom Ben) op 26 Februarie 1944 die vraag stel of 'n broeder wat teen die sending gekant is, op die tweetal geplaas mag word by verkiesing tot ampsdraer. Daar is toe gewys op die verskil tussen die Gereformeerde sending en die soort sending wat die Kerkverband vyandiggesind was. Kerkraadslede wat weens die verlede nog teen die sending gekant was, moes bearbei word sodat hulle houding kon verander. Hierdie bespreking het uitgeloop op 'n versoek aan ons GSV en die Katkisasie om gesamentlik 'n sendingpos te onderhou (voorstel oudl. H.B. Kruger sr.). Die katkisasie het ingewillig om dit te onderneem, maar latere notules het niks hiervan vermeld nie. 

Intussen het die ouderlinge kollektelyste ten bate van die sending rondgeneem en op 12 April 1944 het hulle tydens 'n censura morum vergadering altesaam R56,67 gestort. 

Die Durbanse Gereformeerde gemeente het Zululand eers weer begin bearbei vanaf Februarie 1943. Op 17 April van daardie jaar is oudl. H.B. Kruger sr. gevra om die lidmate benoorde die Tugelarivier te gaan besoek sodat tot 'n vaste organisasie oorgegaan kon word. Op 15 Mei berig hy dat die lidmate op Hlabisa, Mtubatuba en Empangeni besoek is en dat dit gerade is dat 'n kollektant te Empangeni aangestel word. Op sy aanbeveling is br. Izak Venter toe as kollektant daar aangestel. Daarna het ds. Kruger en dieselfde ouderling daardie geweste weer besoek en op 14 Augustus beveel hulle aan dat die heilige Nagmaal een of twee keer per jaar aan Noordkus-lidmate bedien word en dat gewone eredienste ook nog af en toe aldaar gehou word. 

In die loop van die 1943 het die lidmate in hierdie streek so toegeneem dat ds. Krüger en oudl. H.B. Kruger sr. op 16 Oktober as kommissie benoem is om namens die kerkraad 'n ouderling en diaken op Mtubatuba te gaan kies. Vier maande later rapporteer hierdie kommissie dat Empangeni, Mtubatuba, Mkuzi en Eshowe besoek is, dat daar altesaam 25 lidmate woon, dat Nagmaal op sowel Mtubatuba as Empangeni bedien is en dat br. Fanie Kruger (seun van oudl. H.B.) tot ouderling en br. J. Eloff Snyman tot diaken gekies en bevestig is. In 1944 is die heilige Nagmaal twee keer op Mtubatuba bedien terwyl gewone eredienste met hierdie geleenthede op Empangeni gehou is. In 1945 is eredienste ook nog op Mkuzi en Eshowe gehou, en op 12 April is besluit om ook 'n ouderling en diaken vir Empangeni te kies.

Terwyl die gemeente besig was om die kerkgebou op te rig, het ds. Krüger die beroep na die pas gestigte gemeente Pretoria-Wes opgevolg. Op 24 Junie 1945 is ds. P.J. de Klerk van Vereeniging hierheen beroep en op 8 September het sy bevestiging hier saamgeval met die ingebruikneming van die kerkgebou. Saterdagmiddag 8 September 1945 was 'n mylpaal in die bestaan van die gemeente. Die gemeente het teruggedink aan al die sale waarin hulle sedert 1922 hul eredienste moes hou: die YMCA-saal, die kelder in die stadhuis, die Alexandersaal, 'n saal in Russellstraat en veral die Masonicsaal in Smithstraat. Nou kon hulle die psalms lustig sing (in hul eie kerk) onder begeleiding van mev. ds. De Klerk se Hammond-orrel wat sy so onbaatsugtig aan die gemeente geleen het en wat sy self bespeel het. Voor hul oë het hulle die mooi preekstoel gesien wat oudl. J. Delport gemaak het en geskenk het; in hul ore het die gelukwensinge van onder andere die predikante van die susterkerke geklink. Ds. H.F.V. Krüger wat so onvermoeid gewerk het vir die oprigting van die kerkgebou, het die diens met die ingebruikneming daarvan waargeneem na aanleiding van Ps. 68 en daarna het hy die versilwerde sleutel van die voordeur aan ds. De Klerk oorhandig. 

Die een en ander uit hierdie tydperk: 

Ds. P.J. de Klerk sou eindelik 23 jaar lank – meer as die helfte van die tydperk van sy ampsbediening – in die Gereformeerde kerk Durban dien. In dié tyd het hy onvermoeide ywer aan die dag gelê, nie slegs in belang van sy gemeente en die ander Natalse Gereformeerdes nie, maar ook in dié van alle Afrikaners in Natal. En in al die jare het mev. De Klerk, ’n toonbeeld van selfopoffering en mensliewendheid, hom getrou bygestaan. Die oorlog was reeds verby, en die lidmate se salarisse is van toe af periodiek verhoog sodat hulle betreklik welvarend begin word het. Boonop is die gemeente se geledere gestadig versterk deur die aankoms van staatsamptenare, onderwysers en ander beroepslui, en werknemers in die sakewêreld. Onder hierdie steeds gunstiger wordende omstandighede wat sowel die getalsterkte as die finansiële vermoëns van die lidmate betref, en onder ds. De Klerk se doelgerigte leiding, het die gemeente 'n tydperk van pragtige groei en bloei belewe: 'n stuk of sewe persele in en om Durban en aan die Noord- en Suidkus van Natal is vir kerkdoeleindes aangekoop, en twee maal is tot afstigting van gedeeltes van die gemeente oorgegaan. Ook het Durban ’n sendende gemeente geword. 

Sommer van meet af aan is die kerklike bedrywighede weer in die hoogste versnelling geskakel en reeds op 16 September 1945 ('n week ná ds. P.J. de Klerk se bevestiging) is 'n gemeentevergadering gehou om oor die geldsake te besin. Daar is besluit dat elke lidmaat se kerklike bydrae voortaan 5% van sy/haar inkomste sou wees. Hieruit sou dan alle kerklike onkoste – insluitend die bouskuld ten bedrae van £3 000 – betaal word. Die gevolg hiervan was dat presies twee jaar later, naamlik met die kwarteeufees van die gemeente in September 1947, aangekondig kon word dat die kerkskuld reeds gedelg is. "Daar was groot vreugde en blydskap in ons hart," het ds. De Klerk later vertel. "Met ons feestelikhede in Congellapark het die stadsraad vir ons 'n boom gegee wat ons daar geplant het om die kwarteeufeesviering te gedenk. Dit was 'n wonderlike hoogtepunt in ons kerklike lewe. Met nuwe moed en krag kon ons weer voorwaarts gaan en soos 'n Moses het ons volgehou soos een wat die Onsienlike sien."

Reeds met sy bevestiging hier het ds. De Klerk gesê dat die jong mense van oor die hele land "seker baie graag in hierdie mooi stad sou wou kom werk". Toe dit dan ook begin gebeur, is gevoel dat die gemeente 'n saal moes hê waar die jong mense hul vrye tyd kon deurbring. Op 11 April 1947 beveel die Katkisasiekommissie onder meer aan dat die Jongeliedevereniging aangemoedig word om geld in te samel vir die bou van 'n saal en dat die kerkraad aansoek doen om nog 'n strokie grond by die kerkperseel bygevoeg te kry. Op 26 Junie 1947 is gemeld dat die nodige vertoë reeds tot die stadsraad gerig is. Toe die stadsvaders hierdie aansoek weier, het die bestaande kommissie die burgemeester onverwyld gaan spreek en op 25 Julie 1947 berig hulle dat hulle baie simpatiek deur hom ontvang is en dat hy hulle aangeraai het om die aansoek om die 30 voet wye strook grond weer eens skriftelik in te dien en te vra dat die stadsraad sy vorige besluit in hersiening neem. Toe die oggendkoerant ("Mercury") 'n paar dae later berig dat die stadsraad die aansoek weer geweier het, het ds. De Klerk daardie selfde dag nog 'n onderhoud met burgemeester Boyd gehad. 

Die predikant het toe die geleentheid gehad om die behoeftes van die gemeente se jong mense aan hom voor te lê: "Hy sou tog nie as burgemeester wou hê dat ons jong mense saans en met naweke op die strate en strande moes boer nie. Al wat die gemeente vra is 30 voet grond sodat ons 'n saal kan bou vir ons seuns en dogters wat van oor die hele land hierheen kom en in gevaar verkeer." Die burgemeester het sy volle steun belowe wanneer die saak weer voor die betrokke komitee dien. Hy het sy woord gestand gedoen, want op 25 Oktober 1947 is ds. De Klerk mondeling ingelig dat die aansoek om die strook grond aan te koop, goedgekeur is. Op 4 Maart 1948 is die perseel, Blok E, Umbilo, dan ook aan die gemeente afgestaan vir £130.

Nou het die gedagte ontstaan om heeltemal 'n nuwe kerk op die pasverkreë perseel te bou en om die bestaande, gedeeltelik geboude kerk dan in 'n saal te omskep. Die kerkraad het opdrag aan die Finansiële Kommissie gegee om op die saak in te gaan en in twee verslae – voorgelê op 4 November en 10 Desember 1948 (onderteken deur oudl. C.G. Venter) beveel hulle aan: 

Op 7 Januarie 1949 is 'n gemeentevergadering gehou en benewens dié twee mededelings is die finansiering van die projek ook verduidelik: die departement liggaamlike opvoeding en dié van volwassene-onderrig het £1 000 aangebied vir die gebruik van die bestaande kerkgebou as 'n saal. Hierdie bedrag sou dan aangewend word ter bestryding van die boukoste van die nuwe kerk. Daar is ook gewys dat 'n saal 'n dringende noodsaaklikheid vir die gemeente se jong mense was. Verder is die gemeente ingelig dat die kerk se pastorie (Teigmouthweg) teen £4 050 verkoop is, dat alle kerkskuld betaal is en dat, as almal 5% van hul inkomste gereeld sou gee, daar geen ekstra laste op die gemeente gelê sou word nie. 

Die gemeente was dit eens met al die aanbevelings en het die kerkraad opdrag gegee om so gou moontlik te begin met die deurvoering van die voorgestelde bouprogram. Ds. P. J. de Klerk het sy herinneringe aan die daaropvolgende gebeure as volg opgeteken: " Mnr. Dykstra het vir ons die spesifikasie opgestel van 'n verbeterde plan en dit aan ons geskenk vir (£50). Maar toe begin die moeilikheid van vooraf aan. Ons het daaraan al gewoond geraak, nl. dat mens niks in hierdie lewe sonder stryd kan verkry nie. Met 'n besoek aan Durban het die argitek tot die gevolgtrekking gekom dat die plan nie inpas by die hoë kerkgebou wat reeds daar staan nie en daarom moes die nuwe kerk nader aan die straat gebou word as die oue. Ons wou graag bouer gehad het dat gehad het dat die ou kerkgebou gesloop moes word sodat ons tegelykertyd 'n nuwe kerk en saal kon bou wat 'n eenheid vorm en wat ook verder van die straat af geleë sou wees om die geraas te verminder. Maar hier-van wou die Kerkraad nie hoor nie." 

Op 25 Maart 1949 keur die kerkraad die gewysigde plan goed en gee opdrag dat die nodige permit aangevra word. Die boupermit is eindelik in November 1949 toegestaan – eers nadat ds. De Klerk op 26 Oktober weer 'n aanmaning aan die boukontroleur in Johannesburg gestuur het. Op 7 Desember 1949 besluit die kerkraad eenparig soos volg na aanleiding van die aanbeveling van die finansiële kommissie: (1) Die bou van die kerk moet voor einde Maart 1950 'n aanvang neem. (2) Die tender van mnr. P.J. du Plessis, 'n lidmaat van die gemeente, word aanvaar. Hierdie tender R17 332 het nie die koste van die preekstoel en die banke ingesluit nie. Terwyl daar nog op die boupermit gewag is, is verskillende skemas oorweeg om die boufonds by voorbaat reeds te styf. Elke lidmaat is aangemoedig om 5% van sy/haar inkomste te bly afstaan vir kerklike bydrae; op 29 Januarie 1950 besluit die gemeente – op aanbeveling van die Kerkraad – om vir die duur van daardie jaar 10% van alle verdienstes aan die kerk te oorhandig. 

Op 26 Januarie 1950 benoem die kerkraad die volgende boukommissie: ds. P.J. de Klerk, brs. Z.B. Coetsee (Seckie, seun van die Kaaplandse LPR T.P.N. Coetsee, H.B. van der Walt, C.M. du Plooy (oom Corneels) en C.G. Venter (Sarel) met die eersgenoemde drie persone as die dagbestuur. Op dieselfde vergadering is berig dat Volkskas bereid was om – op sekuriteit van brs. A.J. Venter (Andries) en A.A. van Jaarsveld (Attie) – ongeveer £6 000 aan die kerk te leen. Die boufonds was toe £2 000 en oudl. B.R. Kruger (oom Ben) het ook nog £1 000 aan die gemeente geleen. 

Toe daar in Maart 1950 met die bouery begin is, het die boukoste reeds weer die hoogte ingeskiet sodat die bouer se tender tot (£10 000) verhoog moes word. Die hoeksteen (marmer – afkomstig uit die distrik Zoutpansberg) is op 15 April 1950 gelê. Baie lidmate, oud en jonk, het ywerig meegehelp met die bouery en, aangesien 'n kleurfilm van hul gewerskaf geneem is, kan die nageslag nog sien hoe die Gereformeerde Kerk, Durban, deur hul vaders en moeders gebou is. (Aangesien die letters later begin verweer het, is die marmer hoeksteen in Desember 1962 deur 'n graniet hoeksteen vervang). Pas nege maande na die bouery 'n aanvang geneem het, is die gebou voltooi en is die nuwe kerkgebou op 2 Desember 1950 in gebruik geneem. "Die bouery," het ds. De Klerk later geskryf, "het ons gemeente wakker geskud, want hulle het saam gebou in die gebed, in die geloof en met hulle eie hande. Dit was hulle handewerk. Die groot eer kom hier toe aan die bouer, br. P.J. du Plessis, wat die leiding gegee het en baie tegemoetkomend was. Ons het werklik ervaar dat waar die liefde woon, daar gebied die Here sy seën. Ons het nog nooit so gelukkig gevoel as die oomblik toe ons almal onder psalmgesang die voorhowe van die Here ingegaan het, agter oom Corneels aan wat die ou Hollandse Statebybel na die preekstoel gedra het. Die Here het groot dinge aan ons gedoen en ons was bly." 
Intussen moes voorsiening gemaak word vir die aankoop van 'n lang lys toebehore, byvoorbeeld:

Die sierlike kerkgebou moes egter nog betaal word. Van die lidmate het onderneem om vir die groot vensters te betaal, en by die ingebruikneming van die kerkgebou is 'n dankoffer gevra, maar teen Maart 1951 was dit duidelik dat die maandelikse inkomste nie die verwagte £300-kerf bereik nie; daarom besluit die kerkraad om by die gemeente aan te beveel dat die maandelikse bydra van elke lidmaat opgeskuif word na een sesde van sy/haar inkomste. Die gemeente het dit so aanvaar. 

Op 31 Maart 1955 is reeds £2 727 op die verbandlening afbetaal en die oorblywende £6 750 het jaar ná jaar aansienlik gekrimp. Aan die ander kant het die gemeente in hierdie jare die een projek ná die ander aangepak sodat daar nooit enige sprake van verslapping van finansiële inspanning kon wees nie: persele is op verskillende plekke in die uitgestrekte gemeente aangekoop; Durban het 'n sendende gemeente geword; twee gemeentes is afgestig en elkeen het 'n bruidskat ontvang.

Dwarsdeur hierdie tydperk van 23 jaar het mev. H.M. de Klerk, die predikantsvrou, onvermoeid aan die spits gestaan van al die bedrywighede van die susters. Soos in die verlede is daar steeds met volgehoue oorgegewenheid gearbei aan die uitbreiding van Gods Koninkryk sowel hier ter plaatse as elders. Met groot ywer is voortdurend gewerk aan die insameling van geld vir die finansiering van die een of ander onderneming: uit hul orrelfonds het hulle £1 200 vir die Wurlitzer–orrel betaal; hulle kerkbankfonds het die £1 600 betaal wat die kiaatbanke van die huidige kerk gekos het; periodiek is mildelik geskenk aan die sending, die weeshuis, die ouetehuis, die dogterstehuis, die dowes en blindes, die melaatses en in die jare ná die oorlog ook aan die noodlydendes in Duitsland. Voortdurend is ook toebehore vir die Nataliasaal aangekoop en in 1968 onderneem hulle die meubilering van die sitkamers van Mooi Hawens, die gemeente se tehuis vir bejaardes.

Die geld vir al hierdie liefdadigheidswerk is op 'n groot aantal maniere byeengebring: Die gewone sentrale funksie een keer per jaar met die doel om, benewens geld in te samel, die hele gemeente ook in staat te stel om gesellig saam te verkeer; kollektelyste; braaivleisaande; vertoning van ligbeelde (rolprente); koekverkopings; wyksfunksies (in 1957 het sewe sulke funksies byvoorbeeld £382 opgelewer); resepteboek saamgestel en verkoop; rommelverkopings, spysenering by troues. Sekere insamelingswyses het 'n tyd lank gewild gebly en is daarna deur ander vervang. 

Maar nooit het die susters hul eie geestelike verryking uit die oog verloor nie. Maand ná maand is op hul vergaderings opbouende artikels uit kerklike tydskrifte aan die susters voorgelees; of iemand is gevra om hulle oor die een of ander aktuele onderwerp te kom toespreek; of demonstrasies (byvoorbeeld hoedemakery, koekversiering, voorbereiding van southappies) is gehou. En ten slotte is daar voortgegaan met die mooi gewoonte om die bejaardes elke jaar te onthaal en dan geskenkies aan hulle te oorhandig, en om siekes in hospitale en aan hul huise te besoek. 

Op 19 Oktober 1927 is die Jongeliedevereniging gestig en hoewel dit al baie skraal en moeilike tye beleef het, het dit minstens tot en met die gemeente se halfeeufees bestaan. Met die jare bevat die notules van die kerkraad af en toe 'n pleidooi dat daar meer aandag aan die jong mense van die gemeente geskenk word. So het ds. P.J. de Klerk op 11 Junie 1948 'n ernstige beroep op die kerkraad gedoen om die jong mense aan te moedig om die funksies van die JV in groter getalle by te woon, want die jong mense word 'n probleem. Hierop is die volgende Aksiekomitee gevorm om die belange van die jongmense te bevorder: brs J. Pretorius, A.L. Venter, H.B. Kruger, J.C. Kruger, B. Venter, P. du Plooy en C. du Plessis. 

Gedurende die eerste 23 jaar van sy bestaan het die JV geen vaste vergadersaal gehad nie. Aanvanklik is van die eredienste Sondagaande prysgegee ten einde die JV in staat te stel om vergadering te hou; later is byeenkomste in woonhuise gehou, maar so 'n rondskuiwery van huis tot huis het die groei van die vereniging erg aan bande gelê. Dit was juis die behoefte aan 'n saal vir jong mense wat die kerkraad op 11 April 1947 laat besluit het om by die stadsraad aansoek te doen om 'n tweede strook grond, 30 voet wyd, aangrensend aan die kerkperseel. Die gemeente het op 9 Januarie 1949 besluit het om 'n nuwe kerk te bou en die oue dan in 'n saal om te skep. Dis dan ook gedoen, en die saal het die naam Natalia-saal gekry. (Met ds. De Klerk se emeritering teen die einde van 1968 is die naam verander na die P. J. de Klerk-saal.)

'n Maand voor die nuwe kerkgebou in gebruik geneem is, is die Natalia-jeugklub gestig (4 November 1950). Hierdie klub sou in die Natalia-saal vergader en dit sou die werk van ons JV voortsit en uitbrei. 'n Saal moet egter gebruiksreëls kry; daarom is daar reeds by voorbaat op 24 Augustus 1950 van kerkraadsweë 'n kommissie benoem om huishoudelike reëls op te stel. Die kommissielede was ds. P.J. de Klerk, oudle. A. van Jaarsvled, J. Buys, H.B. van der Walt en C.M. du Plooy. Die uiteindelike reëling het onder meer die volgende ingesluit: 

Die Natalia-jeugklub was 'n niekerklike organisasie wat daarop gemik was om die Afrikaanssprekende jong mense van Durban byeen te bring in 'n vereniging wat deur en deur op Christelik–Nasionale grondslag staan; trouens, dit was die enigste onveranderbare klousule in die grondwet. Die doelstellings van die klub was: (1) Die saamsnoering van alle jong mense om mekaar beter te leer ken en gesellig met mekaar te verkeer. (2) Bevordering van ontspanning en van goedgekeurde aspekte van vryetydsbesteding en van liggaamlike gesondheid. (3) Om die verstandelike ontwikkeling en sedelike peil te bevorder deur voorlesings, rolprente, besprekings–onderwerpe, debatte, ens. (4) Om die sosiale en godsdienstige lewe te verryk deur sosiale kontakte, musiek, kunsbelewing studiekringe, sang, drama, ens. 

As die klub sou ontbind, sou al die bates daarvan die eiendom word van die eienaars van die saal. "Die gedagte agter dit alles," het ds. De Klerk later geskryf, "was evangelisasie. Onder die kranige voorsitter, P.D. van der Walt, later professor aan die PU vir CHO, en die ywerige sekretaris, Isak Wust, asook 'n vooruitstrewende bestuur, het die Natalia-jeugklub die Afrikaanse jong mense in Durban bymekaargebring. Party aande – veral met radio–uitsendings – was die saal vol. Met behulp van die departement onderwys, kuns en wetenskap (afdeling volwassene–onderrig) is 'n verhoog in die saal gebou en later ook 'n klavier aangekoop. Baie leersame en interessante lesings is deur vooraanstaande persone gelewer en honderde rolprente, onder meer van die filmdiens van die departement Unie-onderwys, is vertoon met die projektor wat aangekoop is. 

"Die onderkomitees het die jong mense in verskillende aktiwiteite saamgegroepeer sodat elkeen hom kon uitleef in die sake waarin hy belang stel. Die sukses van so 'n vereniging hang af van die kragtige invloed van die bestuur. Jong mense het gekom en gaan, en eindelik was 'n gebrek aan besielde leierskap die oorsaak van die verval van die Natalia-jeugklub. Die JV het toe weer die werk voortgesit." 

Met die koms van ds. De Klerk het die afstigting van die noordelike deel van die gemeente ernstige aandag begin geniet. En met die oog op nog onderverdeling in die toekoms is die aandag veral toegespits op twee gebiede, Noord-Durban en Empangeni. 


Op aanbeveling van die hierdie kommissie is op 1 Februarie 1947 besluit om die huis, geleë op die hoek van Montpelierweg en Agtste Laan (tewete Montpelierweg 112) aan te koop, mits die gemeente daarmee akkoord gaan. Op 9 Maart word die beleid ten opsigte van afstigting van die 'noorde' en die aanbeveling ten opsigte van die aankoop van die erf eenparig goedgekeur deur die gemeente. £2 500 is vir die eiendom in Montpelierweg betaal. 


Intussen is van kerkraadsweë aansoek gedoen by die provinsiale administrasie om 'n perseel vir 'n kerk aan te koop indien daar enige grond beskikbaar sou wees (17 Augustus 1946), 'n skrywe wat blykbaar die gevolg was van 'n aanbeveling van die betrokke kommissie. Hiervan het egter niks tereg gekom nie en oudl. Lourens van Empangeni kry toe die opdrag om met die dorpsraad daar te onderhandel ten opsigte van die verkryging van 'n perseel (21 Junie 1947). 

Op 14 Augustus 1948 deel ds. De Klerk die kerkraad mee dat die kommissie aansoek by die dorpsraad van Empangeni gedoen het om die aankoop van "twee goed geleë erwe bo-op die bult, nie ver van die skool af nie". Op 4 November 1948 is berig dat die dorpsraad die persele nie aan die gemeente wil verkoop nie, en ds. De Klerk onderneem om die dorpsraad tydens sy eersvolgende besoek aan Empangeni persoonlik te gaan spreek. 

Intussen (10 Desember 1948) besluit die kerkraad dat Empangeni voortaan 'n buitegemeente van Durban sal wees, 'n besluit wat beteken dat kerkraadsvergaderings aldaar gehou sal kan word. Op 8 Augustus 1952 is die grense van hierdie buitegemeente so verskuif dat dit die hele Zoeloeland sou insluit. 

Op 25 Maart 1949 is slegs een erf, naamlik nr. 180 aan die gemeente te koop aangebied teen £75, en hierdie bedrag is onmiddellik aangestuur. Die dorpsraad het die tjek egter teruggestuur onder voorwendsel dat hulle moet wag op die goedkeuring van die administrateur van Natal. Later (22 Julie) het hulle die kerkraad in kennis gestel dat hulle besluit het om die perseel nie meer te verkoop nie. Sowel die provinsiale sekretaris as mnr. Grantham LUK kon tot hul spyt niks doen om die dorpsraad tot ander insigte te bring nie, en ten einde raad het ds. De Klerk hom gewend tot prokureur C.N. Venter. Hierdie set het geluk en op 28 April 1950 kon berig word dat die dorpsraad ingewillig het om die perseel te verkoop teen £75. 


Gedurende die volgende maande het sake vinnig en vlot verloop: Die opname wat gemaak is, het getoon dat die lidmate wel ten gunste van afstigting was; die Partikuliere Sinode het te kenne gegee dat hulle £300 sou bydra as daar tot afstigting oorgegaan word; die Afstigtingskommissie het die Afstigtingsakte reeds op 8 September afgehandel en op 4 Oktober 1952 is dit deur die Klassis Natal goedgekeur. 

Die Afstigtingsakte bevat onder meer die volgende besonderhede: 

Op sy vergadering van 17 Oktober besluit die kerkraad dat daar op 23 November 1952 tot afstigting oorgegaan sa1 word. Dit het dan ook so gebeur en totdat ds. (later dr.) E.J.G. Norval vroeg in 1953 hier bevestig is, het die twee gemeentes gesamentlik dienste gehou in die Durbanse kerkgebou. 


Aan die stadsraad is geskrywe en op 21 Junie 1947 behandel die kerkraad hulle antwoord waarin 'n perseel, ongeveer 'n half akker groot, die gemeente te koop aangebied is. Die kerkraad was ten gunste hiervan en op 29 Junie keur die gemeente dit ook goed. Die perseel is aangekoop. Teen 1954 het dit duidelik begin word dat Woodlands nie 'n gewilde woonbuurt vir lidmate was nie; daarom besluit die kerkraad op 26 Maart 1954 om die perseel maar weer aan die stadsraad terug te verkoop. Voor die koop afgehandel is, het die kerkraad dit gekanselleer aangesien die Baptistekerk gevra het dat die verkoop van die perseel ses maande lank uitgestel word. Toe daardie voorgenome transaksie deur die mat geval het, is besluit om liewer 'n huis te bou (25 Julie 1957). Hierdie voorneme is ook nie deurgevoer nie, en op 24 Maart 1961 besluit die kerkraad om die perseel aan die stadsraad te verkoop. 

Aan die verre Suidkus, van Kelso af suidwaarts, het die Gereformeerdes van omstreeks 1950 af op ’n selfstandige gemeente begin afstuur; die deel nader aan Durban is deurgaans as een van die Durbanse wyke behandel. Al verskil was dat hier (onder meer te Warnerstrand) Sondae apart katkisasie gehou is danksy die bemoeienisse van oudl. Andries Venter in die vyftigerjare. 

Aan die begin van 1950 het die lidmate op Port Shepstone reeds gevra dat 'n perseel daar aangekoop word vir kerkdoeleindes. Op 28 Julie 1950 besluit die kerkraad om aan die dorpsraad van Port Shepstone in hierdie verband te skryf en verder om twee ouderlinge wat in daardie geweste rond woon vir die verre Suidkus te kies. Later in die jaar is 'n vergadering van lidmate op Port Shepstone gehou en op 23 November is aan die kerkraad verslag gedoen dat br. N. Smit verkies is as oudl. vir die gebied van Port Shepstone of suidwaarts, en br. C.P. van der Walt vir die gebied van Port Shepstone af noordwaarts tot by Umkomaas. Die kerkraadsnotule maak egter nie weer melding van die perseel op Port Shepstone. 

Op 29 April 1951 behandel die kerkraad 'n versoek van die lidmate van Margate om 'n perseel aldaar aan te koop. Op hierdie saak word ingegaan en op 8 Augustus 1952 word daar verneem dat daar wel 'n perseel beskikbaar is vir £750. Hierop word die saak, volgens gewone prosedure, na die finansiële kommissie verwys. Op dieselfde vergadering van 8 Augustus besluit die kerkraad om die Suidkus tot 'n wyksgemeente te verklaar en dat dit bekend sal staan as die wyksgemeente Port Shepstone. Die mate waarin die ontwikkeling aan die Suidkus ooreenstem met dié aan die Noordkus is opvallend: Albei gebiede is verklaar as wyksgemeentes; by albei word die dorp wat aanvanklik as middelpunt gedien het, later vervang deur 'n dorp verder suidwaarts geleë: Mtubatuba deur Empangeni en Port Shepstone deur Margate. 

Maar ná 1952 belewe die Suidkus vier maer jare: die kerkraadslede wat daar was, is weg; van die aankoop van persele op Port Shepstone of Margate word niks verneem nie; op kerkraadsvergaderings (onder meer op 25 Maart 1955) word gekla dat toestande daar veel te wense oorlaat. Op 24 Mei 1957 dra die kerkraad dit aan ds. De Klerk op om die aankoop van grond op Margate te ondersoek tydens sy volgende besoek aan daardie geweste. 'n Paar maande later, op 6 September doen die dominee as volg verslag: 'n Perseel, 'n half akker groot is in Margate verkrygbaar teen £1050. Die kerkraad besluit hierop om die perseel dadelik aan te koop en dit het dan ook gebeur. 

In die geval van die Noordkus is daar kwartaalliks Nagmaal bedien tot die afstigting van Noord-Durban; in die geval van die Suidkus het dit gebeur tot die afstigting van Durban-Wes. Hierdie afstigting het die einde beteken van maandelikse eredienste op Pinetown sodat die Suidkus van toe af hierdie voorreg gekry het.

Met verloop van jare het die gemeente dermate aangewas dat die kerkraad op 23 September 1963 'n kommissie (di. De Klerk en D. C. Coetsee, oudle. G. E. Heystek, Cor. Venter en br. H. B. Kruger) benoem het om onder meer weë en middele te ondersoek tot meerdere bediening van die gemeente. Op 18 Oktober 1963 lewer die kommissie sy verslag. Daar word aanbeveel dat, mits die finansies dit toelaat, 'n tweede predikant beroep word as 'n eerste stap in die rigting van afstigting. Die aangeleentheid is toe na die finansiële kommissie verwys om deeglik na te gaan of die gemeente in staat sou wees om 'n tweede predikant eervol te versorg. Op 22 November 1963 beveel hierdie kommissie aan dat 'n kommissie (ds. De Klerk, 'n lid van die finansiële kommissie en die betrokke wyksouderling) elke wyk deurgaan en by elke lidmaat moes vasstel wat hy/sy bereid sou wees om bykomend by te dra met die oog op die beroeping van 'n tweede predikant. 

Hierna besluit die kerkraad dat die saak so dringend is dat dit voor die gemeente gelê moes word. Op 23 Februarie 1964 besluit die gemeente dat, voor tot beroeping oorgegaan kon word, die aanbeveling van die finansiële kommissie eers uitgevoer moes word. Dwarsdeur die jare 1964 en 1965 is die wyke toe deurgegaan en aantekening gemaak van hoeveel elke lidmaat maandeliks addisioneel sou kon bydra ingeval die kerkraad 'n tweede predikant sou beroep. Op 24 September 1965 word verslag gedoen dat 15 wyke deurgegaan is en dat 'n totale maandelikse addisionele bydrae van R147,15 belowe is. 

Die jaar 1966 het die hele idee van 'n tweede leraar egter die nek ingeslaan. Eers (25 Maart) is die beroeping van 'n tweede leraar uitgestel tot na die begroting opgestel is en toe (23 April) om dit te laat oorstaan tot die ondersoek en aanbevelings van die Klassis in verband met 'n herindeling van gemeentes ontvang is. Op 20 Mei 1966 is deputate benoem (ds. De Klerk, oudle. A.S. Brookes, A.J.W. Monnik, Johann Buys en P. van den Burg) om 'n herindeling van die twee gemeentes met Noord-Durban te bespreek. Aan Noord-Durban wat toe vakant was, sou die geleentheid gebied word om met Durban te kombineer sodat die gemeentes weer een sou word. 'n Tweede leraar sou dan beroep word en, ná 'n herindeling van die gemeente, weer tot afstigting oorgegaan word. Noord-Durban het egter verkies om selfstandig te bly voortbestaan en het Durban aan sy belofte van 30 Julie 1965 herinner, naamlik dat hy Noord-Durban R100 per maand vir ses maande sou skenk sodra hulle (Noord-Durban) weer 'n predikant kry. 

Vir Durban was daar nou net een oplossing: die gemeente moes in twee aparte gemeentes ingedeel word. Op 17 Maart 1967 word die besluit van 18 Oktober 1963 om 'n tweede predikant te beroep herroep, want die kerkraad was toe al druk besig om die moontlikheid van 'n verdeling van die gemeente te ondersoek. 

Op 19 Mei 1967 word die aangeleentheid van die gemeente na die volgende kommissie verwys: oudle. W. ,Potgieter (saamroeper), Joe Pretorius, P. van den Burg en Ben J.A. Vorster met ds. De Klerk as adviseur. Ná 'n hele paar verdelingsplanne oorweeg is, het die kommissie op 16 Junie 1967 aanbeveel dat die volgende 12 wyke saamgevoeg word in 'n nuwe selfstandige gemeente: Rossburgh, Sea View, Bellair, Hillary, Malvern, Escombe, Pinetown-Noord, Pinetown-Suid, Montclair, Woodlands-Suid, Woodlands-Noord en Reunion; die restante 16 wyke (die hele stad Durban, Westville, die hele Bluff en die hele Suidkus) sou dan bly voortbestaan as die Gereformeerde kerk Durban. Die nuwe gemeente sou 291 belydende lidmate hê, die oue 336, en albei se jaarlikse inkomste is heelwat meer as die R6 770 wat as 'n minimum bereken is. 

Hierdie deurtastende verslag is op 21 Julie 1967 deur die kerkraad goedgekeur en op 6 Augustus deur die gemeente. Ook die Klassis se goedkeuring is verkry en op 4 Februarie 1968 is die nuwe gemeente, die Gereformeerde kerk Durban-Wes, afgestig. As bruidskat het die nuwe gemeente die volgende ontvang: R15 000 aan kontant en die Amajuba-saal op Pinetown. (Op 17 Desember 1954 is die perseel in Pinetown aangekoop en op 8 Junie 1956 is die Amajuba-saal in gebruik geneem. Van toe af is daar elke Sondag katkisasie en die laaste Sondag van die maand 'n diens gehou; die susters het ook gereeld daar vergadering gehou en saamtrekke gereël, skryf ds. De Klerk.) 

Daar is besluit dat die twee gemeentes voorlopig nog gesamentlik eredienste sou hou in die kerkgebou in Umbiloweg en die preekbeurte sou deur die twee kerkrade onderling gereël word. Op 28 April 1968 is ds. G.B.C. Bester bevestig as herder en leraar van die gemeente Durban-Wes, en gesamentlike dienste is nog gehou tot en met 2 Junie 1968. Daarna het die nuwe gemeente hul eredienste in 'n saal in Bellair begin hou. 

Aangesien die perseel wat langs die noordelike grens van die kerkeiendom geleë is en wat tot aan Francoisweg strek, baie waardevol sou wees vir die gemeente se toekomstige bedrywighede, het die kerkraad die gedagte om dit van die stadsraad te bekom nooit laat vaar nie. Op 14 Augustus 1953 kry die skriba opdrag om by die stadsraad uit te vind aan watter verkoopsvoorwaardes hierdie strook grond onderhewig is. Hieruit het geen verwikkelinge gevloei nie en daarom kry die skriba op 18 Februarie 1955 weer die opdrag om 'n skrywe aan die stadsraad te rig en te meld dat die perseel benodig word vir 'n tehuis vir jongmense. Die stadsraad het egter bly weier om perseel te verkoop. 

Op 17 September 1959 doen die kerkraad aansoek om die perseel as parkeerterrein te gebruik en hulle was aangenaam verras toe die stadsraad hiertoe instem teen 'n nominale huur (10 sent per jaar). Die perseel is toe omhein en 'n klompie struike is aangeplant. Dwarsdeur die jare 1961 en 1962 het die kerkraad steeds op 'n geleentheid gewag om die perseel aan te koop en op 26 Junie 1963 word 'n memorandum in hierdie verband aan die stadsraad voorgelê. As vernaamste beweegredes vir die nuwe aansoek om die perseel aan te koop word genoem dat die gemeente intussen so toegeneem het in getalle dat: (1) voorsiening dringend gemaak moet word vir addisionele klaskamers vir ons katkisasiekinders en (2) die gemeente verplig gaan word om af te stig en die een kerkgebou dan vir die twee gemeentes te gebruik. 

Nadat die stadsraad op hul versoek ook die sketsplanne van die beoogde klaskamers ter insae gehad het, het hulle die kerkraad op 11 Desember 1963 in kennis gestel dat die gemeente die perseel kon aankoop, onderhewig aan die voorwaarde dat Durban binne twee jaar vanaf die datum van aankoop geboue ter waarde van R8 000 daarop bou. Hulle het verklaar dat, hoewel die perseel teen R17 000 gewaardeer is, hulle bereid was om dit aan ons te verkoop vir R8 500. Op 10 Januarie 1964 besluit die kerkraad om die perseel aan te koop mits die gemeente daartoe instem. Op 23 Februarie 1964 besluit die gemeente dan ook eenparig om dit aan te koop teen 'n deposito van R2 000 en vyf gelyke jaarlikse paaiemente daarna. 

In die loop van die jare 1964 en 1965 het die gedagte hom na vore gedring om twee tehuise op te rig: een vir jongmense en een vir bejaardes. Tussen die twee gebouekomplekse sou 'n gemeenskaplike eetsaal gebou word. Hiervoor sou die onlangs verkreë perseel onvoldoende wees; daarom het die kerkraad hom gewend tot die twee eiendomme direk agter die kerk geleë. Op 14 Oktober 1965 meld die finansiële kommissie in sy verslag dat die een erf (met ’n huis daarop) reeds aangekoop is vir R11 900. Op die ander een is 'n opsie geneem. Op 15 Oktober bekragtig die kerkraad hierdie aankoop en dra dit verder aan die finansiële kommissie op om die geld te vind waarmee die perseel langs die kerk afbetaal kan word. Verder besluit die kerkraad om aan te sluit by die Gereformeerde Stigting vir die Versorging van die Oues van Dae en die Jeug, en dat ds. P. J. de Klerk en brs. J. C. Snyman en Johann Buijs ons verteenwoordigers op die bestuur van die Stigting sal wees. 

Op 19 November 1965 is besluit om 'n lening by die Administratiewe Buro te maak sodat die gemeente onder meer in staat sou wees om ons skuld van R3 500 ten opsigte van die perseel langs die kerk af te betaal. Omstreeks hierdie tyd het dit duidelik geword dat die stadsraad hoegenaamd nie te vinde was daarvoor dat 'n Jeugsentrum opgerig word op die twee persele agter die kerk nie en aangesien 'n ouetehuis op die perseel langs die kerk onvoldoende ruimte sou laat vir die parkering van motors, is hierdie hele projek laat vaar. (Die tehuis vir bejaardes is wel later op Winklespruit opgerig.) 

Intussen is die kerkraad egter nog gebind deur die verkoopsbepaling dat 'n gebou (of geboue) ter waarde van R8 000 binne twee jaar op die perseel opgerig moet word. Die stadsraad is genader met die versoek dat al drie die persele van die kerk (die een waarop die saal staan, die een waarop die kerk staan en die parkeerterrein) as een geheel beskou word sodat die vereiste van 'n perseel op elke gebou sal verval en die onbeboude erf (lot 57) dan in sy geheel as parkeerterrein beskikbaar sou word. Ook is die stadsraad verwittig dat transport van die perseel geneem sou word sodra die kerk se regte betiteling op alle aktes met die Registrateur van Aktes uitgestryk is. Hierdie aangeleentheid is eers teen die einde van 1969 finaal afgehandel, ná ds. De Klerk se vertrek. 

“Reeds in die vyftigerjare,” sou ds. De Klerk later skryf, “het ons op 'n diakonale konferensie op Ladysmith die ideaal voorgestel om te werk vir die oprigting van 'n ouetehuis aan die Natalse Suidkus.” Die saak is glo met geesdrif aangepak en £1 000 is ingesamel. Ongelukkig is daar geen verdere vordering gemaak nie. 

In 1965 begin die gedagte aan 'n ouetehuis weer op die voorgrond tree. Die finansiële kommissie het vroeg in daardie jaar opdrag gekry om na te gaan of dit wel moontlik sou wees om 'n ouetehuis op die perseel langs die kerk op te rig. Op 30 Julie 1965 rapporteer die finansiële kommissie aan die kerkraad dat slegs geboue vir kerklike gebruik en godsdienstige onderrig en onderwys op hierdie perseel opgerig mag word. Verder beveel die kommissie aan dat die aangeleentheid verwys word na die Gereformeerde Stigting vir die Versorging van die Oues van Dae en die Jeug en dat, indien moontlik, die twee persele agter die kerk aangekoop word. Hierop word 'n ouetehuiskommissie benoem om die saak op te volg en dan verslag te doen. 

Op 15 Oktober 1965 behandel die kerkraad die volgende verslag van die bg. ouetehuiskommissie: 

Die ouetehuiskommissie het nie op hom laat wag nie, en twee maande later was die planne reeds in die hande van die stadsraad. Ongelukkig moes die kerkraad op 18 Februarie 1966 verneem dat die stadsraad die bou van 'n ouetehuis agter die kerk afgekeur het. Brs. Johann Buys, Gawie Heystek, Sydney Brooks en J. Vorster is benoem om die saak weer met die stadsraad te bespreek. 

Op Winklespruit is die twee persele toe teen R24 000 aangekoop en op 25 Maart 1966 verneem die kerkraad dat 'n gebou vir 130 inwoners en 'n kerkgebou met ongeveer 130 sitplekke aldaar beplan word. Vir die kerkgebou sal uit eie fondse betaal moes word. Met dieselfde geleentheid (25 Maart) verneem die kerkraad ook van die ouetehuiskommissie dat die skema vir die terrein langs die kerk goedgekeur is, maar dat 'n wetstegniese probleem ten opsigte van die terrein agter die kerk opgeduik het. Daar het egter goeie hoop bestaan dat die probleem wel opgelos sou kon word. Op hierdie datum, 25 Maart 1966, is ook begin met die poging om die drie persele onder een titel gekonsolideer te kry. Dié saak sou eers op 21 November 1969 suksesvol beëindig word. 

Hoewel die aanduidings in April 1966 was dat die projekte agter en langs die kerk goed vorder, moes die ouetehuiskommissie op 20 Mei 1966 tog rapporteer dat die stadsraad nie die oprigting van 'n ouetehuis kan goedkeur nie alvorens die hele Berea-plan vir woonbuurtes nie gefinaliseer is nie. Indien die projek agter die kerk misluk, sou aandag aan 'n kleiner projek langs die kerk geskenk word. Verder meld die kommissie (nog op 20 Mei) dat die planne vir die projek aan die Suidkus goed vorder. 

'n Maand later (17 Junie) word verneem dat die Stigting voornemens is om met albei projekte, dié in Durban en op Winklespruit, voort te gaan, hoewel die onderhandelings met die Durbanse stadsraad nog aan die gang was. Weens die hardnekkige weiering van die stadsraad om die twee erwe agter die kerk af te sonder vir 'n algemene (pleks van 'n residensiële) woonbuurt, besluit die kerkraad op 15 Julie 1966 noodgedwonge om af te sien van die voorneme om 'n ouetehuis daar te bou en word die woonhuis aan diaken J. Vorster verkoop. 

Hierdie standpunt van die stadsraad, tesame met die feit dat die oprigting van 'n jeugsentrum langs die kerk onvoldoende ruimte vir die parkering van motors sou laat, het die kerkraad laat afsien van sy voorneme om die betrokke perseel vir daardie doel aan die Stigting oor te dra. Van toe af is 'n stryd gevoer om al drie die persele wat aan Umbiloweg front onder een titel gekonsolideer te kry sodat die voorwaarde, naamlik dat 'n gebou op hierdie betrokke perseel opgerig word, kon verval. (Nadat die stryd eindelik op 21 November 1969 suksesvol beëindig is, het die perseel die kerk se parkeerterrein geword.) 

Op 18 November 1966 berig die ouetehuiskommissie dat die projek op Winklespruit goed vorder: grondtoetse vir die fondamente van die voorgestelde gebou is reeds gemaak, en die finale plan is aan die stadsraad van Kingsburgh voorgelê. Maar van toe af was die vorderingspad letterlik besaai met dorings en distels. Eerstens moes die teësin van die stadsraad van Kingsburgh vermurwe word. Hulle wou graag gehad het dat 'n groot hotel op daardie perseel gebou word en nou wil 'n Afrikaanse kerk 'n ouetehuis daar oprig; hulle wou ook nie ’n ouetehuis daar hê nie, maar was wel te vinde vir 'n tehuis vir bejaardes. Dit is dan ook die rede waarom die projek van 13 Januarie 1967 af bekend staan as die Tehuis vir Bejaardes. 

Ds. De Klerk skryf: “Briewe is geskryf, kommissies is gestuur, maar alles tevergeefs. Toe alles hopeloos gelyk het, het die Here weer uitkoms gegee. Ons het eindelik uitgekom by die burgemeester, kol. Boulton, wat self 'n bejaarde van oor die 70 jaar was. Ons het in Durban saam tee gedrink en deur die genade van die Here sover gekom dat die stadsraad die plan goedgekeur het.” 

Maar goedkeuring deur die stadsraad van Kingsburgh was slegs 'n eerste stap: alvorens die staat die gelde vir die deurvoer van so 'n projek sou bewillig, moes die departement gemeenskapsbou ook nog hul goedkeuring heg aan sowel die planne as die lening. “Vir die departement (gemeenskapsbou) was die prys van die grond te hoog,” skryf ds. De Klerk. “Ons het die waardeerder in Amanzimtoti genader om die grond te waardeer. Die grond wat ons teen R24 000 aangekoop het, het hy teen R30 000 gewaardeer.” 

So is die eerste struikelblok uit die weg geruim, maar die departement gemeenskapsbou het maande lank gesloer met die goedkeuring van die planne. 
“Ná 'n taamlike kwaai onderhoud,” skryf ds. De Klerk, “het die deurbraak gekom,” en is die planne na die Stigting aangestuur. 

Van die begin af was dit die voorneme om benewens die tehuis self ook nog 'n kerkgebou op die perseel op te rig. “Ons het dit so gestel,” skryf ds. De Klerk, “bejaardes het minder maag maar meer siel! Maar wat was dit vir ons 'n ontnugtering om met 'n vergadering van die Stigting in Pretoria te moes verneem dat, aangesien die plan van die tehuis die hele perseel beslaan, daar geen ruimte meer oor was vir 'n kerkgebou nie!” Aangesien die kerkraad met 'n tehuis sonder 'n kerk niks te make wou hê nie, is besluit om dan maar voorsiening te maak vir 'n gemeenskapsaal onder die tehuis. 

Dit het 'n verandering aan die reeds goedgekeurde plan noodsaaklik gemaak, en nou moes die hele prosedure vir goedkeuring herhaal word. Die stadsraad van Kingsburgh se standpunt was dat hulle slegs goedkeuring sou verleen as niemand in die buurt enige beswaar teen so 'n saal sou aanteken nie. Hiervoor was nodig kennisgewings teen bome op die perseel en advertensies in koerante. Toe niemand enige beswaar aanteken teen die insluiting van 'n saal onder in die tehuis nie, het ds. De Klerk en oudl. Johann Buijs weer met sowel die stadsklerk as burgemeester Watkins onderhandel. 

Die stadsraad het toe daarop aangedring dat die gebou heelwat verklein moes word sodat daar bykomstige parkeerplek vir nog 20 motors beskikbaar sou wees. Afgesien van die kerkgedeelte is die planne reeds in April 1968 goedgekeur en in Junie is tenders aangevra. En toe kom die oponthoud as gevolg van die besluit om 'n saal onder die tehuis te bou. Eers op 12 Desember 1968 het die burgemeester in 'n persoonlike onderhoud met ds. De Klerk onderneem om die stadsraad te beweeg om die eise om 'n kleiner gebou drasties in te kort, en dit 'n week nadat 'n begin al gemaak is met die grondwerk. Intussen het die tehuis sy naam gekry, Mooi Hawen, die naam van die hawe waarin die skip van Paulus veiligheid gaan soek het, en is sowat R3 000 ontvang danksy omsendbriewe wat ds. De Klerk uitgestuur het en van artikels wat hy in Die Kerkblad geskryf het. 

In Augustus 1968 het nog 'n skok gewag: Weens die sagtheid van die grond moes die fondamente op betonkolomme rus, en dit het die tenders verder die hoogte laat inskiet. Die laagste tender, dié van Norvo Construction (R478 800), is aangeneem. In hierdie stadium emeriteer ds. P. J. de Klerk wat hom so onvermoeid beywer het vir die oprigting van hierdie tehuis vir bejaardes.

Nadat ds. P.J. de Klerk geëmeriteer het, was die gemeente sowat 15 maande lank vakant. Benewens bediening deur die konsulent, eers ds. P.B. de Klerk en later ds. G.B.C. Bester, en die sendingleraar, ds. D.C. Coetsee, is predikante van ander gemeentes gereeld uitgenooi om die Woord hier te kom bedien. Die bedieningskommissie (oudle. A.S. Brooks en T. Heyns) het predikante wat met vakansie in die omgewing was, ook nie met rus gelaat nie. Behalwe die gewone bedrywighede wat deur die onderskeie kommissies behartig is, is die kerkraad se aandag in hierdie maande deur veral vier sake in beslag geneem: die konsolidasie van die drie persele van die kerk onder een titel; die oprigting van Mooi Hawens-tehuis vir bejaardes; die vertrek van ds. D.C. Coetsee, die sendingleraar; die beroep van sowel 'n herder en leraar as ’n sendingleraar. 



Op 10 Maart dien 'n verslag voor die kerkraad, naamlik dat die aard en omvang van sy verpligtinge tog nog nie duidelik was nie. Die kerkraadslede wat in die bestuur van die Stigting dien, kry hierop opdrag om die aangeleentheid te bestudeer en dan 'n verslag uit te bring, met spesiale verwysing na die gemeente se finansiële aanspreeklikheid ten opsigte van die boukoste van die gemeenskapsaal. Op 9 Mei 1969 rapporteer hierdie kommissie (by monde van oudl. Johann Buijs) soos volg na aanleiding van bogenoemde opdrag: (1) Die Stigting neem die leiding en aanvaar die verantwoordelikheid in verband met die verkryging van die nodige lenings, die oprigting en bestuur van tehuise of sentrums en die terugbetaling van gelde wat geleen is; daar word van 'n saamwerkende kerkraad verwag om binne sy ressort toesig te hou oor die belange van die Stigting deur middel van 'n plaaslike uitvoerende komitee wat vir hierdie doel aangewys word. (2) 'n Saamwerkende kerkraad besit die reg om persone te benoem om in die bestuur van die Stigting te dien. (3) Die Stigting het onderneem om die helfte van die boukoste (R30 000) van die saal te betaal en die kerkraad is versoek om verantwoordelikheid te aanvaar vir die ander helfte. (4) Die saal sal die eiendom van die Stigting wees, maar die plaaslike uitvoerende komitee sal dit beheer en gebruik. (5) Durban se kerkraad moet die sitkamers en die saal meubileer; die inwoners moet sover moontlik die slaapkamers meubileer; die Stigting sal die toerusting vir die eetsaal en die kombuis voorsien. 

Die kerkraad aanvaar die verslag, maar besluit tog dat die Stigting gevra sal word om by die departement gemeenskapsbou daarop aan te dring dat die koste van die saal by die boulening gevoeg sal word. Verder benoem die kerkraad oudle. Johann Buijs en J.M. Hattingh en diaken C. Maré om in die Stigtingsbestuur te dien; en die volgende persone om die plaaslike uitvoerende komitee te vorm: oudle. Johann Buijs, J.M. Hattingh, L.J. Openshaw; diakens H.J. Kilian, F.A. Kroukamp; susters A. Hattingh, Openshaw, H. Venter, di. G.B.C. Bester en P.B. de Klerk. Op 11 Julie blyk dit dat –danksy ds. P.J. de Klerk se bedrywighede – reeds sowat R 7 500 byeengebring is ten opsigte van die gemeente se deel van die boukoste van die saal, en nou besluit die kerkraad dat hy tog die volle verantwoordelikheid vir die benodigde R15 000 sal kan aanvaar. 

Op versoek van die Stigting benoem die kerkraad op 8 Desember 1969 'n kommissie (naamlik oudle. Sarel Smith, Johann Buijs en J. M. Hattingh) om toesig te hou oor die afwerking van die tehuis. 



Ná die verloop van sowat 15 maande het prop. A. Le R. du Plooy die beroep as herder en leraar opgevolg. Sy bevestiging op 21 Februarie 1970 het dan ook saamgeval met dié van prop Van Rensburg. In die geskiedenis van die gemeente is hierdie dag 'n belangrike dag. Op Vrydagaand 20 Februarie 1970 is proponente Du Plooy en Van Rensburg verwelkom tydens 'n gesellige byeenkoms in die saal van die Hoërskool Port Natal en die volgende dag is hulle bevestig, onderskeidelik as herder en leraar en sendingleraar. Met hierdie geleentheid is die erediens gelei deur ds. J.F. du Plooy, van Stilfontein, vader van prop. Du Plooy. 

Op Sondag 22 Februarie het hulle hul intreepreke gelewer. Aangesien die vorige predikant en sendingleraar elkeen sy eie pastorie besit het, moes die kerkraad nou naarstiglik soek na geskikte wonings vir di. Du Plooy en Van Rensburg. 'n Pastorie is betreklik gou in Westville aangekoop vir ds. Van Rensburg, maar ds. Du Plooy moes geruime tyd wag voor hy die pastorie te Carrington Heights kon betrek. 

Die twee nuwe predikante het sommer dadelik koers gekry, en met toegewyde ywer het elkeen op sy eie terrein momentum verleen aan ons gemeentelike bedrywighede, in besonder die voltooiing en ingebruikneming van Mooi Hawens, afstigting van die vyf wyke aan die verre Suidkus in 'n afsonderlike gemeente en vernuwing en die gemeentelike organisasie.


Op 18 September 1970 verneem die kerkraad dat voornemende inwoners reeds in kennis gestel is dat hulle op 1 Maart 1971 hul intrek in Mooi Hawens sou kon neem. In hierdie stadium was di. Du Plooy en P.J. de Klerk en oudl. Johann Buijs die kerkraad se verteenwoordigers in die bestuur van die Stigting. Hulle het ook in die plaaslike bestuur gedien wat vergroot is met die toevoeging van susters H.M. de Klerk, H. du Plooy, S.A. van der Walt en E.R. Dorlandt. 

En so het dit dan ook gebeur: op Maandag 1 Maart 1971 het Mooi Hawens sy eerste inwoners ontvang. Dit verdien ook gemeld te word dat die heel eerste erediens te Mooi Hawens (Sondag 7 Maart 1971) gelei is deur ds. P.J. de Klerk, die gemeente se emeritus-predikant, die persoon wat hom baie jare lank met hart en siel beywer het vir die daarstelling van die tehuis. Voorlopig sou daar egter net met vakansietye eredienste in Mooi Hawens gehou word, en die Gereformeerde inwoners daar sou dan op ander Sondae na die kerk in Durban vervoer word. Ses maande later het die lidmaattal daar reeds so aangewas dat daar vanaf September 1971 elke Sondagmiddag 'n erediens in die saal van Mooi Hawens gehou is, 'n gesamentlike onderneming van die drie Durbanse gemeentes. Vanaf 21 Mei 1972 is die heilige Nagmaal ook te Mooi Hawens bedien.

Die verre Suidkus is in 1952 tot wyksgemeente verklaar en van toe af is Nagmaal kwartaalliks daar bedien. Dit was steeds die amptelike reëling toe ds. A. De R. du Plooy hier bevestig is. Vanaf die heel eerste vergadering ná ds. Du Plooy se bevestiging hier geniet die verre Suidkus die besonderse aandag van die kerkraad: op 9 Februarie 1970 is besluit dat die predikant een erediens per maand op Margate sal hou; op 20 Maart 1970 dat die bevestiging van nuwe kerkraadslede vir die betrokke wyke voortaan ook op Margate sou geskied. 

Op 21 Augustus van dieselfde jaar gee oudl. J. Venter (verre Suidkus) kennis dat met die volgende vergadering van die kerkraad bespreek sal word: "Die toekomstige totstandkoming van 'n gemeente op Port Shepstone-Margate.” Op daardie vergadering (18 September) is die Suidkus–aangeleentheid behandel by wyse van 'n verslag deur ds. Du Plooy. Hy het die verre Suidkus intussen besoek en op 'n vergadering van lidmate daar is onder meer ook die kwessie van moontlike afstigting in die toekoms bespreek. Aan hulle is verduidelik dat die omstandighede onmiskenbaar daarop dui dat afstigting van daardie deel van die gemeente in 'n afsonderlike gemeente wel vroeër of later sou moes plaasvind, maar so 'n stap kon net dán gedoen word wanneer die gemeente wat gestig gaan, word alle laste – insluitende die finansiële – sou kon dra. Die lidmate is verder daarop gewys dat in hul besonderse geval hul finansiële verpligtinge, byvoorbeeld ook dié ten opsigte van die sending – sou moes bly voortbestaan. 

Die kerkraad was dit hiermee eens en besluit verder dat, aangesien die perseel wat in 1957 reeds op Margate aangekoop is, nie geskik blyk te wees vir 'n kerkgebou nie, die kerkraadslede in die betrokke vyf wyke by die stadsraad van Margate ondersoek sou instel of 'n ander perseel verkrygbaar was. Aangesien die betrokke wyke 'n stewige boufonds gehad het, is oorweging ook geskenk aan die bou van 'n saal op Margate. Toe dit blyk dat nóg die stadsraad van Margate nóg die Natalse provinsiale administrasie persele vir kerkdoeleindes beskikbaar het, is 'n kommissie op 22 Januarie 1971 benoem om in samewerking met die finansiële en eiendomskommissie van die kerkraad nie slegs 'n standplaas vir 'n kerk en pastorie te probeer bekom nie, maar ook op die hele aangeleentheid van afstigting in te gaan. Lede van dié kommissie was oudle. J.R.L. Venter, A. van Tonder en J.H. van Wyk, en brs C.F. Hoogendijk en Vermeulen. 

Nadat die verslag wat deur hierdie kommissie opgestel is, op 19 Februarie 1971 breedvoerig deur die kerkraad bespreek is, is besluit dat aangesien daar nog nie voldoende sekerheid bestaan het ten opsigte van al die implikasies van afstigting nie, die kommissie: (a) moet voortgaan, (b) met twee lede, oudl. G.E. Heystek en ds. K.A.J. van Rensburg, vergroot word, (c) sal voortgaan met die soektog na 'n perseel, (d) 'n verslag sal opstel wat vroegtydig aan kerkraadslede beskikbaargestel sou word sodat hulle dit nog voor die eersvolgende vergadering van die kerkraad sou kon bestudeer. 

Op 16 April 1971 lewer ds. Du Plooy verslag oor die benoemde kommissie se beraadslaginge en daarop besluit die kerkraad om: (a) te begin afstuur op afstigting van die wyke aan die verre Suidkus; (b) die aangeleentheid verder te laat ondersoek deur die volgende kommissie: ds A. Le R. du Plooy, oudle. G.P. Venter, A. van Tonder en H J. van Wyk. Hierdie kommissie moes ook uitvind of die Gereformeerde kerk Pietermaritzburg gewillig sou wees om sy afgeleë suidelike deel by die beoogde nuwe gemeente te laat inlyf; (c) by die stadsraad van Margate aansoek te doen om die stadsaal Sondae vir twee dienste tot Durban se beskikking te stel. (Hierdie versoek is toegestaan.) 

'n Belangrike stap in die rigting van afstigting is op 18 Junie 1971 gedoen. Ná aanleiding van die samesprekinge wat bogenoemde kommissie met 'n kommissie van die Gereformeerde kerk Pietermaritzburg gevoer het, besluit die kerkraad om die volgende grensreëling aan laasgenoemde gemeente ter goedkeuring voor te lê: tot by die samevloei van die Umzimkulu– en die Bisi–Bisirivier bly die bestaande grenslyn tussen die twee gemeentes (naamlik 30 myl wes van die kus af en ewewydig daarmee) gehandhaaf, maar van daardie punt af sou dit dan in 'n noordwestelike rigting swenk en so 'n deel van die gebied van die Gereformeerde kerk Pietermaritzburg insluit. Harding sou onder meer ook in hierdie gebied val. Die kerkraad van Pietermaritzburg het hierdie voorstel aanvaar. 

Op hierdie selfde vergadering van 18 Junie verneem die kerkraad met dank dat br. Vermeulen twee persele op Margate vir kerkdoeleindes aldaar aangebied het – een daarvan gratis en die ander teen 'n koopsom van R4 000. Hierop besluit die kerkraad om die perseel wat hy reeds daar besit het, te laat waardeer en dit dan van die hand te sit sodra die eiendomsmark verbeter. 

Die beslissende stap ten opsigte van afstigting is eindelik op 17 September 1971 deur die kerkraad gedoen. Daar is formeel besluit dat 'n gedeelte van die gemeente, naamlik die vyf wyke aan die verre Suidkus, vanaf die Umtwalumrivier suidwaarts, sou afstig as kerk in kombinasie met die Gereformeerde kerk Durban. ’n Kommissie, bestaande uit ds. Du Plooy, oudle. J. Buijs, G.P. Venter, C.J. Smith, H.J. van Wyk, A. van Tonder en P.J. de Bruyn (later vervang deur oudl. C. F. Hoogendijk) – en met ds. K.A.J. van Rensburg as adviseur, is benoem om: (i) die nodige aktes op te stel in verband met sowel afstigting as kombinasievorming; (ii) die hele aangeleentheid op 26 September 1971 met die Suidkus–lidmate op Margate te bespreek en op 17 Oktober met dié van Durban. Op 18 Februarie 1972 is die twee Aktes deur die kerkraad behandel, en nadat sekere wysigings aangebring is, het die bogenoemde kommissie opdrag gekry om alle stukke – insluitende die motivering vir afstigting – vir die eerskomende vergadering van die Klassis Natal in gereedheid te bring.





</doc>
<doc id="105215" url="https://af.wikipedia.org/wiki?curid=105215" title="Arthur Griffith">
Arthur Griffith

Arthur Griffith (Iers: "Art Ó Gríobhtha"; 31 Maart 1872 – 12 Augustus 1922) was 'n Ierse politikus en skrywer. Hy was die stigter van die politieke party Sinn Féin, wat die politieke vleuel van die Ierse Republikeinse Leër geword het. Griffith het gesê dat die Uniewette van Groot-Brittanje en Ierland (1800) onwettig was en dat daar dus 'n regering vir Groot-Brittanje en 'n ander vir Ierland moes wees. Die koning van Groot-Brittanje sou ook die koning van Ierland wees.

Hy is in 1918 tot die parlement verkies en was die hoof van die Ierse afvaardiging by die onderhandelinge in Londen wat die Anglo-Ierse Verdrag van 1921 opgelewer het. Die verdrag het tot die stigting van die Ierse Vrystaat gelei.


</doc>
<doc id="105217" url="https://af.wikipedia.org/wiki?curid=105217" title="Gereformeerde kerk Durban-Wes">
Gereformeerde kerk Durban-Wes

Die Gereformeerde kerk Durban-Wes was die derde gemeente van die Gereformeerde Kerke in Suid-Afrika in Durban, KwaZulu-Natal, maar ook die eerste wat ontbind het.

In die dekade ná 1960 het die Gereformeerde kerk Durban so gegroei dat dit wenslik was om nog ’n deel daarvan af te stig nadat Noord-Durban reeds in 1952 tot stand gekom en dele soos Durban-Noord self, Stanger, Umhlanga en Berea ingesluit het. Op 4 Februarie 1968 het 12 wyke wes van die ou Suidkuspad tot by Pinetown, waar die Gereformeerde kerk Pinetown eers in 1986 van Durban-Wes sou afstig. In die stigtingsjaar het die plek van eredienste na die Boy Scouts-saal in Bellair verskuif. Dit was nie ’n oplossing op lang termyn nie, want Sondae voor die diens moes die saal eers netjies gemaak word ná die danspartytjies van ander huurders die aand vantevore. 

Later in die stigtingsjaar is toe besluit om ’n erf koop by Dickensweg 19, Bellair, en ’n kerkgebou op te rig. Twee lidmate was ten nouste by die kerkbou betrokke: P.F. Pretorius as argitek en Jaap van den Berg as bouaannemer. Die bouwerk het in Julie 1971 begin en op 19 Augustus 1972 is die gebou in gebruik geneem. Die gebou is so ontwerp dat die ingang na die kerk en saal ’n voorhof vorm wat deels onder dak is. Die kerkruimte is in ’n driehoek ontwerp met die hoogste deel by die preekstoel. Die sitplekke is sirkelvormig aangebring. Dié gebouekompleks het ook ’n moederskamer, kombuis en woonstel ingesluit.

Durban-Wes het in 1990 ontbind, waarna die leraar en lidmate oorgegaan het na die moedergemeente. Die kerkkompleks is blykbaar oorgeneem deur ’n Christelike skool. 





</doc>
<doc id="105219" url="https://af.wikipedia.org/wiki?curid=105219" title="Gereformeerde kerk Durban-Noord">
Gereformeerde kerk Durban-Noord

Die Gereformeerde kerk Durban-Noord is ’n gemeente van die Gereformeerde Kerke in Suid-Afrika (GKSA) in die grootste stad in KwaZulu-Natal, Durban, maar die gemeentegrense sluit ook die gebied van Umhlanga af noordwaarts tot by Stanger in.

Ds. J. Venter het op 23 November 1952 ’n erediens in ’n kerkgebou by Montpellierweg (nou Sandile Thusiweg) 112, Berea, gehou. By hierdie geleentheid is die nuwe Gereformeerde kerk Noord-Durban afgestig van die Gereformeerde kerk Durban, die tweede en voorlaaste afstigting in dié oorwegende Engelse hawestad. Later (omstreeks 1983) het die naam Durban-Noord geword. In 1968 het ook nog Durban-Wes aan die beurt gekom, maar nadat Pinetown se afstigting in 1986 dié gemeente blykbaar sodanig verswak het dat dit nie selfstandig kon voortbestaan nie, het dit in 1990 ontbind en met leraar en al oorgegaan na Durban.

’n Tweede kerk in Durban het nodig geword omdat die enkele leraar van Durban, ds. P.J. de Klerk, die hele Natalse kusgebied met amper 600 belydende lidmate moes bedien. Onder ds. E.J.G. Norval se leiding is besluit om ’n kerkgebou op te rig. Geld was skaars; daarom het die GKSA se Administratiewe Buro ’n lening van £9 000 toegestaan. Selfs in dié kerkverband se eeufeesjaar (1959) het Noord-Durban nog net 202 belydende lidmate gehad, vergeleke met die moederkerk se 472, oftewel meer as ’n derde van al die Doppers in Natal. Ds. Norval het die hoeksteen van die Totiussaal in Floridaweg, dieselfde straat waarin die NG gemeente Berea se kerkgebou geleë was, gelê. 

Intussen het die gemeente sendingwerk in KwaMashu gedoen en twee erwe bekom. Op 29 Augustus 1959 is twee kerkgeboue toe in gebruik geneem. Die Gereformeerde kerk KwaMashu, in 2015 die grootste Gereformeerde gemeente in KwaZulu-Natal, het dié twee kerke minstens nog in 2010 gebruik. 

Teen 1984 het dit soveel beter gegaan met Durban-Noord, wat dikwels net danksy sustentasie kon oorleef, dat die kerkraad dit oorweeg het om ’n nuwe kerkgebou op te rig. In daardie jaar is die Totiussaal teen vervangingswaarde verkoop en ’n erf by Waterkantweg 121, Durban-Noord, aangekoop. Op 1 Oktober 1985 het die bouwerk begin met ’n lidmaat, Julian Thom, as bouheer wat toesig gehou het en die gemeente as eienaarbouer. Die boukoste en die koste van die grond het sowat R330 000 beloop. Die inkomste deur die verkoop van die saal en ook ná talle bydraes, was R290 000. Dora van der Walt het die kerkdeur plegtig oopgesluit op 2 November 1986.

Durban-Noord het einde 1998 185 belydende lidmate gehad en die moedergemeente 240. Einde 2014 het Durban-Noord 138 belydende lidmate gehad en die moedergemeente 74. In min of meer dieselfde tyd het die 14 NG gemeentes in Durban en omstreke se belydende lidmate van sowat 10 000 tot sowat 6 600 afgeneem.





</doc>
<doc id="105220" url="https://af.wikipedia.org/wiki?curid=105220" title="Gereformeerde kerk Pinetown">
Gereformeerde kerk Pinetown

Die Gereformeerde kerk Pinetown is, soos die naam aandui, ’n gemeente van die Gereformeerde Kerke in Suid-Afrika (GKSA) op Pinetown in KwaZulu-Natal
Die Gereformeerde kerk Durban het op 17 Desember 1954 ’n perseel op Pinetown gekoop en op 8 Junie 1957 is ’n kerksaal, bekend as die Amajuba-saal, op dié grond in gebruik geneem. Ds. P. de Klerk het die hoeksteen gelê. In 1970 is dié saal teen ds. De Klerk se sin verkoop.

In die loop van die dekade ná 1960 het die moedergemeente Durban so gegroei dat die 12 wyke wes van die ou Suidkuspad in 1968 as die Gereformeerde kerk Durban-Wes kon afstig. Mettertyd het die toename in Gereformeerdes in die Pinetown-deel van dié gemeente die afstigting van die Gereformeerde kerk Pinetown moontlik gemaak, en wel op 5 Oktober 1986. Aanvanklik is eredienste in ’n plaaslike skoolsaal gehou, maar die gemeente het van die begin af die behoefte aan ’n eie kerkgebou gevoel. Die plaaslike munisipaliteit het pogings om ’n kerkperseel te bekom teengestaan. 

Die kerksaal van die NG gemeente Pinetown in Voortrekkerstraat, wat destyds as ’n preprimêre skool gebruik is, was in die mark. ’n Gemeentevergadering het op 25 Oktober 1992 besluit om dié saal te koop. Dit het kort voor lank bekendgestaan as Ons Klein Jerusalem. Francois Smith is as argitek aangestel en Bert Bouwers as bouaannemer om die restourasie van die saal te behartig. Op 26 November 1994 kon Pinetown sy sobere kerkgebou in gebruik neem. Die preekstoel is gemaak van hout uit die kroeg van ’n skeepswrak. NG lidmate van Pretoria het R5 000 vir die matte geskenk. Lidmate het banke gemaak. Die Nagmaaltafels is gemaak van skooltafels uit die Westridge-skool. Dié tafels is in die lengte deurgesaag en van ekstra pote voorsien.

Die afstigting van Pinetown het die moedergemeente Durban-Wes blykbaar so verswak dat dié gemeente in 1990 ontbind en die oorblywende lidmate ds. H.B. Coetzee by die moedergemeente Durban ingeskakel het. Pinetown het einde 2001 155 belydende lidmate gehad, maar einde 2014 net 81, vergeleke met die NG gemeente Pinetown se 748 einde 2001 en 327 einde 2014.





</doc>
<doc id="105225" url="https://af.wikipedia.org/wiki?curid=105225" title="Gereformeerde kerk Empangeni">
Gereformeerde kerk Empangeni

Die Gereformeerde kerk Empangeni is, soos die naam aandui, ’n gemeente van die Gereformeerde Kerke in Suid-Afrika op die KwaZulu-Natalse dorp Empangeni, maar dit sluit ook omliggende dorpe soos Mtubatuba, Eshowe, Melmoth, Richardsbaai en St. Lucia in.

’n Klein groepie lidmate in Zoeloeland het met visie en die ywer om dit ’n werklikheid te maak reeds in 1950 ’n erf op Empangeni gekoop met die oog daarop om later ’n kerkgebou op te rig. Met die afstigting van die Gereformeerde kerk Empangeni van Noord-Durban in 1958, het die lidmate dadelik ’n boukommissie in die lewe geroep. Nadat verskeie planne oorweeg is, het die kommissie besef hulle sou vir eers met net ’n saal tevrede moes wees. In 1968 is die argitek Carl Mouton, van die firma Boogertman, Brink & Mouton, se dienste bekom. Hy het ’n ontwerp voorgelê wat dit moontlik sou maak om die saal, konsistorie en toilette te bekostig en boonop ’n deel van die kerk (met net vyf banke) te bou, wat later maklik vergroot sou kon word. Die bouaannemer was Tienie van Staden.

Empangeni het einde 1997 276 belydende lidmate gehad, maar teen einde 2014 het dit afgeneem tot 122. Die NG Kerk het min of meer agt gemeentes, saamgetrek in die Ring van Melmoth, in die gebied wat ooreenstem met dié van die Gereformeerde kerk Empangeni. Dié ring het einde 2014 3 838 belydende lidmate gehad, vergeleke met 5 264 einde 2001. Die Hervormde kerk het op 21 Junie 1968 ’n gemeente Empangeni gestig, wat einde 2014 127 belydende lede gehad het. Die Hervormde gemeente Richardsbaai is op 15 Januarie 1978 gestig. Dié gemeente het einde 2014 381 belydende lede gehad.




</doc>
<doc id="105226" url="https://af.wikipedia.org/wiki?curid=105226" title="Gereformeerde kerk Amanzimtoti">
Gereformeerde kerk Amanzimtoti

Die Gereformeerde kerk Amanzimtoti is ’n gemeente van die Gereformeerde Kerke in Suid-Afrika met sy middelpunt in Winklespruit by Kingsburgh, suid van Durban, aan die KwaZulu-Natalse suidkus. 

Dié gemeente se geskiedenis is nou verbonde met dié van Mooi Hawens, die Residentia-stigting se oord vir bejaardes op Winklespruit. In die laat vyftigerjare het afgevaardigdes na ’n diakonale konferensie op Ladysmith besluit om hulle vir die oprigting van ’n ouetehuis aan die Natalse Suidkus te beywer. In 1965 het die Gereformeerde kerk Durban se kerkraad die Gereformeerde Stigting vir die Versorging van Oues van Dae en die Jeug (die latere Residentia-stigting) genader om hulp met die bou en bestuur van ’n ouetehuis. ’n Voorvereiste was dat daar ’n saal moes wees waarin die Gereformeerde Kerk eredienste kon hou.

Durban se kerkraad het ’n meewerkende liggaam van die Stigting geword en onder leiding van ds. P.J. de Klerk het hulle persele op Winklespruit gekoop en begin met die oprigting van Mooi Hawens. Die idee was van die begin af om ’n kerkgebou op die perseel op te rig, maar die tehuis se bouplan het die hele perseel beslaan sodat daar geen plek vir die kerk was nie. Omdat die kerkraad met ’n tehuis sonder ’n kerk niks uit te waai wou hê nie, is besluit om voorsiening te maak vir ’n gemeenskapsaal onder die tehuis.

Mooi Hawens se eerste inwoners is op Maandag 1 Maart 1971 ontvang en op Sondag 7 Maart het ds. P.J. de Klerk, wat sy emeritaat in 1968 aanvaar het en hom jare lank vir die oprigting van die tehuis beywer het, die eerste erediens gelei. Die plan was om eers net vakansietye eredienste ’n Mooi Hawens te hou, maar binne ses maande het die lidmaattal so toegeneem dat, in samewerking met die drie Durbanse gemeentes (Durban, Durban-Noord en Durban-Wes), van September 1971 af elke Sondagmiddag ’n erediens in Mooi Hawens se saal gehou is. Die eerste Nagmaal is op 21 Mei 1972 hier bedien.

Eindelik stig die gemeente Amanzimtoti op 23 Junie 1985 af van die Gereformeerde kerk Durban. Intussen het die kerkraad van die moedergemeente drie erwe langs Mooi Hawens bekom en kon hulle Huis Lena de Klerk vir verswakte bejaardes en die Tabor-woonstelle vir afgetredenes laat bou. Tydens die beplanning van die Tabor-woonstelblok is weer voorsiening gemaak vir ’n dienssentrum, bekend as die Tabor-saal, en kon die eredienste einde 1988 na die nuwe saal verskuif.

Amanzimtoti het einde 1997 203 belydende en 54 dooplidmate gehad en einde 2014 onderskeidelik 162 en 19. Die plaaslike gemeente van die Hervormde Kerk, bekend as Saffierkus, is op 7 Februarie 2010 gestig en het einde 2014 100 belydende en 25 dooplede gehad. Die NG gemeente Suidkus is in 1958 op Amanzimtoti gestig. Dié gemeente was einde 2014 die NG gemeente in KwaZulu-Natal met die meeste belydende lidmate (1 400), maar die NG gemeente Richardsbaai het meer dooplidmate gehad.




</doc>
<doc id="105227" url="https://af.wikipedia.org/wiki?curid=105227" title="Gereformeerde kerk Suidkus">
Gereformeerde kerk Suidkus

Die Gereformeerde kerk Suidkus is ’n gemeente van die Gereformeerde Kerke in Suid-Afrika op Port Shepstone aan die suidkus van KwaZulu-Natal. Dit sluit ook onder meer Margate, Port Edward, Hibberdene, Ramsgate en Uvongo in, met ander woorde die hele suidkus suid van Scottburgh tot aan die Oos-Kaapse grens.

Die gemeente is op 2 Julie 1972 as die Gereformeerde kerk Margate gestig. Aanvanklik is eredienste in Margate se stadsaal gehou, maar 11 jaar later het die kerkraad die ou kerkgebou van die NG kerk op Port Shepstone gekoop nadat dit vir die NG gemeente Port Shepstone te klein geword en ’n nuwe kerkkompleks in 1983 in gebruik geneem is. 

Op 14 November 1981 (waarskynlik 1983) is die kerkgebou op die hoek van Bazley- en Colleystraat, Port Shepstone, in gebruik geneem en die hoeksteen onthul. Twee jaar later kon die gemeente ook ’n kerksaal bou, wat in Mei 1983 (waarskynlik 1985) in gebruik geneem is. Met die verhuising na Port Shepstone het die gemeente se naam Suidkus geword. Einde 1997 het Suidkus 248 belydende en 58 dooplidmate gehad, maar einde 2014 was dit onderskeidelik 154 en 16.





</doc>
<doc id="105228" url="https://af.wikipedia.org/wiki?curid=105228" title="Pelates">
Pelates

Pelates is 'n genus van straalvinnige visse in die familie van doringvisse ("Terapontidae").

Die genus omvat drie spesies:


</doc>
<doc id="105232" url="https://af.wikipedia.org/wiki?curid=105232" title="Boesmansrivier (dubbelsinnig)">
Boesmansrivier (dubbelsinnig)

Boesmansrivier kan na een van die volgende verwys:




</doc>
<doc id="105233" url="https://af.wikipedia.org/wiki?curid=105233" title="Gereformeerde kerk Newcastle">
Gereformeerde kerk Newcastle

Die Gereformeerde kerk Newcastle is ’n gemeente van die Gereformeerde Kerke in Suid-Afrika op die dorp Newcastle in KwaZulu-Natal wat ook omliggende gebiede en onder meer die dorp Utrecht insluit.

Die Gereformeerde kerk Newcastle is in 1960 gestig. Ds. F.J. du Toit Lessing het sy intreepreek op 5 Februarie 1962 gelewer en die gemeente amper vyf jaar bedien. Sy diensperiode is einde 1966 beëindig toe Newcastle in kombinasie met Glencoe (gestig in 1950) tree.

Aanvanklik het die huisgemeente van Newcastle Nagmaal in die Rooikruissaal gevier. Ds. Lessing het per geleentheid vertel die oorblyfsels van die Saterdagaand se partytjies moes eers weggevee word voor Nagmaal bedien kon word. Later het die lidmate in die sysaal van die stadsaal byeengekom. Tydens die erediens moes die prediker dan met die geklap van tennisballe meeding, aangesien die tennisbane reg langsaan die stadsaal was.

Ná onderhandelinge kon die kerkraad ’n kerkerf teen ’n billike prys in die nuwe woonbuurt Arborpark bekom met die ooreenkoms dat die kerkgebou binne 12 maande opgerig sou word. In 1964 het die 35ste Sinodale vergadering danksy die bemiddeling van die Partikuliere Sinode OVS en Natal toestemming verleen dat Newcastle in die kerkverband kon kollekteer vir die aankoop van ’n kerkerf en die oprigting van ’n kerkgebou. Hoewel die bron dit nie so stel nie, kon die gemeente waarskynlik nie voldoen aan die voorwaarde verbonde aan die eerste erf nie. In die naweek van 23 en 24 November 1968 kon die gemeente toe ’n kerk met 120 sitplekke en ’n orrel in gebruik neem.

In die vroeë sewentigerjare het Newcastle se bevolking skep toegeneem vanweë die bou van ’n Iscor-aanleg. Nuwe woonbuurte het vinnig ontstaan en die kerkie het uit sy nate gebars. (Intussen is twee NG gemeentes in 1973 afgestig en nog twee in 1981.) Die Gereformeerde kerkgebou moes vergroot word deur die bestaande gebou as die liturgiese ruimte in te rig en die skip aan te bou.





</doc>
<doc id="105234" url="https://af.wikipedia.org/wiki?curid=105234" title="Boesmanspruit (Watervalrivier, Mpumalanga)">
Boesmanspruit (Watervalrivier, Mpumalanga)

Boesmanspruit is 'n spruit wat suid van Secunda in Mpumalanga, Suid-Afrika ontspring. Dit vloei in 'n suidwestelike rigting tot dit by die Watervalrivier aansluit.

Die Watervalrivier sluit by die Vaalrivier en daarna by die Oranjerivier aan, waarna die water in die Atlantiese Oseaan invloei.


</doc>
<doc id="105235" url="https://af.wikipedia.org/wiki?curid=105235" title="Boesmansrivier (KwaZulu-Natal, lat -28,76, long 30,19)">
Boesmansrivier (KwaZulu-Natal, lat -28,76, long 30,19)

Die Boesmansrivier is 'n rivier in KwaZulu-Natal, Suid-Afrika en 'n sytak van die Tugelarivier.

Die rivier ontspring in die Drakensberge en vloei van daar in 'n oos na noordoostelike rigting. Die boonste opvanggebied is in die Giant's Castle-wildreservaat, noord van die Giant's Castle-bergpiek. Dit voed die Wagendriftdam, waarna dit verby die dorp Estcourt vloei, om naby die dorp Weenen by die Tugelarivier aan te sluit.

Die sytakke van die rivier is die Klein-Boesmansrivier (wat by Estcourt in die Boesmansrivier invloei), Rensburgspruit, Mtontwanes-rivier en die Mugwenya-rivier. Die Wagendriftdam naby Estcourt is die rivier se grootste reservoir.
Talle digbevolkte landelike dorpe, verskeie wat deur die Hlubi-stam bewoon word, word in die boonste opvanggebied van die rivier aangetref. Die rivier word deur die Bloukransrivier in die noorde en die Mooirivier in die suide begrens.


</doc>
<doc id="105237" url="https://af.wikipedia.org/wiki?curid=105237" title="Inselberg">
Inselberg

'n Inselberg of eilandberg is 'n geïsoleerde rotsheuwel of klein berg wat skielik uit 'n effens skuins of nagenoeg gelyk vlakte oprys.

In Suider- en Suidsentraal-Afrika staan inselberge van graniet as koppies bekend. Die woord is aan die ooreenstemmende Nederlandse woord, "kopje", ontleen en word ook in Engelse tekste aangetref.

Die term "inselberg" is uit Duits afkomstig en beteken "eilandberg". Die woord is oorspronklik deur die geoloog Wilhelm Bornhardt (1864–1946) in 1900 bedink om die talle kenmerkende koppies in Suider-Afrika te beskryf.



</doc>
<doc id="105238" url="https://af.wikipedia.org/wiki?curid=105238" title="Baardskeerder-spinnekop">
Baardskeerder-spinnekop

Die baardskeerder-spinnekoppe ("Solifugae") is 'n orde van geleedpotige, spinnekopagtige ("Arachnida") diere, wat ook onder andere haarskeerders, jagspinnekoppe en rooiromanne genoem word. Hulle is egter nie regte spinnekoppe nie. Die orde omvat meer as 1 000 spesies in ongeveer 153 genera.

Die diertjies kom in warm, droë en by voorkeur woestynagtige gebiede voor, op alle kontinente behalwe Australië en Antarktika. Hulle word veral in Noord-Afrika en die Midde-Ooste aangetref. Hulle vreet termiete, sprinkane, allerlei insekte, maar ook klein knaagdiere, akkedisse, slange en voëltjies.

Die grootste spesies word (met pote ingesluit) 12-15 cm groot. Hulle het 'n geniepsige byt, maar is normaalweg nie gevaarlik vir mense nie. Hulle hardloop soms agter mens se skaduwee aan, wat die indruk skep dat hulle jou jaag.

Baardskeerdersbos in die Rooi-Strandveld van die Overberg in die Wes-Kaap is waarskynlik na hierdie diere genoem.

Die kaaktasters lyk soos die ledemate, maar daar is 'n klewerige gedeelte aan die voorpunt, wat gebruik word om die prooi mee te vang. Hulle is aktiewe roofdiere en hul dieet kan selfs klein gewerweldes insluit. 

Die prooi word met behulp van die kaaktasters gevang en dan met die kloukake doodgedruk en stukkend geskeur. Hulle oë is goed ontwikkel en daar is slegs twee aanwesig, terwyl die hele liggaam met tashare bedek is. 

Gaswisseling geskied deur ŉ goed ontwikkelde stel tragea. Paring geskied wanneer die mannetjie die wyfie bespring en dan in 'n passiewe toestand teen die grond vasdruk. Die kloukake word gebruik om die sperma na die wyfie se geslagsopening te bring.



</doc>
<doc id="105239" url="https://af.wikipedia.org/wiki?curid=105239" title="Gereformeerde kerk Aranos">
Gereformeerde kerk Aranos

Die Gereformeerde kerk Aranos is 'n Gereformeerde gemeente in Namibië. Dit was die derde oudste gemeente van die Gereformeerde Kerke in Namibië, maar het in 2016 sy verbintenis met die Gereformeerde kerkverband (GKSA) beëindig. Met 16 belydende en vyf dooplidmate einde 2014 was dit die tweede kleinste Gereformeerde kerk in dié land, naas Karasburg, met 12 belydende en twee dooplidmate. In die loop van 2015 het die belydende lidmate toegeneem tot 19 en die dooplidmate tot ses.

Van laat in die 19de eeu, met die stigting van die NG gemeente Mariental (as Gibeon), tot in 1930, toe dié kerkverband reeds vyf gemeentes in Suidwes-Afrika gehad het, was dit die enigste van die drie Afrikaanse Kerke wat in die mandaatgebied bedrywig was. In 1930 het drie Gereformeerde kerke kort ná mekaar tot stand gekom, en wel Gobabis, Outjo en Aranos, nadat 1 922 Afrikaners, oorlewendes en nasate van die Dorslandtrek, tot in 1929 uit Angola gerepatrieer is. Hulle was hoofsaaklik lidmate van die Gereformeerde Kerk, maar daar was ook lidmate van die Hervormde Kerk onder hulle, wat verklaar waarom die eerste drie Hervormde gemeentes ook so te sê meteens tot stand gekom het, hoewel eers in 1937: Gobabis (31 Julie), Otjiwarongo (21 Augustus) en Grootfontein (4 September). Die koms van die Angola-Boere na Suidwes-Afrika verklaar waarom die Gereformeerde sowel as Hervormde gemeentes van Gobabis ouer as die plaaslike NG gemeente is. Die Gereformeerde kerk Aranos is op sy beurt ruim 22 jaar ouer as die plaaslike NG gemeente.

Aranos is dus in 1930 gestig en het veral bestaan uit lidmate wat uit Angola gerepatrieer is. In dié buurland van Suidwes-Afrika was hulle lidmate van die Gereformeerde kerke Humpata en Que, wat albei in 1928 ontbind het nadat die meeste lidmate die kolonie verlaat het. Die orige lidmate van Aranos het uit die suide uit die Unie van Suid-Afrika na dié distrik verhuis. Die eerste eredienste is op 20 Junie 1930 op die plaas Kemel gehou. Op 21 Junie is ’n diens op die plaas Kema gehou en die gemeente gestig as die Gereformeerde kerk Gibeon. Voor die kerkgebou op Aranos gebou en op 20 Junie 1959 ingewy is, dieselfde geleentheid waartydens die eerste klassis van Suidwes-Afrika plaasgevind het, het die gemeente vir eredienste en ander geleenthede bymekaargekom op die plaas Omrah. Van 1940 tot 1959 het die gemeente dan ook as die Gereformeerde kerk Omrah bekendgestaan.

Toe ds. H.A. Louw in 1958 hierheen kom om die 76 belydende en 85 dooplidmate te bedien (daar was destyds net drie predikante vir die gebied se 13 Gereformeerde kerke), was ’n boukommissie reeds aan die werk om voorbereidings te tref vir die oprigting van ’n nuwe kerkgebou op Aranos. Dié nedersetting, sowat 175 km van Mariental af, het eers bekendgestaan as Arahoab, maar weens verwarring met die pleknaam Aroab, is die naam verander na Aranos, afgelei van Arahoab en Nossob, die rivier waaraan die dorpie geleë is. In 1954 het dit dorpstatus gekry en in 1957 is ’n dorpsbestuursraad ingestel. In die beginjare het die dorpie snel gegroei. In die tyd van dr. D.C.S. van der Merwe (leraar van Windhoek van 1950 tot 1957, wat ook vir Aranos verantwoordelik was), het die kerkraad ’n stuk grond van die Administrasie van die gebied op Aranos verkry. ’n Argitek van Windhoek het die bouplan opgestel.

Die kerkraad het tenders vir die kerkgebou gevra, maar almal was bo hulle vermoë; daarom het hulle besluit om as eienaarbouer op te tree. Gelukkig was daar al heelwat geld beskikbaar omdat die gemeente gereeld verkopings gehou en ook skenkings ontvang het. Die meeste lidmate, oorwegend jong mense, het vol ywer help werk aan die geldinsameling omdat hulle graag ’n kerkgebou wou hê op die dorp, waar hul kinders ook op kosskool was.

Op 11 Februarie 1959, presies ’n eeu nadat ds. Dirk Postma die Gereformeerde Kerk onder 'n seringboom op Rustenburg in die verre Transvaal gestig het, het ds. H.A. Louw die Gereformeerde kerk op Aranos se hoeksteen gelê. Onder die kerkraad se leiding het die lidmate hard gewerk om die gebou te voltooi. ’n Bouer, ene Kiepie Erasmus, se dienste is verkry. Plek-plek het die bouers van die argitek se plan afgewyk, soos die toring wat in beton gegiet moes word, maar toe met sementstene voltooi is.

Nie lank ná die voltooiing van die kerkgebou nie, het die kerkraad ook ’n pastorie gebou. Ds. Louw se opvolger, ds. M.A. Kruger, was die eerste predikant wat daarin gewoon het.

Met die jare moes Aranos worstel met geldprobleme en het die getalle nooit werklik gegroei nie. Einde 1958 was hier byvoorbeeld 76 belydende lidmate en einde 1997 was dit nog 84, maar binne die volgende vier jaar het dit meer as halveer tot 36 en daarna tot einde 2014 weer meer as halveer tot net 16. Tog het die handjie vol lidmate volhard en bestaan die gemeente tans (2016) steeds, hoewel nou buite die GKSA. Nog voor die Sinode Middellande (hoofsaaklik swart kerke) se gemeentes saam met die voormalige wit en bruin gemeentes saam in klassisse heringedeel is, het Gereformeerde kerk Namib-Kus in 2007 van Aranos afgestig en kort ná die herindeling, die Gereformeerde kerk Khomas-Hoogland in 2009. Dié drie gemeentes was tot 2016 deel van die Klassis Waterberg, saam met Outjo, Otjiwarongo en Biermanskool, terwyl die 12 ander Namibiese kerke die Klassis Etosha vorm. Aranos, Outjo, Biermanskool, Namib-Kus en Khomas-Hoogland het in 2016 hul verbintenis met die GKSA beëindig, terwyl Otjiwarongo reeds vroeër by die Klassis Etosha aangesluit het.




</doc>
<doc id="105241" url="https://af.wikipedia.org/wiki?curid=105241" title="Gereformeerde kerk Outjo">
Gereformeerde kerk Outjo

Die Gereformeerde kerk Outjo was die tweede oudste Gereformeerde gemeente in Namibië, maar het die kerkverband in 2016 verlaat saam met die gemeentes Aranos, Biermanskool, Khomas-Hoogland en Namib-Kus.

Van laat in die 19de eeu met die stigting van die NG gemeente Mariental (as Gibeon) tot in 1930, toe dié kerkverband reeds vyf gemeentes in Suidwes-Afrika gehad het, was dit die enigste van die drie Afrikaanse Kerke wat in die mandaatgebied bedrywig was. In 1930 het drie Gereformeerde kerke kort ná mekaar tot stand gekom, en wel Gobabis, Outjo en Aranos, nadat 1 922 Afrikaners, oorlewendes en nasate van die Dorslandtrek, tot in 1929 uit Angola gerepatrieer is. Hulle was hoofsaaklik lidmate van die Gereformeerde Kerk, maar daar was ook lidmate van die Hervormde Kerk onder hulle, wat verklaar waarom die eerste drie Hervormde gemeente, ook so te sê meteens tot stand gekom het, hoewel eers in 1937: Gobabis (31 Julie), Otjiwarongo (21 Augustus) en Grootfontein (4 September). Die koms van die Angola-Boere na Suidwes-Afrika verklaar waarom die Gereformeerde sowel as Hervormde gemeentes van Gobabis ouer as die plaaslike NG gemeente is. Die Gereformeerde kerk Aranos is op sy beurt ruim 22 jaar ouer as die plaaslike NG gemeente en die Gereformeerde kerk Outjo 13 jaar ouer as die NG gemeente Outjo.

Die Gereformeerde kerk Outjo is in 1930 gestig as die eerste Afrikaanse gemeente op die dorpie Outjo. Die kerkgebou is, volgens die bewoording van ’n bronsplaat onder die hoeksteen, "ontwerp en steen vir steen opgerig en afgerond deur ouderling Jan Johannes van der Smit". Van der Smit (mense het hom agteraf Napoleon genoem) was ’n nasaat van die Angola-trekkers, soos trouens die meeste mense destyds en selfs vandag nog is. Hy was ’n bekende boukontrakteur en al is dié woorde op die plaat ingegraveer, is dit hoogstens figuurlik waar, want ’n hele paar manne het saam gewerk om die gebou op te rig wat eindelik in 1950 voltooi is.

Nadat die Sinode Middellande (hoofsaaklik swart kerke) se gemeentes saam met die voormalige wit en bruin gemeentes in klassisse heringedeel is, het Outjo oorgegaan na die Klassis Waterberg, saam met nog ses Namibiese gemeentes, naamlik Aranos, Otjiwarongo, Biermanskool, Namib-Kus en Khomas-Hoogland, terwyl die 12 ander Namibiese kerke die Klassis Etosha vorm.

In 2016 het die gemeente met hul predikant, ds. M.J.J. Erasmus, hulle losgemaak van die GKSA. Hy bedien die gemeente in kombinasie met Biermanskool. Terselfdertyd het van die ander sewe gemeentes wat vroeër tot Klassis Waterberg behoort het, net Otjiwarongo in die GKSA gebly.

Die Gereformeerde kerk Biermanskool, met wie Outjo dikwels in kombinasie getree het, was van 1955 tot 1961 bekend as Vanjaarsveld en daarna tot 1985 as Outjo-Wes, toe die naam Biermanskool geword het.



</doc>
<doc id="105242" url="https://af.wikipedia.org/wiki?curid=105242" title="Gereformeerde kerk Gobabis">
Gereformeerde kerk Gobabis

Die Gereformeerde kerk Gobabis is die oudste Gereformeerde gemeente in Namibië. Einde 2015 was dit, wat sieletal betref (300), die naasgrootste van die tradisionele Gereformeerde kerke in dié land.

Die stigting van die Gereformeerde kerk Gobabis was ’n regstreekse gevolg van die repatriasie van amper 2 000 Angola-Afrikaners, oorlewendes en nasate van die Dorslandtrekkers van die 1880's en byna almal lidmate van die Gereformeerde Kerk, van wie die laaste in 1929 in Suidwes-Afrika aangekom het. Van laat in die 19de eeu met die stigting van die NG gemeente Mariental (as Gibeon, 1898) tot in 1930, toe dié kerkverband reeds vyf gemeentes in Suidwes-Afrika gehad het, was dit die enigste van die drie Afrikaanse Kerke wat in die mandaatgebied bedrywig was. In 1930 het drie Gereformeerde kerke kort ná mekaar tot stand gekom, en wel Gobabis, Outjo en Aranos. Al was die Angola-Afrikaners meestal Gereformeerdes, was daar ook lidmate van die Hervormde Kerk onder hulle, wat verklaar waarom die eerste drie Hervormde gemeentes ook so te sê meteens tot stand gekom het, hoewel eers in 1937: Gobabis (31 Julie), Otjiwarongo (21 Augustus) en Grootfontein (4 September). Vanweë die koms van die Angola-Boere na Suidwes-Afrika is die Gereformeerde sowel as Hervormde gemeentes van Gobabis ouer as die plaaslike NG gemeente.

Die Partikuliere Sinode van die Gereformeerde Kerk in Kaapland het ds. H.S. van Jaarsveld op 26 Mei 1930 afgevaardig om die lidmate wat tussen 1928 en 1930 na Suidwes gekom het, te gaan opsoek, kerklik te organiseer en die Woord en Sakramente te bedien. Ouderlinge Sarel du Plessis en E.T. Meyer het ds. Van Jaarsveld ontmoet. Saam het hulle na plaas nr. 412 vertrek, waar ’n groot groep lidmate, meestal uit Angola, hulle ingewag het. 

In die eerste week van Junie 1930 was ds. Van Jaarsveld besig met belydenis-katkisasie. Op Vrydag 6 Junie 1930 het die stigting van die Gereformeerde kerk Gobabis toe plaasgevind as die eerste Gereformeerde gemeente in Suidwes-Afrika. Ds. Van Jaarsveld se preek tydens die stigting het gekom uit Efesiërs 2:19–22: "Zo zijt gij dan niet meer vreemdelingen en bijwoners, maar medeburgers der heiligen, en huisgenoten Gods; Gebouwd op het fondament der apostelen en profeten, waarvan Jezus Christus is de uiterste Hoeksteen; Op Welken het gehele gebouw, bekwamelijk samengevoegd zijnde, opwast tot een heiligen tempel in den Heere; Op Welken ook gij mede gebouwd wordt tot een woonstede Gods in den Geest." (Statebybel) 

Op Vrydag 6 Junie 1930 het al die kerkraadslede uit Angola byeengekom om sake te reël vir die stigting van ’n nuwe gemeente, wat toe goedgekeur is. Daar was ’n emosionele oomblik toe die laaste notule van die Gereformeerde kerk Humpata, wat in 1928 moes ontbind juis weens die Afrikaners se repatriasie, voorgelees, goedgekeur en onderteken is. Die vergadering het die verkryging van grond bespreek en die Humpata-kerkraad sou voorlopig onveranderd bly tot ’n nuwe kerkraad verkies kon word. Ook het die gemeente besluit om ’n brief aan die Gereformeerde kerk Ghanzi in Betsjoeanaland te rig omdat Gobabis vir hulle die naaste Gereformeerde kerk was. 

Op Saterdag op 7 Junie 1930 het al die Gereformeerde toe op plaas nr. 408 Halma (destyds nog Leeu genoem, maar later deur 'n Duitse boer wat dit besit het, verdoop tot Helma), distrik Gobabis byeengekom by die huis van broer P.G. Akkerman. By dié stigtingsgeleentheid was die kerkgebou ’n bokseil wat gespan is van die halfvoltooide gewel van die plaashuis. Daar was 364 belydende en 462 dooplidmate, altesaam 462. Die kerkraad uit Angola is toe ontbind en ’n nuwe verkies.

Die oorblyfsels van die kerk op die plaas is vandag nog sigbaar. In 1990 het lidmate daar bymekaargekom om die stigting van die kerk te gedenk. Die plaashuis op Helma is deels van die kalkklipstene van die kerk gebou.

Die nuwe gemeente het dadelik besluit om op Gobabis te soek na ’n geskikte kerkerf in dié nuwe land waar hulle nou eiendomsreg gehad het, anders as in Portugees-Wes-Afrika. Die munisipaliteit het die kerkraad verseker dat aanliggende grond tot die erf wat hulle dan ook weldra gekry het, nie as vliegveld gebruik sou word nie (dis nie bekend hoekom die kerkraad so iets sou vrees nie). Talle faktore het bygedra tot die twee dekade lange vertraging in die bouwerk, onder meer die Tweede Wêreldoorlog. 

Eindelik is die vermaarde argitek Gerard Moerdyk aangestel om die kerk te ontwerp en P.J. van der Merwe as sekretaris van die boukommissie. Die bouaannemers was Smit en Wagner. Moerdyk het dieselfde plan voorgestel as dié wat hy ontwerp het vir Potchefstroom-Noord (later genoem Potchefstroom-Die Bult), hoewel die Potchefstroomse kerk se toring anders lyk en die hele gebou van siersteen gebou is. Moerdyk se uitgangspunt was die Griekse kruis met ’n toring, en sitplek vir 400 kerkgangers. Die galery, met sitplek vir 125 mense, is simbolies van die uitgestrekte arms van omhelsing deur die gemeenskap van gelowiges. Die toring het ’n stomp punt gekry omdat ’n spitsvormige ontwerp glo te veel na ’n Rooms-Katolieke kerk sou lyk. 

Op Moerdyk se voorstel is ’n goedkoper hout vir die dakwerk gebruik; die vloer is ook voorlopig nie met blokkies bedek nie. Die banke is van Johannesburg laat kom en die plaaslike owerheid het die ligte geïnstalleer. Die preekstoel is plaaslik gemaak en die Agostiek-pleister is weggelaat, alles om koste te bespaar. ’n Lidmaat, J.C. Labuschagne, het die kerkklok geskenk.

Bouwerk het in April 1949 begin en op 29 Julie 1950 is die hoeksteen gelê. ’n Lidmaat, Sannie Jansen van Vuuren, het ’n bottel met dokumente onder die hoeksteen geplaas. Op 25 Augustus 1952 het die gemeente dié kerk in gebruik geneem waarna hulle reeds sedert 1930 uitgesien het. Oudl. H.F. Potgieter het die deur oopgesluit, oudl. H.P. du Plessis het die Statebybel en oudl. M. van der Merwe die Psalmboek op die kansel geplaas.

Tant Sannie Janse van Vuuren, wat die fles onder die hoeksteen geplaas het, is op 14 September 1867 as Susanna Catherina du Plessis op die plaas Grivelfontein, distrik Rustenburg, gebore en oorlede op 7 Julie 1952. Haar vader, Lourens Marthinus du Plessis, was leier van die tweede Dorslandtrek. Op 27 September 1885 is sy op Grootfontein met Christoffel Johannes Janse van Vuuren (22 Desember 1866 – 1 Desember 1938) in die huwelik bevestig. Hy is gebore te Leeufontein, distrik Potchefstroom, en oorlede op die plaas Haring, distrik Gobabis. Uit hul huwelik 12 kinders gebore. As oudste lidmaat van die gemeente het tant Sannie tydens die hoeksteenlegging van die kerk op Gobabis die bottel met gegewens van die gemeente onder die hoeksteen geplaas.

Gobabis het einde 1997 305 belydende lidmate gehad, einde 2001 was dit 274 en einde 2012 211, maar teen einde 2014 het dit weer toegeneem tot 242. Die algemene neiging in Namibiese Gereformeerde kerke in die eerste anderhalf dekade van die 21ste eeu was dat amper al die gemeentes in die land se lidmaattal min of meer bestendig was, buiten 'n drastiese afname in die gemeentes Aranos, Grootfontein en Karasburg.







</doc>
<doc id="105243" url="https://af.wikipedia.org/wiki?curid=105243" title="Mark Behr">
Mark Behr

Mark Behr (1963–2015) was 'n bekroonde Suid-Afrikaanse skrywer wat in Tanzanië gebore is. Hy het in Afrikaans sowel as Engels geskryf. Sy debuutroman, "Die reuk van appels" (1993), later vertaal as "The Smell of Apples" (1995), is in Suid-Afrika met die M-Net-, Eugene Marais- en CNA-literêre prys bekroon, en in die Verenigde Koninkryk met die Betty Trask-toekenning vir die beste debuutroman van die jaar. In 1996 bieg hy oor sy rol as ’n spioen vir die apartheidsregering in die 1980’s. Sy latere romans is "Embrace" (2000) en "Kings of the Water" (2009).

Mark Carl Behr is op 19 Oktober 1963 op die plaas Mbuyu in die distrik Oljorro naby Arusha in Tanzanië gebore as enigste seun van vier kinders van Michael David Behr en Pat Behr. Die gesin verlaat Tanzanië in 1965 toe die land onafhanklik word van Brittanje en die plase van wit boere in 1964 genasionaliseer word tydens pres. Julius Nyerere se Ujamaa-beleid van Afrika Sosialisme.

Die familie vestig hulle in KwaZulu-Natal in Suid-Afrika, waar sy pa diens aanvaar as ’n wildbewaarder en hy sy kinderjare in die natuurreservate deurbring. Op agtjarige ouderdom verhuis die gesin na Durban, waar sy pa ’n besigheid begin. Sy pa het egter min sukses in die sakewêreld en die gesin moet dus gedurig verhuis, van die een huurhuis en woonstel na die ander.

Tussen die ouderdom van tien en twaalf jaar ondergaan hy sy skoolopleiding by die Drakensberg Seunskoor Musiekskool in die Drakensberge, waarna hy matrikuleer aan die Hoërskool Port Natal in Durban. Sy huistaal was eweveel Engels as Afrikaans, asook Swahili in Kenia. Die onderrigtaal was in die Natalse Middellande hoofsaaklik Engels toe sy pa as wildwagter aangestel is. Hy behaal 'n A in Engels, maar 'n C in Afrikaans, wat hy toeskryf aan sy voortdurende kontak met familie en vriende in Engels.

Hierna doen hy sy verpligte militêre diensplig en doen diens as offisier in Angola. Nadat hy sy diensplig voltooi het, het hy nie genoeg geld om universiteit toe te gaan nie en werk vir ’n jaar as verkoper om geld te spaar. Vanaf 1985 sit hy sy studie aan die Universiteit van Stellenbosch voort. Hier raak hy as spioen vir die veiligheidspolisie (wat sy studie help betaal) vanaf 1986 tot 1989 aktief betrokke in die linkse politiek op kampus en word voorsitter van die linksgesinde National Union of South African Students (Nusas), terwyl hy ook as lid van die universiteit se studenteraad diens doen.

Volgens eie erkenning raak hy ná sowat ’n jaar oortuig van die onregte van apartheid, maar vrees vir retribusie van die owerheid se kant en die brandmerk as ’n verraaier laat hom voortgaan met sy spioenasie. Hy wou hom aanvanklik in die regte kwalifiseer, maar behaal ’n B.A.-graad met Engels en politiek as hoofvakke, en skryf dan in vir ’n B.A. Honneurs-graad in politiek, wat hy einde 1989 behaal.

In 1989 haal hy hom groot gramskap van die universiteitsowerheid op die hals toe hy ’n groep Maties vir ’n gesprek met die ANC na Lusaka in Zambië neem. Daar is gevrees dat sy affiliasie met die Veiligheidspolisie bekendgemaak sou word, waarna teen die einde van 1989 ’n valse sluipmoordaanslag op sy lewe gereël word. Hy verlaat die universiteit hierna en bied sy dienste vir die ANC aan en werk ook vir die Institute for a Democratic Alternative for South Africa (IDASA) in die jare 1990 tot 1991. Hy is ook aanvanklik vir twee maande in ’n jaar lektor in politiek en Literatuur aan die Universiteit van Oslo in Noorweë en tree op as navorsingsgenoot en lektor vir die Instituut vir Vredestudie in Oslo.

Later aanvaar hy ’n betrekking as lektor in politiek en letterkunde aan die Vista-universiteit. Hy studeer vir ’n Meestersgraad in internasionale vredestudies aan die Universiteit van Notre Dame in Indiana in die Verenigde State van Amerika, wat hy in 1993 behaal. In Julie 1996 openbaar hy sy spioenasie-aktiwiteite tydens sy studentejare op ’n konferensie oor die Waarheids-en-versoeningskommissie (WVK), waarna groot polemiek rondom sy persoon en sy politieke aktiwiteite losbars.

In die laat negentigerjare verhuis hy na die Verenigde State van Amerika en word dosent in Engelse letterkunde aan die Universiteit van Notre Dame in Indiana, waar hy Meestersgrade behaal in kreatiewe skryfwerk en Engelse letterkunde. Later word hy aangestel as professor in wêreldletterkunde en kreatiewe skryfwerk aan die Santa Fé Kollege in Nieu-Mexiko. In 2005 word hy bekroon met die Manuel Lujan sr.-prys vir uitnemendheid in die akademie en lering aan hierdie kollege.

Hier skryf hy ook in vir ’n doktorsgraad met ’n tesis oor "Robben Island as a Metaphor of Marginality and Dissidence", wat hy nie voltooi nie. Hy aanvaar hierna ’n pos as professor in kreatiewe skryfwerk aan Rhodes College in Memphis in die staat Tennessee in Amerika. Hy is ook betrokke by die M.A.-program aan die Universiteit van Kaapstad en die M.F.A.-program aan die Universiteit van Nieu-Mexiko. Later gee hy ook jaarliks klas in die Universiteit van die Witwatersrand se meestersprogram vir skryfkuns. Aan hierdie universiteit skryf hy in vir ’n doktorsgraad en is in Suid-Afrika met studieverlof toe hy op 27 November 2015 in Johannesburg aan ’n hartaanval oorlede is.

Mark Behr se eerste kreatiewe skryfwerk word in "Die Stellenbosse Student" gepubliseer tydens sy universiteitsjare. Op hierdie tydstip spits hy hom nog toe op die skryf van gedigte. Sy gedigte "ek skryf uit Maputo" en "vrou in ’n supermark" word deur Johann de Lange en Antjie Krog in die versamelbundel "Die dye trek die dye aan" opgeneem.

Later gaan Mark oor na prosa en die kortverhaal "Die boer en die swaan" verskyn in "Die Suid-Afrikaan" van November 1993.

Hierna volg sy opspraakwekkende debuut met "Die reuk van appels". Hierdie boek word in 1991 in Noorweë geskryf. Die oorspronklike Afrikaanse manuskripte word aanvanklik verwerp, hoewel die uitgewer tog belangstelling bly toon en die teks beïnvloed (Maresa de Beer was die proefleser). Op die rekenaar sou Behr oor en weer aan die Afrikaanse en Engelse weergawe werk. Hy het ook raad gekry van Gerrit Olivier, Antjie Krog, Annie Gagiano en André Brink. Sy Afrikaanse en Engelse weergawe was tegelyk klaar. Die Suid-Afrikaanse uitgewers het uiteindelik die Engelse manuskrip verwerp. Dit het twee jaar geduur om 'n oorsese uitgewer te kry wat bereid was om die Engelse weergawe uit te gee. Ironies genoeg sou hy sy laaste twee boeke nie in Afrikaans gepubliseer kon kry nie, omdat sy Afrikaans substandaard was, soos hy in 'n onderhoud met Andrew van der Vlies stel: "My Afrikaans, I’m told, is not up to scratch. I’ve also been told that I sound more like an English-speaking South African than an Afrikaans speaker — although I think that might come from overcompensating for my boyhood’s insecurities or from a sibilance that is sometimes the property of some of us who are a little queer."
In "Die reuk van appels" word die grootwordjare binne die apartheidsbestel uit die perspektief van die jong seun Marnus Erasmus vertel, wat nie die werklike implikasies van die politieke bestel of die ouers se sienings en gedrag begryp nie. Die volgehoue beperkte perspektief van Marnus is die boek tot groot wins, want die teks vertel oneindig meer as wat die perspektief van Marnus meedeel. So voltooi die leser se perspektief eindelik die boek, wat ’n verdoemende oordeel uitspreek oor die apartheidsbestel en die morele waardes van die magsfigure daarin. Marnus is die seun van ’n generaal wat ’n luukse lewe lei in die erfhuis in die rykmansbuurt St. James naby Kalkbaai. In die somer van 1973 ontvang die gesin ’n geheime besoek van ’n generaal uit Chili en wanneer Marnus hom afloer kry hy ’n skokkende blik agter sy ouers (en hulle generasie) se morele front. Die boek ontbloot ernstige seksuele afwyking, die politieke en militêre afwyking van die apartheidstelsel en godsdienshuigelary onder die oppervlak van ’n oënskynlik normale, gelukkige en invloedryke Afrikanergesin. Veral die indoktrinasie van valse waardes wat deur die regering en volwassenes in hierdie tyd volgehou word en neerkom op niks minder nie as geestelike geweld, word genadeloos ontmasker. Die aksie speel hoofsaaklik af in die Kaap van die sewentigerjare (wanneer Marnus die onskuldige jong seun is) en dan sowat veertien jaar later in die suide van Angola tydens die grensoorlog (wanneer Marnus ’n soldaat in die Suid-Afrikaanse Weermag is en groter perspektief op gebeure begin kry). Die C.N.A. Debuut-prys en die Eugène Marais-prys word in 1994 aan "Die reuk van appels" toegeken en dit is in dieselfde jaar op die kortlys vir die Afrikaanse M-Net-prys. Sy eie Engelse verwerking van hierdie boek, "The smell of apples", word in 1995 bekroon met die Britse Betty Trask-prys vir debuutwerk en genomineer vir die Booker Prys, terwyl dit in 1996 die Engelse M-Net-prys en in 1997 die Art Seidenbaum Award van die "Los Angeles Times" wen. Dit is ook op die kortlys vir die "Guardian" se fiksieprys en die Britse John Steinbeck-prys. In 1996 word die Engelse weergawe met die M-Net-prys bekroon. Die boek word in ten minste nege tale vertaal, waaronder Hebreeus, Engels, Chinees, Duits en Portugees, en word voorgeskryf aan verskeie universiteite oor die wêreld.

Sy tweede boek "Embrace", wat slegs in Engels verskyn, haal die kortlys vir die Encore Award in Brittanje en is in 2002 op die kortlys vir die plaaslike "Sunday Times" Literary Prize. Hierin vertel hy, ook uit die perspektief van ’n jong seun, van die toenemende bewustheid van sy homoseksuele seksualiteit in ’n wêreld waar sulke neigings veroordeel word. Die hoofkarakter (Karl de Man) vertel as volwassene van sy kinderlewe. Hy bevind hom in die Drakensberg Seunskoor, waar musiek ’n afgod is en godsdiens belangriker as die liefde. Die wroeging tussen skuldgevoelens (aangevuur deur die godsdiens) en seksuele begeerte word oortuigend uitgebeeld in hierdie roman oor ’n seun se volwassewording. Die omhelsing van die titel vind Karl in die arms van ’n onderwyser, terwyl hy weet dat hy sy ouers se omhelsing sal moet ontbeer as die waarheid uitkom. Die wisseling tussen waarheid en leuen, tussen selferkenning en selfontkenning speel dan ’n groot rol in sy ontwikkeling. Sy eie Afrikaanse vertaling van hierdie roman, "Omhelsing", word aan Quellerie voorgelê vir publikasie, maar dit word afgekeur.

In "Kings of the water" verwys die titel na ’n klompie seuns se spel in ’n plaasdam op ’n Vrystaatse kersieplaas, waar hulle ’n binneband van die meisies afneem. Die meisies se moeders neem weer die binneband (en die titel) terug. Die gay hoofkarakter Michiel is hier omdat hy van Amerika af gereis het om sy moeder se begrafnis by te woon en die aksie in die verhaal speel in ’n enkele dag af, waar die hoofkarakter se traumatiese verlede op die plaas broksgewys aan die leser bekend gemaak word. ’n Gebeurtenis tydens sy militêre diensplig veroorsaak dat Michiel ’n uitgeworpene word, omdat sy seksualiteit nie inpas by die Afrikaner se definisie van wat ’n man is nie. Sy vader verwerp hom en hy sukkel hierna met ’n swak selfbeeld. By sy terugkoms moet hy sy verswakte vader was sodat hy gereed kan wees vir die begrafnis, in ’n toneel wat van weersin af ontwikkel tot iets soortgelyks aan teerheid. Michiel vind dat hy nie onterf is nie en dat sy verhoudings in ’n nuwe Suid-Afrika nie so onherroeplik vernietig is soos hy geglo het nie, wat hom dwing om weer bestek van sy lewe op te neem. Hierdie boek is in 2010 op die kortlys vir die Universiteit van Johannesburg-prys vir Engelse kreatiewe skryfwerk.

Mark Behr se boeke word in ten minste tien tale vertaal. Van sy werk word ook in ander publikasies en formaat gepubliseer. Sy kortverhaal "Cape Town, my love" word opgeneem in die versamelbundel "A city imagined", saamgestel deur Stephen Watson. In 2006 word "Socrates, Miss Celie and Me" gepubliseer in "Gesprek sonder grense: Johan Degenaar word 80". Die joernaal "The Truth about the Fact" publiseer "People like us", wat ’n uittreksel is van die lesing "A Tale of Two Towers: Language, Terrorism and Another Moment in History", wat hy in 2003 aan die Wilfrid Laurier Universiteit in Kanada gelewer het. In 2009 word sy kortverhaal "Boy" opgeneem in die internasionale versamelbundel "Between two men" en bespreek hy Alice Walker se "The color purple" se invloed op sy eie politieke en sielkundige ontwikkeling in "Fifty gay and lesbian books everyone must read". Ten tye van sy dood was hy besig met die skryf van sy memoirs.





</doc>
<doc id="105249" url="https://af.wikipedia.org/wiki?curid=105249" title="Blougrys">
Blougrys

Blougrys is 'n medium blouerige grys kleur. 'n Ander naam vir die kleur in Engels is "livid"; afgelei van die Latynse kleurterm "lividus", wat verwys na 'n "dowwe loodblou" kleur.


</doc>
<doc id="105252" url="https://af.wikipedia.org/wiki?curid=105252" title="Gereformeerde kerk Biermanskool">
Gereformeerde kerk Biermanskool

Die Gereformeerde kerk Biermanskool was ’n Gereformeerde gemeente in Namibië, maar het die GKSA in 2016 verlaat. Die gemeente het die onderskeiding gehad dat sy kerkgebou die oudste Gereformeerde kerk was wat steeds in Namibië in gebruik was. 

Biermanskool is in 1955 as die Gereformeerde kerk Vanjaarsveld gestig, waarskynlik so genoem na ds. H.S. van Jaarsveld, wat die eerste Gereformeerde kerke in 1930 in Suidwes-Afrika gestig het. In 1961 is die naam verander na Outjo-Wes, maar in 1985 kom ’n tweede naamsverandering, toe die gemeente Biermanskool word. Die gemeente se kerkgebou staan op die plaas Urumube in die distrik Kamanjab. (Op laasegenoemde dorp het van 1969 tot 1977 die Gereformeerde kerk Kamanjab bestaan, maar veel oor sy ontstaan en geskiedenis is nie meer bekend nie.) Op hierdie plaas het ’n selfonderhoudende skool ontstaan wie se leerders hoofsaaklik Gereformeerdes se kinders was. Die skool, en later die gemeente, is genoem na ene mnr. Bierman, die inspekteur van onderwys, hoewel ’n ander bron dit wil hê dat hy administrateur van Suidwes-Afrika was. 

Op die plaas Urumube was geen kerkgebou nie; daarom moes die Gereformeerdes, wat meestal nasate van (of enkele oorspronklike) Dorslandtrekkers was wat van 1928 tot 1930 na Suidwes-Afrika gerepatrieer is, seile span waaronder hulle eredienste kon hou. Later is die skoolkoshuis se eetsaal vir dié doel ingespan. Destyds was die plaas en omgewing net ’n wyk van die Gereformeerde kerk Outjo en het dit die naam Vanjaarsveld-wyk gekry. 

Omstreeks 1948 het bouwerk aan Vanjaarsveld-wyk se eie kerkgebou volgens die plan deur die argitek Max Ecker, ’n Duitser wat in die omgewing kom aftree het, begin. Danie Oosthuizen was voorsitter van die boukommissie. Die wyk het £230 ingesamel vir die oprigting van hul eie kerkgebou. Volgens oorlewering het ’n lidmaat dié ingesamelde geld gevat en beeste gekoop en ’n windpomp vir homself laat oprig. Hy is toe gedwing om die hele gebou, wat in 1949 voltooi is, uit sy eie sak te laat oprig. Ds. J.W.J. van Ryssen het die ingebruikneming van die kerk in Februarie 1949 waargeneem. Hy was leraar van die Gereformeerde kerk Outjo van 1949 tot 1953. 

In die Gereformeerde Kerk se eeufeesjaar (1959) het die gemeente Vanjaarsveld 91 belydende lidmate gehad. Einde 1997 was dit net 25, maar teen einde 2014 het dit toegeneem tot 45. Biermanskool het sedert 2008 saam met Outjo, Aranos, Otjiwarongo, Namib-Kus en Khomas-Hoogland onder die Klassis Waterberg geressorteer, terwyl die ander 12 Namibiese gemeentes die Klassis Etosha vorm. In 2016 het al die Namibiese kerke in Klassis Waterberg, behalwe Otjiwarongo wat na Etosha teruggekeer het, die GKSA verlaat.




</doc>
<doc id="105254" url="https://af.wikipedia.org/wiki?curid=105254" title="Boom van Samespreking">
Boom van Samespreking

Die Boom van Samespreking (ook bekend as die “Boom van Sameswering”) is 'n olienhoutboom op die plaas Onze Rust in die omgewing van Bloemfontein.

Hierdie plaas was voorheen die eiendom van pres. M.T. Steyn, die laaste Staatspresident van die Oranje-Vrystaat. Gesprekke met vriende en besoekers en beraadslagings met lede van die regering van die Republiek van die Oranje-Vrystaat het dikwels in die opelug in die skadu van hierdie boom plaasgevind. Ook nog na die Tweede Vryheidsoorlog, nadat Steyn uit Europa teruggekeer het, het hy vanuit Onze Rust as leier en raadgewer vir die Afrikanervolk opgetree het.

Die groot simmetriese boom, is ongeveer 400 m reg wes van die woning geleë. Hier het die President ook dikwels persoonlike rus en vrede gaan soek.

Die boom is in 1950 tot gedenkwaardigheid verklaar.



</doc>
<doc id="105255" url="https://af.wikipedia.org/wiki?curid=105255" title="M.T. Steyn-gedenktekens">
M.T. Steyn-gedenktekens

Daar is verskeie monumente en ander gedenktekens vir pres. M.T. Steyn in Suid-Afrika en Nederland.

Steyn het van 1877 tot 1879 in die Nederlandse stad Deventer gewoon om hom voor te berei vir die toelatingseksamen tot die Universiteit Leiden. As eerbetoon aan die president het belangegroepe in Nederland die beeldhouer Antoine (Toon) Dupuis opdrag gegee om 'n standbeeld van Steyn te maak. Dit beeld Steyn uit waar hy op 'n koppie staan met 'n bandelier oor sy skouer. Die stadsraad van Deventer het gesorg vir die sentrale staanplek naby die stasie sowel as die voetstuk wat 'n Suid-Afrikaanse koppie voorstel. Gladys Steyn, die president se dogter, het die beeld op 6 Julie 1922 onthul.

'n Lewensgroot standbeeld van pres. M.T. Steyn staan voor die hoofgebou van die Universiteit van die Vrystaat in Bloemfontein. Die president het sy regterhand halfpad oor sy bors en enkele vingers uitgestrek. Die beeldhouer was Anton van Wouw en dit is in 1929 opgerig op versoek van die Afrikaanse Studentebond en onthul deur die weduwee van die president.

Die President Steynbank in die Nederlandse Nasionale Park De Hoge Veluwe by Otterlo dateer uit die 1924. Dit is vervaardig uit sandsteen na 'n ontwerp deur die Vlaamse argitek Henry van de Velde. Die President Steynbank word ondersteun met die President Steynpark, wat in formele styl aangelê is.

Die beeld De Raadsman (ook bekend as Die Filosoof) is in opdrag van mev. Kröller-Müller deur Joseph Mendes da Costa in 1920–1924 gemaak ter nagedagtenis aan pres. Steyn. Tot met sy dood is Steyn beskou as “siener en raadsman van sy volk”. Alhoewel dit soms so gestel word, is dit geen en ook nie bedoel om 'n afbeelding van Steyn te wees nie. Die beeld staan in die park van die Kröller-Müller Museum by Otterlo. Die tuin rondom die beeld en die bybehorende bank staan bekend as die meditasietuin.

Op die voetstuk van die Christiaan de Wet-standbeeld wat in De Hoge Veluwe by Otterlo staan, word pres. Steyn sowel as pres. Paul Kruger uitgebeeld.

'n Borsbeeld van Steyn deur die Friese beeldhouer Pier Pander staan in die museum in Leeuwarden. In die Oorlogsmuseum in Bloemfontein staan 'n borsbeeld in brons deur Anton van Wouw. Ook in die Groenewaldsaal van die Oranje Meisieskool in Bloemfontein is daar 'n borsbeeld van Steyn.

Net suidoos van Winburg is daar 'n Voortrekkermonument en die plaas Rietfontein. Op hierdie plaas staan 'n eenvoudige huisie waarin Steyn gebore is. Hierdie geboutjie is nie net van geskiedkundige, maar ook van argitektoniese belang. Dit is in 1952 tot gedenkwaardigheid verklaar.

Steyn en sy vrou is aan die voet van die suil van die Nasionale Vrouemonument begrawe. 'n Eenvoudige koperplaat met die onderstaande bewoording dui hul grafte aan:




</doc>
<doc id="105257" url="https://af.wikipedia.org/wiki?curid=105257" title="Onze Rust">
Onze Rust

Onze Rust was die plaas van president MT Steyn, die laaste Staatspresident van die Oranje-Vrystaat. Dit is ongeveer 22 km ten suide van Bloemfontein geleë. Na die Tweede Vryheidsoorlog was dit veral van hier dat hy as leier en raadgewer vir die Afrikanervolk opgetree het.

Die “Boom van Samespreking”, ’n groot simmetriese olienhoutboom, is ongeveer 400 m reg wes van die woning geleë en baie van die belangrike en deurslaggewende samesprekings het in die skaduwee van hierdie boom plaasgevind. Hier het die President ook dikwels persoonlike rus en vrede gaan soek.

President Steyn het die plaas in 1896 gekoop en dit Onze Rust gedoop. Gedurende sy ampstyd as Staatspresident en die Tweede Vryheidsoorlog het hy nie op die plaas gewoon nie, maar na sy terugkeer uit Europa in 1905 het president Steyn hom op Onze Rust gevestig.

Na die oorlog het president Steyn met sy gesin na Europa vertrek om daar mediese behandeling vir sy senuverlamming te ontvang. Terwyl die Steyn-gesin in Europa was, het die idee by die Afrikanervolk ontstaan om die huis op Onze Rust te vergroot. ’n Ingenome president Steyn het versoek dat net werklose Vrystaters aan die huis moet werk. Geen duur materiaal is vir die aanbouery gebruik nie. Die mure is met rousteen en klip gebou en was lank ongepleister. Die houtwerk is van dennehout.

Die nuwe huis, met sy groot voorstoep, waar president Steyn dikwels saam met besoekende staatsmanne ontspan het, was ruim en groot. Onze Rust het die hoofkwartier van president Steyn geword en het vir almal oopgestaan. Hulle het baie besoekers ontvang.

Ná president Steyn se dood, in 1916, het sy vrou die huis nog veertig jaar lank bewoon.

President Steyn se kleinseun, regter MT Steyn het ’n paar veranderinge aangebring – so is daar byvoorbeeld vensters ingekap vir meer lig en van die meubels en gebruiksvoorwerpe op Onze Rust is latere aankope.

Die statige ou opstal in die koelte van die reusebome wat dit omring, lyk nog in ’n groot mate soos wat dit in die tyd van president Steyn daar uitgesien het en die laning granaat- en appelkoosbome wat deur die President self geplant is, is ook nog daar.

Die mure is behang met familieportrette en foto’s van vriende. Die badkamer het nog 'n ou ligroos bad wat spesiaal vir president Steyn ingesit is na sy siekte; die slaapkamers het hemelbeddens en pragtige outydse lampe; die Victoriaanse sitkamer bevat mooi familie-erfstukke. In die kombuis is ’n rak waarop baie van mevrou Rachel Steyn se koekblikke en kombuisgereedskap staan.

Die historiese studeerkamer is grootliks behou soos wat dit in president Steyn se dae daar uitgesien het. Die groot ou leer-leesstoel of invalidestoel, wat deur die verlamde president gebruik is, is nog daar.

’n Foto van Rachel Isabella Steyn hang op die ereplek bokant die kaggel. Daar is ook foto’s van die Vrystaatse presidente en van ander leiers, soos generaal De la Rey en Paul Kruger. Regter Steyn vertel dat president Steyn die foto van Sarel Cilliers opsetlik tussen die foto’s van generaals Hertzog en Botha opgehang het, “sodat ’n godsman die vrede kan bewaar”.




</doc>
<doc id="105266" url="https://af.wikipedia.org/wiki?curid=105266" title="Gereformeerde kerk Keetmanshoop">
Gereformeerde kerk Keetmanshoop

Die Gereformeerde kerk Keetmanshoop is ’n gemeente van die Gereformeerde Kerk in die suide van Namibië met sy middelpunt op die dorp Keetmanshoop, maar die gemeentegrense sluit ook die dorpies Aroab, Aus, Bethanie, Koës, Lüderitz en Rosh Pinah in. Omdat die gemeente in kombinasie met Mariental is, is ds. Johan Dunn, Keetmanshoop se huidige (2017) leraar, ook verantwoordelik vir die bediening van lidmate op Mariental, Kalkrand, Maltahöhe, Stampriet en Gochas. Saam met Keetmanshoop vorm dit 'n reusegebied, nagenoeg so groot soos die Verenigde Koninkryk. Die afstand van Lüderitz na Stampriet is byvoorbeeld meer as 500 km en selfs net tussen die twee hoofdorpe, Keetmanshoop en Mariental, is dit 230 km.

Die Gereformeerde kerk Keetmanshoop is in 1936 as slegs die vyfde Gereformeerde kerk in Suidwes-Afrika gestig nadat die eerste drie, Gobabis, Outjo en Aranos, almal kort ná mekaar in 1930 tot stand gekom het vanweë die repatriasie van amper 2 000 Angola-Afrikaners, meestal Gereformeerde lidmate, tussen 1928 en 1930. Die Gereformeerde kerk Bitterwater in die distrik Windhoek is in 1935 gestig, maar het in 1964 ontbind sodat Keetmanshoop sedertdien die vierde oudste Gereformeerde kerk in die land is. Keetmanshoop se stigting was die eerste wat nie regstreeks uit die repatriasie voortgespruit het nie, want die meeste lidmate was intrekkers uit die Kaapprovinsie en Transvaal wat hulle in die omgewing van Keetmanshoop, Mariental en Karasburg gevestig het.

Die NG Kerk het Keetmanshoop se eerste Gereformeerde kerkgebou, waarin die gemeente van 1951 tot 2001 byeengekom het, in 1920 aangekoop as die eerste kerkgebou van die NG Kerk in Suidwes-Afrika. Dit was in wese ’n saal wat al omstreeks 1896 gebruik is as ’n werkplek vir die wamakersbedryf van ene Krabbenhoft. Later het dit behoort aan Karel Johann Kakob Ehret en Franz August Steguweit en is die firma skilders en kunshandelaars Ehret, Frey en Kie daarin gehuisves.

In 1920 het die wykskerkraad van Keetmanshoop die gebou gekoop vir £3 000. Die NG gemeente Keetmanshoop sou eers in 1924 van die NG gemeente Mariental (gestig in 1898, toe nog bekend as Gibeon) afstig. Voor die wyksgemeente die kerk in gebruik kon neem, moes eers seker veranderings aangebring waarvoor onder andere Val Wurth en Metje & Ziegler getender het. Wie eindelik die werk gedoen het, het vergete geraak. Banke vir die kerkgebou is van Gebroeders Kappelhoff op Lüderitz aangekoop.

Ná die stigting van die NG gemeente Keetmanshoop het die kerkraad op 8 Junie 1925 besluit om die saalkerk met 30 voet te vergroot. Hiervoor is wyd gekollekteer, selfs tot in Natal toe die predikant, ds. H.J. Potgieter, daar met vakansie was. Selfs die NG gemeente Vryheid in die noorde van Natal het bygedra. Die herboude kerk is op 20 en 21 Februarie 1926 in gebruik geneem. Later is ’n galery aangebring. Nadat die nuwe kerk in 1945 opgerig is as die eerste Afrikaanse toringkerk in Suidwes, het die saalkerk as kerksaal gedien, wat die kerkraad ook aan die Gereformeerde kerk beskikbaar gestel het vir hul eredienste.

Op 10 Junie 1950 het die NG kerkraad besluit dat die gebou verkoop kon word, verkieslik aan die plaaslike Gereformeerde kerk. Op 16 September 1950 het die Gereformeerde kerkraad, ná ’n gemeentevergadering, besluit om die gebou teen £2 800 aan te koop, ’n winskoop gegewe die koopprys van £3 000 in 1920 en die verbeterings wat intussen aangebring is. Die oordrag het op 21 Julie 1951 geskied.

Dié gebou het die Gereformeerde kerk Keetmanshoop tot in 2001 gebruik. Tydens ds. H.A. Louw se bediening in die 1950’s is dit mooi en smaakvol opgeknap en tydens ds. D.F. Coetzee se bediening in die 1980’s is ’n moederskamer ingerig. In 2001 het die kerkraad dit verkoop vir N$330 000 (R330 000) en daarna is dit weer vir sakedoeleindes gebruik.

Die huidige (2017) kerkgebou van die Gereformeerde kerk Keetmanshoop, wat die kerkraad in 2001 aangekoop het, was ook voorheen ’n NG kerkgebou en wel die kerk van die NG gemeente Keetmanshoop-Noord, wat in 1958 van die NG moedergemeente afgestig, maar omstreeks 2000 weer by dié gemeente ingelyf is weens die vermindering van die lidmaattal van albei gemeentes. Dis in die 1970’s opgerig in die tentstyl (kappiekerk) na die ontwerp van die argitek J. Anthonie Smith. Die bouaannemer was K.W. Wurth en die oprigting het R98 890 gekos. Die hoeksteen is op 18 Augustus 1972 gelê en die plegtige inwyding was op 22 en 23 Februarie 1975.

Dié kerk se orrel kom uit die ou NG kerk op Wolseley, ook ’n ontwerp van Smith, wat sodanig in die aardbewing van 29 September 1969 beskadig is dat die gebou gesloop moes word. Die gemeente het toe die orrel vir R3 000 aan die NG gemeente Keetmanshoop-Noord verkoop en ’n nuwe kerkgebou, weer Smith se ontwerp, laat oprig met ’n nuwe orrel. Die firma Cooper, Gill & Tomkins van Kaapstad het die ou orrel herbou en gemoderniseer teen sowat R10 000.

Met die inlywing van Keetmanshoop-Noord by die NG moedergemeente, het die verenigde gemeente weer, soos in 1950, ’n kerkgebou aan die Gereformeerde kerk gebied, dié keer teen die billike prys van N$300 000 (R300 000), minder as wat die Gereformeerde kerk vir hul ou kerk gekry het. Dié kerkgebou is feestelik op 17 en 18 November 2001 deur die Gereformeerde kerk in gebruik geneem.

Mariental en Karasburg het albei in 1966 van Keetmanshoop afgestig. Karasburg was van 1979 tot 2006 in kombinasie met Keetmanshoop en Mariental sedertdien.





</doc>
<doc id="105270" url="https://af.wikipedia.org/wiki?curid=105270" title="Gereformeerde kerk Mariental">
Gereformeerde kerk Mariental

Die Gereformeerde kerk Mariental is ’n gemeente van die Gereformeerde Kerke in Namibië met sy setel op die dorp Mariental, maar die gemeentegrense sluit ook die dorpe Kalkrand, Maltahöhe, Stampriet en Gochas in. Die gemeente is in 1966 gestig, in dieselfde jaar as Karasburg, en dit is tans (2015) die elfde oudste Gereformeerde gemeente in die land.

Aanvanklik was die suide van die destydse Suidwes-Afrika yl bevolk en het die distrikte Mariental en Karasburg onder Keetmanshoop, die hoofdorp van die suide, geval. Op 27 Februarie 1932 is die wyk Keetmanshoop gestig onder leiding van ds. H.F.V. Kruger, en op 28 Junie 1936 het Keetmanshoop 'n volwaardige gemeente geword, die Gereformeerde kerk Keetmanshoop. Op 25 Maart 1950 is ds. D.C.S. van der Merwe, wat op Windhoek gewoon het, as predikant ook vir die suide van die land ontvang. So het hy dan in 'n klaskamer van die laerskool op Mariental kom dienste hou vir die lidmate van die omgewing. 

Op 'n gemeentevergadering op Mariental op 25 Mei 1963 is besluit om geld in te samel om 'n eie kerkgebou te laat bou. Die munisipaliteit is genader en hulle het twee groot erwe aan die Gereformeerde kerk geskenk. 'n Boukommissie is gekies, by name broers Pieter van Vuuren (voorsitter), Boy de Waal, Z.P. Venter en P.J. Nel en susters H.C. Venter, C. Viljoen, C. Visser en J. Horn, asook ds. Benoni van der Walt, Keetmanshoop se predikant van 1963 tot 1969. 

Met talle verkopings, kollektelyste en die opbrengs van 'n eie skaapboerdery kon die droom verwesenlik word. Die boukommissie het besluit om die oorspronklike grondplan van die kerkgebou van Karasburg met enkele wysigings oor te neem. J. Notzen is as bouaannemer aangestel en sou die gebou oprig teen ’n koste van R8 500. Die kerk het eindelik R13 000 gekos, wat kerkbanke met 120 sitplekke, twee Nagmaaltafels en 20 stoele ingesluit het. By voltooiing was alles reeds afbetaal. Jasper Visser het die preekstoel gemaak asook die houtdeure wat inbrekers later lelik beskadig het. 

'n Lidmaat het die oorspronklike kandelaar bokant die preekstoel gemaak van ’n Cobra-politoerblik wat met 'n hondeketting uit die dak vasgemaak is. Dis later vervang nadat dit ’n nuwe lidmaat gehinder het. Op die hoeksteen is die wapen van die Gereformeerde Kerk gegraveer asook die woorde van Psalm 24:10: “Wie is dan tog die Erekoning? Die Here van die leërskare — Hy is die Erekoning!” Agter die hoeksteen is in 'n houer dokumente vasgemessel met die name van die boukommissielede, die kontrakteur en gegewens van die geldinsamelinggeldsinsameling, asook die name van die kerkraadslede. 

Eindelik het die groot dag aangebreek met die ingebruikneming op Saterdag 28 November 1964. Vroeg in die 21ste eeu is die kerkgebou aan die westekant ietwat verander. Die moederskamer is in 'n kantoor omskep toe 'n saal asook 'n woonstel vir die predikant later langs die kerk gebou is.





</doc>
<doc id="105272" url="https://af.wikipedia.org/wiki?curid=105272" title="Gereformeerde kerk Karasburg">
Gereformeerde kerk Karasburg

Die Gereformeerde kerk Karasburg is die mees suidelike gemeente van die Gereformeerde Kerke in Namibië en ook die kleinste met einde 2014 net 12 belydende en twee dooplidmate. Buiten die hoofdorp, Karasburg, sluit die gemeente ook plekke soos Ariamsvlei, Grünau, Noordoewer, Oranjemund en Warmbad in Namibië, en Alexanderbaai, Port Nolloth en Springbok in Suid-Afrika in.

Gereformeerde lidmate in die suide van Suidwes-Afrika het van 1936 af op Keetmanshoop vergader waar die Gereformeerde kerk Keetmanshoop op 28 Junie 1936 gestig is. Karasburg het in 1955 'n wyk van die Gereformeerde kerk Keetmanshoop geword, dieselfde jaar waarin drie nuwe gemeentes in Suidwes gestig is, naamlik Tsumeb, Otjiwarongo en Vanjaarsveld. In 1966 het Karasburg 'n selfstandige gemeente geword, dieselfde jaar as Mariental, ook ’n dogtergemeente van Keetmanshoop.
In die laat vyftigerjare het die gemeente aan huis van Baartjie Viviers, 'n lidmaat van die NG gemeente Karasburg vergader. Dié huis was van 1943 tot 1952 'n skoollosieshuis vir plaaskinders. Daar was ’n groot vertrek wat as slaapkamer vir seuns gedien het en wat van 1955 af ingerig is vir kerkdienste. Stoele moes voor en ná elke diens aangery word, wat nie bevorderlik vir gemeentegroei was nie. 

Gevolglik is ’n gemeentevergadering in 1959 onder voorsitterskap van ds. H.A. Louw van Keetmanshoop gehou waarop besluit is om 'n eie kerkgebou te bekom. Oudl. J. Landsberg het op dié vergadering £500 aangebied en belowe die res kom later. Met hierdie bydrae is die boufonds geopen, en in 1961 is die kerkgebou (met eie kerkbanke) in gebruik geneem. Gegewe die geskiedenis van stoele aanry, was die bate van eie kerkbanke ’n groot gebeurtenis vir die lidmate. Die kerkklok was 'n geskenk van Johannes von Moltke, LV vir die kiesafdeling Karas. Omdat die kerkgebou langs die seunskoshuis geleë was, was dit vir skoolseuns 'n versoeking om die klok om middernag te lui. Weens dié kattekwaad het die kerkraad weldra besluit om die klok stil te maak. 

Karasburg is vroeg in die 21ste eeu erg geraak deur die wegtrek van lidmate. Van sowat 50 belydende lede omstreeks 1997 het hulle afgeneem tot 15 in 2008 en 12 einde 2014. Nadat die gemeente dekades lank in kombinasie met Keetmanshoop was, het die gemeente oorgegaan tot ’n bedieningsooreenkoms met Upington. 





</doc>
<doc id="105279" url="https://af.wikipedia.org/wiki?curid=105279" title="Asiatiese Suid-Afrikaners">
Asiatiese Suid-Afrikaners

Asiatiese Suid-Afrikaners bevat die mense en volke van Asiatiese afkoms wat tans in Suid-Afrika woon. Dit verwys hoofsaaklik na Asiatiese Indiërs maar dit is moontlik dat die term ook na die Iranse-gemeenskap of die klein Chinese-bevolking van Suid-Afrika verwys.

Die Nederlanders wat nedersettings in die Kaap van Goeie Hoop gestig het, het slawe van Indië (hoofsaaklik van die Bengale) gevat. Dit is wel-bekend dat die Nederlanders 'n goeie verhouding met die Moslem-regeerders van Indië gehad het. Baie lede van hierdie slaafbevolking is ook as Kleurlinge en Kaapse Maleiers geklassifiseer. Dis ook moontlik dat party van die blanke Afrikaners ook van Bengaalse afkoms is – Die voormalige staatspresident van Suid-Afrika, Frederik Willem de Klerk, het selfs verklaar dat jy 'n Bengaalse voorouer met die naam "Diana van Bengale" gehad het.

Die meerderheid van die Suid-Afrikaanse Indiërbevolking bevat die afstammelinge van kontrakarbeiders wat deur die Britte gekontrakteer was om op die suikerrietplantasies van Natal te werk. Dié kontrakarbeiders het hoofsaakelik van die Suidelike state van Indië (Madras, ens.) gekom.

Die res van die Suid-Afrikaanse Indiërbevolking is vrywillige entrepreneurs wat hoofsaaklik Moslems van die Indiese staat Gujarat (Memons en Surtis) was. Daar is ook minderhede van Moslem Oerdoe-sprekende entrepreneurs van Uttar Pradesh wat na Suid-Afrika geëmigreer het. Hulle, saam met die Kaapse Maleierbevolking het 'n belangrike rol in die vestiging van die Islam in Suid-Afrika gespeel.

In die ou Suid-Afrika is in verskeie opsigte teen Indiërs gediskrimineer.

Volgens die Groepsgebiedewet, is Indiërs na spesiale Indiërtownships verskuif waar hulle beweging beperk is. Hulle is onder andere toegang tot die hele Oranje-Vrystaat verbied.

Tydens die P. W. Botha-administrasie het Indiërs parlementêre verteenwoordiging in die driekamerparlement verkry.

Baie Indiërs het 'n belangrike rol in die stryd teen apartheid gespeel en beklee deesdae invloedryke poste in die regerende African National Congress-party. Amichand Rajbansi, die politikus wat die Indiërbevolking in die P. W. Botha-administrasie se driekamerparlement verteenwoordig het, het die Minority Front gestig. Maar na Rajbansi se afsterwe het sy party se ondersteuners vinnig gekwyn.

Alle Asiatiese Suid-Afrikaners kwalifiseer vir Swart Ekonomiese Bemagtiging, maar daar is nog steeds kommer dat hulle nie genoegsame voordeel daaruit trek nie.


</doc>
<doc id="105281" url="https://af.wikipedia.org/wiki?curid=105281" title="Microsoft PowerPoint">
Microsoft PowerPoint

Microsoft PowerPoint is 'n rekenaarpakket wat ontwikkel is om grafiese aanbiedings te maak. Dit voorsien gereedskap aan die gebruiker om professionele aanbiedings te doen. Dit verskaf onder andere woordverwerking, beklemtoning, teken en grafiese vermoë en aanbiedingbestuursgereedskap. Powerpoint word besit deur Microsoft.



</doc>
<doc id="105283" url="https://af.wikipedia.org/wiki?curid=105283" title="Gereformeerde kerk Windhoek-Suid">
Gereformeerde kerk Windhoek-Suid

Die Gereformeerde kerk Windhoek-Suid is die tweede oudste van die drie Gereformeerde gemeentes in die Namibiese hoofstad, Windhoek, en wat belydende lidmate betref, die grootste in die land.

Windhoek-Suid het op 22 Oktober 1988 van die moedergemeente Windhoek afgestig en as bruidskat ’n erf by Schlettweinstraat 64, Pionierspark, ontvang. Aanvanklik is eredienste in die groot en luukse saal van die Windhoekse Onderwyskollege gehou. Toe die kollege met die land se onafhanklikwording in Maart 1990 deel word van die Universiteit van Namibië, het die gemeente na die Hoër Tegniese Skool se saal verhuis. 

Onder die aansporing van oudl. Sias Swart het die gemeente besluit dit het tyd geword om hul eie kerkgebou op te rig. Die kerkraad het beplan vir ’n meerdoelige kerksentrum wat sewe dae per week gebruik kon word en met sitplek vir 700 mense, ’n moederskamer en kombuis. Die argitek was Theo Heesakkers. Vanweë die skuins ligging van die erf, kon vyf katkisasielokale en ’n eenslaapkamerwoonstel onder die saal ingepas word. In dié katkisasielokale het die Windhoek Afrikaanse Privaatskool in Maart 1995 begin. In September 1997 het die skool verhuis na sy bestaande perseel, wat ’n sakeman en vriend van die skool by die NG Kerk gekoop het.

Die Deo Gloria-sentrum se hoeksteen is in Oktober 1993 gelê en ’n jaar later is dit in gebruik geneem. ’n Tweedehandse orrel is gekoop en los stoele is gebruik. Banke is juis nie aangebring nie omdat die sentrum meerdoelig moet wees. 

Windhoek-Suid is lank reeds die grootste Gereformeerde kerk in Namibië. Min of meer binne die Gereformeerde kerk Windhoek se gemeentegrense val vier NG gemeentes, naamlik Windhoek, Windhoek-Oos, Windhoek-Wes en Windhoek-Eros. Dié Gereformeerde kerk het einde 2014 182 belydende lidmate gehad, en die vier NG gemeentes saam 3 491 vir ’n verhouding van 1:19. Windhoek-Suid het einde 2014 331 belydende lidmate gehad en die drie NG gemeentes wat min of meer binne sy grense val, naamlik Academia, Pionierspark en Suiderhof, altesaam 2 304, vir ’n verhouding van 1:7. ’n Jaar vantevore was dit 1:9, maar Pionierspark en Suiderhof het, volgens die statistiek in die NG Kerk se "Jaarboek", binne ’n jaar meer as 900 belydende lidmate verloor.





</doc>
<doc id="105284" url="https://af.wikipedia.org/wiki?curid=105284" title="Gereformeerde kerk Windhoek">
Gereformeerde kerk Windhoek

Die Gereformeerde kerk Windhoek is die oudste van die drie Gereformeerde gemeentes in die Namibiese hoofstad, Windhoek.

Die Gereformeerde kerk Windhoek was met sy stigting in 1937 die sesde gemeente in die destydse Suidwes-Afrika. In die distrik Windhoek, naby aan die dorpie Dordabis, het van 1935 af ook nog die gemeente Bitterwater bestaan, maar hy het in 1964 ontbind nadat daar vyf jaar vantevore reeds net 14 belydende en 13 dooplidmate was. Windhoek is dus die vyfde oudste Gereformeerde gemeente wat nog bestaan. Ook in die NG Kerk is sy Windhoekse gemeente die vyfde oudste. Dis ook die geval in die Hervormde Kerk, hoewel die Hervormde gemeente Windhoek eers op 25 November 1950 gestig is, 21 jaar ná die plaaslike NG gemeente en 13 jaar ná die Gereformeerde.

Aanvanklik het die lidmate op Windhoek op verskeie plekke eredienste gehou, onder meer in huise en sale. In 1952 het die gemeente eindelik sy eie kerkgebou opgerig. Omdat dié hoekige gebou met sy plat dak se buitemure plek-plek enkelstene vertoon wat uitstaan en dit nie geverf was soos die mure nie, het die gebou die bynaam Rosyntjiebroodkerk gekry.

Op 10 September 1977 het die Gereformeerde kerk Windhoek sy nuwe, ruim kerkgebou in gebruik geneem. Dié gebou van bruin bakstene kyk oor die hoofstad uit en is geleë op die hoek van Luther- en Liliencronstraat, Eros. Die argitek was Tinus du Plessis en Michiel Prinsloo, destyds die oudste Angola-Afrikaner, het die deur oopgesluit. ’n "Skatkis" van marmer is in die voorportaal geplaas vir kerkbydraes. Eers is vir ’n spesiaal ontwerpte orrel voorsiening gemaak, maar omdat die boukoste te hoog was, moes die gemeente ’n kleiner orrel aankoop. Die laaste fase van die kerkgebou is op 2 November 2002 afgehandel toe die korbeelklip in plek gelê is.





</doc>
<doc id="105285" url="https://af.wikipedia.org/wiki?curid=105285" title="Gereformeerde kerk Okahandja">
Gereformeerde kerk Okahandja

Die Gereformeerde kerk Okahandja is ’n Gereformeerde gemeente op die Namibiese dorp Okahandja. Dit is tans (2015) die 13de oudste gemeente van die Gereformeerde Kerk in Namibië. 

Okahandja is in werklikheid die jongste van drie Gereformeerde kerke wat met die jare gestig is binne die huidige gemeentegrense wat, buiten die gelyknamige distrik, ook die distrikte Usakos, Karibib, en Omaruru insluit. Die Gereformeerde kerk Usakos is in 1953 gestig, maar het in 1960 ontbind nadat die afstigting van die Gereformeerde kerk Walvisbaai in 1956 dié gemeente se selfstandige voortbestaan onmoontlik gemaak het. En op Omaruru en Karibib het van 1972 tot 1982 ’n gemeente Erongo bestaan het.

Die huidige Gereformeerde kerk Okahandja het ontstaan as ’n wyk van Windhoek, sowat 70 km suid van hier, toe ds. A.G.C. Yssel in die laat 1960's en vroeë 1970's Doppers in die omgewing uitgesnuffel en hulle saamgesnoer het in ’n wyk van sy gemeente, waar hy gestaan het van 1968 tot sy aftrede in 1988. Een maal per maand het die Windhoekse kerk vir dienste op Okahandja gesorg.

Reeds in 1974 was dit moontlik vir die wyk om met Windhoek se hulp die ou kerkgebou van die NG gemeente Okahandja (gestig in 1946) vir R28 000 te koop. Die wyk kon die skuld grootliks self delg en die uitstaande saldo het as bruidskat gekom. Hierdie gebou is vir die eerste keer op 20 Julie 1929 in gebruik geneem deur die NG Kerk toe administrateur A.J. Werth as hoofspreker opgetree het. Die teks op die gedenksteen is Ps. 99:2. Op 18 September 1976 het die Gereformeerde Kerk die gebou amptelik in gebruik geneem toe oudl. Mostert, wat in 1946 in dieselfde gebou gedoop is, die gedenksteen onthul het. Die teksvers op die steen is Ps. 105:4.

Die volgende stap was afstigting en wel op 14 Oktober 1978, toe Okahandja in kombinasie gegaan het met die moedergemeente. Die gemeente het einde 2001 82 belydende lidmate gehad, maar teen einde 2014 het dit tot 163 toegeneem nadat dit einde 2012 by 174 gaan draai het. 'n Moontlike verklaring vir dié toeneming sedert 2001 is dat reeds in 2012 sowat 600 mense daagliks tussen Okahandja en Windhoek gependel het omdat die huispryse in die hoofstad vir baie onbekostigbaar geword het.





</doc>
<doc id="105286" url="https://af.wikipedia.org/wiki?curid=105286" title="Gereformeerde kerk Grootfontein">
Gereformeerde kerk Grootfontein

Die Gereformeerde kerk Grootfontein is ’n Gereformeerde gemeente op die Namibiese dorp Grootfontein. Dis amptelik op 29 Mei 1943 gestig en het sy 75-jarige bestaan in die naweek van 26 en 27 Mei 2018 gedenk.

Ds. H.S. van Jaarsveld, na wie die Gereformeerde kerk Biermanskool oorspronklik Vanjaarsveld genoem is ter ere van sy baanbrekerswerk in Suidwes-Afrika, het as konsulent gehelp met die bediening van die Gereformeerdes in die noorde van die gebied. Onder sy leiding is Grootfontein in 1943 gestig, naas die gemeente Outjo (1930), die tweede oudste gemeente in die noorde. 

Aanvanklik het die gemeente byeengekom in die Hervormde kerkgebou, want dié kerkverband was reeds gevestig op die dorp nadat sy plaaslike gemeente op 4 September 1937 gestig is, 35 dae ná die eerste Hervormde gemeente in Suidwes, Gobabis, en 14 dae ná die tweede, Otjiwarongo. In Grootfontein se geval is die plaaslike NG gemeente (gestig in 1944) dan ook die jongste van die drie Afrikaanse Kerke. Dié Hervormde kerkgebou het die Gereformeerdes tot 1956 gebruik toe hulle hul eie kerk opgerig het.

Op 17 September 1949 het die jong Gereformeerde gemeente die plaaslike munisipaliteit skriftelik vir ’n kerkerf gevra. Op 20 Mei 1950 het die kerkraad ’n gunstige antwoord ontvang. Dié erf is geleë op die geskiedkundige plek waar die Angola-Boere, onder leiding van pres. Diederik Prinsloo, van 1885 tot 1886 in die Republiek van Upingtonia gewoon het. Al die "burgers" van dié republiek was Doppers. Twee groot wildevyebome wat in 1928 as hekpale geplant is, oorskadu die voetpaadjie.

In 1953 het die gemeente geld vir kerkbou begin insamel en £85 in die boufondsrekening inbetaal. In 1955 het die plaaslike Gereformeerde boere 5 persent van hul kalweroes aan die boufonds afgestaan. Die kerk het ’n brandyster gekry en al die beeste is gebrandmerk. Die boere het gratis weiding voorsien, die beeste onder toesig van die kerkraad verkoop en die geld in die boufondsrekening inbetaal. 

Ene Meyer, die argitek, het ’n bouplan in 1964 opgestel, wat die kerkraad dan ook goedgekeur het. ’n Boukommissie is aangestel, bestaande uit ds. E.W. Meyer, oudll. L.A. Grobler (sameroeper), N. van der Walt, P. du Toit en J.H. du Plessis. Tenders vir die oprigting van die kerkgebou is gevra en ene Harteveld van Gobabis s’n is aanvaar vir R22 000. Karel Strydom en ene Arends het die preekstoel, tafels, stoele en banke gemaak van dolfhout wat lidmate van Maroelaboom geskenk het en bykomende hout wat aangekoop is. ’n Lidmaat het later die banke oorgetrek. Ook die orrel was ’n skenking aan die kerk. 

’n Ouderling en lid van die boukommissie, Jan Harm (Boet Jannie) du Plessis (gebore 28 Julie 1921, Mombolo, Angola, en oorlede 14 Mei 1984 op Walvisbaai) se vader, Lourens Marthienus du Plessis, is op 19 Junie 1886, terwyl die Dorslandtrekkers hier in die destydse Upingtonia oorgestaan het, op die grond gebore waarop die kerk gebou is. L.M. du Plessis het teruggetrek na Angola, maar is op 16 Mei 1962 op Onkoshi, Tsumeb, oorlede.

Die kerkgebou is op 27 en 28 Februarie 1965 amptelik in gebruik geneem. ’n Lidmaat, Nelie Prinsloo, het die sleutel in ontvangs geneem en die deur oopgesluit. Prof. W.J. Snyman het die opening waargeneem en die gedenksteen onthul. 

Grootfontein is een van die opmerklike uitsonderings op die reël dat Gereformeerde Kerke in Namibië se lidmaattal in die eerste 15 jaar van die 21ste eeu betreklik bestendig gebly het, want einde 1997 was die sieletal (belydende en dooplidmate) 188, maar einde 2014 net 54. 





</doc>
<doc id="105287" url="https://af.wikipedia.org/wiki?curid=105287" title="Gereformeerde kerk Walvisbaai">
Gereformeerde kerk Walvisbaai

Die Gereformeerde kerk Walvisbaai is ’n Gereformeerde gemeente op die Namibiese dorp Walvisbaai, maar dit sluit ook die nabygeleë Swakopmund in. Die Gereformeerde kerk Hentiesbaai het in 2006 van Walvisbaai afgestig, maar Walvisbaai se leraar is ook vir Hentiesbaai verantwoordelik. Walvisbaai se sieletal was in 2015 267, min of meer gelykop verdeel tussen Walvisbaai en Swakopmund. Eredienste word elke Sondag op albei dorpe gehou.

Walvisbaai was eers ’n wyk van die Gereformeerde kerk Usakos, wat in 1953 afgestig het, waarskynlik van Windhoek. Tot 1955 is dienste op Walvisbaai in die Vrymesselaarslosie gehou en daarna in die Hofsaal, in lidmate se huis en in die Hoogenhout-skoolsaal. Die wyk het twee erwe van die munisipaliteit verkry teen £1 stuks. ’n Boufonds is gestig uit kerkgeld wat van die kerkraad van Usakos afkomstig was. Op 27 Oktober 1956 het Walvisbaai, saam met Swakopmund en Hentiesbaai, as selfstandige gemeente afgestig, met die gevolg dat so min lidmate in die gemeente Usakos oorgebly het, dit moes vier jaar later ontbind. 

In 1960 het die jong gemeente Jac H. van Zanten as argitek aangestel en J. Eisenberg as bouaannemer. In 1961 is ’n derde van die kerkgebou voltooi. Ses banke en ’n Nagmaaltafel is gemaak en 40 stoele is aangekoop. Ná geldinsameling en ’n skenking van ene ds. Bos van Nederland, is die gebou in 1970 volgens die oorspronklike plan van die argitek voltooi. Ds. Bos het ook die kanselkleed geskenk.

Die predikant van Walvisbaai is, benewens die hoofdorp en Swakopmund, ook vir lidmate van die Gereformeerde kerk Hentiesbaai verantwoordelik.

Op 8 November 2009 het die sowat honderd Gereformeerdes op Swakopmund ’n unieke kerkgebou in gebruik geneem. Die Sola Gratia-kerk is bo-op ’n plat vleuel van die plaaslike NG kerk gebou nadat die Gereformeerdes vantevore hul eredienste ná die NG lidmate se verrigtinge in dieselfde kerk moes hou. 

Prop. Hendrik Willem (Hennie) Schutte is op 15 Januarie 1995 in sy eerste gemeente, GK Walvisbaai, bevestig nadat hy in 1994 afgestudeer het. Hy is kort voor sy vertrek na Namibië met sy jeugliefde, Sandra Koorsen van Bloemfontein, getroud. Die bediening in die GK Walvisbaai is nogal uniek in soverre daar elke Sondagoggend 2 eredienste plaasvind in die 2 bedieningsareas Walvisbaai en Swakopmund. Dit vind plaas om 09:00 in Walvisbaai en om 11:00 in Swakopmund. 

Dit bring mee dat die predikant ná die erediens in Walvisbaai die 40 km na Swakopmund moet aandurf op die besige B1-roete. Hierdie pad staan ook beken as die “pad van die dood” weens die menigte motorongelukke wat daarop plaasvind.

Op Sondag 21 Mei 1995 het die erediens op Walvisbaai goed afgeloop en het die gemeentelede na die erediens soos gewoonlik ‘n koppie koffie saam met die predikantspaar geniet voordat hulle na Swakopmund vertrek vir die diens daar. 

Die gemeentekamp het pas 2 naweke gelede plaasgevind en almal was nog vol opgewondenheid oor die heerlike kamp en hoe mooi die nuwe predikantspaar by die gemeente kom inpas het en sommer vroeg-vroeg diep in die lidmate se harte kom inkruip het.

Op Sondag 21 Mei 1995 so rondom 10:25 vertrek hulle na Swakopmund en kwalik 3 km buite Walvisbaai by ‘n area bekend as “die lang draai” kom ‘n voertuig van voor en tref die motor van die Schuttes op die kant waar Sandra sit. Albei die insittendes van die ander motor is op slag dood, maar so ook Sandra.

Ds Hennie is in ‘n kritieke toestand in die plaaslike hospitaal opgeneem en word dan oorgeplaas na intensiewe sorg in Bloemfontein, waar albei sy ouers en sy skoonouers woon en waar hy etlike maande lank bly met die stadige herstel van sy beserings. 

Sandra word op 29 Mei 1995 vanuit haar ouers se gemeente, die NG Kerk Berg en Dal, deur ds. Hubrecht van Dalsen ter ruste gelê.

Nadat hy in so ‘n mate herstel het dat hy sy bedieningswerk kon voortsit, keer ds. Hennie laat in 1995 terug na Walvisbaai en bedien die gemeente met baie seën en toewyding tot in 2001, toe hy ‘n beroep na GK Pretoria-Wes aanvaar. 

In 2007 aanvaar hy ‘n beroep na GK De Aar/Strydenburg/Oranjerivier waar hy tot in 2010 arbei. Daarna bedien hy GK Noord-Oosrand van 2010 tot 2012 en sedert 2012 is hy by GK Wesrand.




</doc>
<doc id="105288" url="https://af.wikipedia.org/wiki?curid=105288" title="2015 Aboe Dhabi Grand Prix">
2015 Aboe Dhabi Grand Prix

Die 2015 Formule Een Aboe Dhabi Grand Prix het op 29 November 2015 op die Yas Marina-renbaan in Aboe Dhabi plaasgevind. Dit was die negentiende wedren van die kampioenskapseisoen en is deur Nico Rosberg in sy Mercedes gewen.


</doc>
<doc id="105289" url="https://af.wikipedia.org/wiki?curid=105289" title="Gereformeerde kerk Tsumeb">
Gereformeerde kerk Tsumeb

Die Gereformeerde kerk Tsumeb is ’n Gereformeerde gemeente op die Namibiese dorp Tsumeb, maar dit sluit ook die dorpe Oshakati (waar die plaaslike Gereformeerde gemeente net van 1988 tot 1990 bestaan het), Ruacana en Namutoni in. 

Die Gereformeerde kerk Tsumeb is op 26 Maart 1955 gestig, in dieselfde jaar as die gemeentes Otjiwarongo en Biermanskool (destyds bekend as Vanjaarsveld). Eers is eredienste in die laerskoolsaal gehou, terwyl die sportterrein benut is as kampeerplek vir kerklike aktiwiteite. In 1957 het die kerkraad ’n erf by die plaaslike myn, die Tsumeb Corporation, aangekoop vir die nominale bedrag van £1. Eredienste is in daardie stadium in die Hervormde gemeente, wat op 2 Desember 1950 gestig is, se kerkgebou gehou. Die plan van Nelspruit se kerk is as bouplan vir ’n saal/kerk voorgestel, maar die gemeente het nie toe al tot bou gekom nie. In 1960 is ’n vergadering gehou om te sluit of die gebou ’n saal of kerk sou wees, maar ’n finale besluit is nie geneem nie.

In 1962 het die gemeente weer aandag aan kerkbou gegee en J.P. van Graan, ’n myningenieur, het die plan opgestel, waarna die munisipaliteit dit goedgekeur het, maar nog twee jaar sou verloop voor die bouwerk eindelik begin het. Weens dié tydsverloop moes ’n nuwe plan opgestel en goedgekeur word. ’n Lidmaat, B. Hurter, was die argitek, terwyl Van Zyl en Schwalm as bouaannemer aangestel is.

Die gebou wat die gemeente eindelik gekry het, is ’n A-raam-tipe met ’n staalraam en lae vensters, sonder ’n toring. Nog ’n lidmaat, ene Strydom, was verantwoordelik vir die maak van die banke. Die kerkerf is in 1966 geproklameer en op 4 Maart 1967 is die kerkgebou in gebruik geneem. Op daardie dag het dit so gereën, die amptelike seremonie waartydens die deur oopgesluit sou word, kon nie plaasvind nie.

In 1978 het die gemeente besluit om die kerkgebou te vergroot. ’n Orrel, soortgelyk aan Grootfontein s’n, is uit Suid-Afrika bestel, nes die nuwe kerkbanke. Die orrel wat later afgelewer is, was tweedehands. Die kerkraad het dit aanvaar, maar daar is vergeet om die swelkas saam te stuur. Reëlings moes toe getref word om dit met ’n militêre vliegtuig tot op Grootfontein te bring. Dié eienaardige voorwerp het heelwat konsternasie onder die weermag veroorsaak omdat dit (vir hulle) na ’n Russiese militêre voorwerp gelyk het. Ná heelwat mooipraat kon die gemeente darem toe hul orrel se swelkas kry.





</doc>
<doc id="105295" url="https://af.wikipedia.org/wiki?curid=105295" title="Hendrik Gerhardus Stoker">
Hendrik Gerhardus Stoker

Hendrik Gerhardus Stoker (1899–1993) was 'n Calvinistiese filosoof. Hy is bekend daarvoor dat hy 'n eie wysgerige stelsel Wysbegeerte van die Skeppingsidee (1933) daargestel het. Johan Heyns het in ""Denkers deur die eeue"" Stoker as die grootste filosoof beskou wat Afrika opgelewer het.

Stoker is op 4 April 1899 in Johannesburg gebore. Al is sy ouers, Pieter Stoker (bebore op 5 Februarie 1865 te Assen) en Geertje (Leentje) Nienhuis (gebore op 24 Februarie 1873 te Bedum) immigrante uit Nederland, hulle het mekaar in Johannesburg ontmoet. Ses maande nadat Stoker gebore is, breek die Tweede Vryheidsoorlog uit en sy vader het as 'n Nederlandse vrywilliger by die Boerekommando’s aangesluit. Gedurende die oorlog het albei ouers die lyding van vroue end kinders in die konsentrasiekampe gesien. As gevolg daarvan neem die Stoker-gesin 'n anti-Britse gesinheid.

Stoker se ouers wil nie hê dat hy na 'n Engelse skool moet gaan nie, dus is hy vir sy skoolopleiding by die Deutsche Schule ingeskryf. Die Eerste Wêreldoorlog veroorsaak moeilikhede vir die Deutsche Schule en Stoker se ouers is verplig om hom in te skryf by die Potchefstroom Gimnasium, waar hy in 1916 in die eerste klas matrikuleer het. Toe hy 'n student by die Ginmasium was, het hy algemene (oop) kolleges van (onder andere) Jacob Daniël du Toit (Totius) bygewoon. Totius, die hoogleraar aan die Theologiese Skool van die Gereformeerde Kerk, was ook bekend as 'n digter en ook as een van die leiers van die Tweede Taalbeweging. Totius se voordragte oor die Bybelboek Jesaja oortuig hom finaal van die waarde van die Christelike lewenshouding.

Op 28 September 1925 is Stoker en Miriam Francoise du Plessis deur Totius by die Gereformeerde Kerk, Pretoria in die eg verbind. Du Plessis is in Kaapstad op 30 April 1902 gebore en sterf op 8 Maart 1994, ongeveer een jaar na haar man. Vier kinders is uit die huwelik gebore: Pieter, die oudste, word by PU vir CHO professor van fisika en David, die tweede, word by die Raad vir Geesteswetenskaplike Navorsing (RGN) vise-president.
Die vraag kan wel gevra word waarom Stoker relatief onbekend is. Die volgende moontlike redes word voorgehou deur Van der Walt:
Dit is die laaste van die bogenoemde kritiekpunte waarvoor Stoker vandag verkwalik word. Van Wyk het in 1994 'n hele artikel geskryf waarin hy Stoker kritiseer omdat hy die volk as 'n primêre samelewingsverband beskou en die volk gevolglik belangriker beskou as die koninkryk van God. In 'n meer onlangse boek van Milton Shain word Stoker ook daarvan verdink dat daar Anti-semitistiese invloede by hom teenwoordig was. Shain meen dat Stoker dit nie openlik sou erken nie, maar dat hy wel 'n vorm van Jodehaat by hom opmerk. Stoker het wel nie daarvoor ingestem dat Jode volledige burgerregte moet kry nie, maar merk telkens op dat Jodehaat afgewys behoort te word.

Dit is veral B.J. Van der Walt wat Stoker kritiseer dat hy nie daarin geslaag het om van die skolastiese invloed van Herman Bavink los te kom nie. Bavink word deur Van der Walt beskou as 'n skolastiese denker en aanvanklik het Stoker beplan om onder Bavink te studeer. Van der Walt meen ook dat Stoker nie daarin geslaag het om Christelike Filosofie daar te stel nie, omdat die Filosofie nog volgens Stoker afhanklik was van die Teologie.

Stoker het in die artikel ""At the Crossroads: Apartheid and University Freedom in South-Africa"" die Apartheidsbeleid van die regering probeer verduidelik aan 'n buitelandse gehoor. Hierdie is een van die min Engelse artikels wat hy geskryf het. Stoker begin die artikel deur op die realiteit van Suid-Afrika se demografie te wys en dat die blanke bevolking 'n minderheidsgemeenskap is. Die blanke bevolking het volgens Stoker voor 'n kruispad gestaan. Of hulle moes met die meerderheid van die swart volke in Suid-Afrika intigreer of hulle moes differensieer. Die weg van intigrasie was vir Stoker 'n Liberalistiese oplosssings wat tot die verlies van die uniekheid van die Afrikanergemeenskap sou lei. Dit is binne die konteks dat Stoker gekies het vir differensiasie, in stede van integrasie.

Stoker kan seker gesien word as een van die voornaamste teölogiese onderbouers van die apartheidsidiologie en het daaroor uitsprake gedoen en daaroor geskryf. H.H. William skryf daaroor:

Daar is vandag verskeie mense wat Stoker hiervoor verkwalik, soos die volgende aanhaling uit die kerkargief van die NG Kerk "Wie moet ons blameer vir die kerk se foute? Politieke en geestelike leiers asook teoloë uit die geledere van die kerk het dikwels die regverdiging verskaf wat aan die ideologie en die praktyk van apartheid ’n skyn van aanvaarbaarheid gegee het."

Ook die volgende toekennings getuig van H.G. Stoker se wetenskaplike bydraes oor bykans sewentig jaar:

Geen lys van akademiese werksaamhede is volledig sonder om te wys op sy redaksionele werksaamhede van onder andere Koers in die Krisis (I, II, en III); S.A.C.U.M.-publikasies; die Bulletin van die Suid-Afrikaanse Vereniging vir die Bevordering van Christelike Wetenskap en die internasionale wysgerige tydskrif in Nederland, Philosophia Reformata, waar hy gedien het sedert 1973.

Daarbenewens is twee proefskrifte oor die werk van Stoker aanvaar, een aan die Vrije Universiteit te Amsterdam (1968) en die ander aan die RAU (1972).

Van sy nagraadse studente het 9 doktorsgrade en 18 magistersgrade onder sy leiding behaal. Van die nagraadse studente is die belangrikste sekerlik Prof. J.A. Heyns wat onder Stoker gestudeer het.

Die onderstaande lys van publikasies is in 1994 deur Prof. A.W.G. Raath gepubiliseer in die gedenkbundel in Koers wat na Stoker se dood verskyn het. Die VCHO het in 2006 'n cd die lig laat sien met al Stoker se versamelde werke in elektroniese formaat. Sien die onderstaande skakel vir 'n volledige lys van Stoker se gepubliseerde en ongepubliseerde werke.


</doc>
<doc id="105303" url="https://af.wikipedia.org/wiki?curid=105303" title="Sekhukhune">
Sekhukhune

Sekhukhune, ook gespel Sikukuni of Sekoekoeni (1814 – 13 Augustus 1882) was koning van die Marota. Sy ryk was geleë tussen die Limpopo- en Vaalrivier in die hedendaagse Suid-Afrikaanse provinsie Limpopo.

Sekhukhune word na die dood van sy vader op 21 September 1861 koning van die Marota. Om sy ryk te versterk en te verdedig teen Europese kolonisering laat hy sy jong onderdane in blanke myne en op plase werk sodat hul salarisse gebruik kon word om gewere van die Portugese in Delagoabaai, en ook vee aan te koop.

In Mei 1876 verklaar president Thomas François Burgers van die Suid-Afrikaansche Republiek oorlog teen Sekhukhune. Sekhukhune verslaan die Transvaalse leër op 1 Augustus. 'n Volgende aanval van die "Lydenburgse Vrijwilligerskorps" word ook afgeweer. Op 16 Februarie 1877 teken die twee partye by Botshabêlô 'n vredesverdrag. Sy oorwinnings dra by tot die vertrek van Burgers en die Britse anneksasie van die Republiek in 1877.

Hoewel die Britte die Transvaalse oorlog teen Sekhukhune eers veroordeel het, het hulle na die anneksasie daarmee voortgegaan. In 1878 en 1879 word drie Britse aanvalle met sukses afgeweer totdat Sir Garnet Wolseley in November 1879 met 'n leër van Britte, Boere en 10 000 Swazis vir Sekhukhune verslaan het. Op 2 Desember word die vlugtende Sekhukhune gevange geneem en op 9 Desember word hy in Pretoria se gevangenis opgesluit.

Op 3 Augustus 1881 word die Konvensie van Pretoria onderteken, waarin in artikel 23 beveel word dat Sekhukhune vrygelaat moes word. Omdat sy hoofstad afgebrand het, trek hy na 'n plek genaamd Manoge. Op 13 Augustus 1882 word Sekhukhune vermoor deur sy halfboer Mampuru, wat beweer het dat hy die regmatige koning was. Mampuru word die jaar daarop deur die Boere gevange geneem, tot moord veroordeel en in Pretoria opgehang.



</doc>
<doc id="105304" url="https://af.wikipedia.org/wiki?curid=105304" title="Atterbury Property Holdings">
Atterbury Property Holdings

Atterbury Property Holdings (meer bekend as net Atterbury of "Atterbury Property") is 'n eiendomsmaatskappy wat in 1994 in Pretoria deur Louis van der Watt en Francois van Niekerk gestig is. 

Die hooffokus is op die ontwikkeling van kleinhandelsentrums en handelsgeboue, maar residensiële eiendom word ook ontwikkel. Atterbury was die medestigter van Attfund ('n ongenoteerde plaaslike winkelsentrumfonds) in 2002, maar dit is aan Hyprop verkoop in 2011. In 2005 is Attacq gestig, waarvan sy belangrikste bates sy aandeelhouding in Attfund en ander ontwikkelings is. Attacq is in 2013 op die JSE genoteer. AttAfrica is in 2012 gestig, 'n fonds wat verskeie winkelsentrums dwarsoor Afrika ontwikkel het en besit.


</doc>
<doc id="105312" url="https://af.wikipedia.org/wiki?curid=105312" title="Gereformeerde kerk Hentiesbaai">
Gereformeerde kerk Hentiesbaai

Die Gereformeerde kerk Hentiesbaai is ’n gemeente van die Gereformeerde Kerke in Namibië op die kusdorp Hentiesbaai. Dit was, 16 jaar nadat Namibië onafhanklik geword het, die eerste nuwe Gereformeerde kerk wat in dié land gestig is. Die gemeente het einde 2014 'n sieletal van 58 gehad, die sesde kleinste Doppergemeente in die land.

Die Gereformeerde Kerk se teenwoordigheid op Hentiesbaai kan teruggevoer word tot 1965 toe Jan en El Labuschagne en hul gesin hulle hier kom vestig het as volgens oorlewering die eerste Gereformeerdes op die dorp. Destyds was Hentiesbaai ’n wyk van die Gereformeerde kerk Walvisbaai, wat nege jaar vantevore afgestig het van die Gereformeerde kerk Usakos, ’n afstigting wat die moedergemeente getalsgewys so verswak het dat sy in 1960 moes ontbind. Lidmate moes van Hentiesbaai af die 105 km na Walvisbaai aflê vir Nagmaal. Dienste deur predikante en leesdienste deur ouderlinge is in lidmate se huis gehou. Hulle is ingedeel by die Swakopmund-wyke en deur 'n ouderling van Swakopmund bedien. 

Namate meer lidmate hulle op Hentiesbaai kom vestig het, is in 1984 toestemming verleen om Nagmaal op Hentiesbaai te vier. Die Nagmaalservies wat vandag nog op Hentiesbaai gebruik word, is deur die Karibib- en Usakos-wyke geskenk. Eers is dienste in die plaaslike NG kerk gehou, maar weens oorvleueling van tye, is teruggekeer na huisdienste. In 1992, twee jaar ná Namibië en onafhanklikwording, maar twee jaar voor dié enklawe aan die land oorhandig is, het Walvisbaai se munisipaliteit begin om al die opslaanhuise van die Suid-Afrikaanse Weermagte teen R2 000 elk te verkoop. Omdat die Weermag-kerkgebou, ook 'n opslaankonstruksie, toe nog in gebruik was, is dit eers in 1993 te koop aangebied vir dieselfde bedrag as ’n huis. Die Hentiesbaai-wyke van die Gereformeerde kerk Walvisbaai het dadelik belanggestel en het begin onderhandel. Weens 'n misverstand het die transaksie eers deur die mat geval. Onderhandelings is later hervat en eindelik het die munisipaliteit die kerkgebou aan die Hentiesbaai-wyke geskenk. 

Lidmate het dadelik aan die werk gespring. Die opslaangebou, bestaande uit asbespanele, is afgebreek en met bakkies na Hentiesbaai gebring om hier herbou te word. Ná sowat drie weke was al die panele op Hentiesbaai en kon dit opgeslaan word. Met geldelike steun van baie lidmate, groot bydraes van lidmate van ander gemeentes (wat vakansiehuise op Hentiesbaai gehad het), pannekoekverkopings deur die susters asook ander geldelike en stoflike donasies, is met die oprigting van die kerkgebou begin. Ná 'n bietjie meer as drie maande het die kerkgebou gestaan danksy die harde werk van lidmate wat alles self gedoen het. 

Sowat ’n jaar lank is dienste in die kerkgebou gehou wat nog nie heeltemal klaar was nie, maar in 1995 is alle afrondingswerk afgehandel en kon die ingebruikneming op 18 November 1995 plaasvind. Ds. Hennie Schutte, Walvisbaai se destydse predikant, het die gedenksteen, met die woorde “God voorsien” daarop, onthul. Later is die geboutjie met stene toegebou om dit teen die elemente te beskerm. Ds. Frans de Bruyn het 'n paar jaar op Hentiesbaai uitgehelp saam met ds. Vogel en tot ds. Brahm Robinson diens aanvaar het in 2014. Hy was saam met die gemeentelede verantwoordelik vir die oprigting van die kerk se toring.

Eers in 2006 het Hentiesbaai afgestig van Walvisbaai as die eerste nuwe Gereformeerde kerk in Namibië ná onafhanklikwording, maar met die geskiedenis van Suidwes-Afrika bygereken, die 21ste. Sewe van die gemeentes het egter tot in daardie stadium ontbind. Ná Hentiesbaai is nog drie gemeentes tot op hede (2015) gestig.





</doc>
<doc id="105314" url="https://af.wikipedia.org/wiki?curid=105314" title="Sweetpak">
Sweetpak

'n Sweetpak is 'n stel sportklere bestaande uit 'n broek ("oefenbroek") en 'n baadjie met 'n ritssluier. Hoewel dit gemaak is om in te oefen of om na 'n oefening te dra om die liggaam warm te hou, word sweetpakke ook dikwels gedra as vryetydskleding.

Meeste Suid-Afrikaanse skole stel sweetpakke in hul skoolkleure beskikbaar vir leerders wat ekstra-kurrikulêre sportaktiwiteite beoefen.

Deur hiphop-groepe soos Run-D.M.C. word (veral Adidas) sweetpakke ook geassosieer met hiphop-kultuur.

Sweetpakke word deurgaans van katoen, nylon, poliëster of mikrovesel gemaak. Kombinasies van materiale word ook dikwels gebruik. Baie vervaardigers kies materiale wat lig dra, groot beweeglikheid verleen en sweet absorbeer en/of afweer.


</doc>
<doc id="105316" url="https://af.wikipedia.org/wiki?curid=105316" title="Wildekomkommer">
Wildekomkommer

Die wildekomkommer ("Cucumis Myriocarpus") is 'n plantspesie wat deel is van die Cucurbitaceae-familie.

Die wetenskaplike gesag van die spesie behoort aan Naudin, soos gepubliseer in Annales des Sciences Naturelles; Botanique, Series 4 11: 22. 1859.
Daar bestaan gevalle van vee-verliese wat verband hou met die eet van wildekomkommers. Die reuk van die plant maak dit onsmaaklik en die dood van diere as gevolg van die plant is nie algemeen nie. Die meeste probleme kom voor wanneer voer skaars is. Die plant is ook giftig vir die mens, en enkele gevalle van mense wat daarvan dood is, is al gerapporteer. 



</doc>
<doc id="105319" url="https://af.wikipedia.org/wiki?curid=105319" title="Austin-Bergstrom Internasionale Lughawe">
Austin-Bergstrom Internasionale Lughawe

Austin–Bergstrom Internasionale Lughawe of ABIA (IATA:AUS, ICAO:KAUS, FAALID:AUS, vorheen BSM) is 'n internasionale lughawe geleë in Austin, die hoofstad van Texas, in die Verenigde State, en bedien die groter Austin metropolitaanse gebied, die 34 grootste metropolitaanse gebied in die Verenigde State. Geleë ongeveer agt kilometer suidoos van die middestad van Austin, dit dek 1717 hektaar en het twee aanloopbane en drie helikopterlandingsplekke. Dit is op dieselfde terrein van wat voorheen die Bergstrom Lugmagbasis was. Die lughawe en lugmagbasis is vernoem na Kaptein John Augustus Earl Bergstrom, 'n beampte wat in die 19 Bombardement Groep gedien het. Die lughawe vervang Robert Mueller Munisipale Lughawe as die belangrikste lughawe in Austin.

'n Totaal van 10.718.854 passasiers het deur Austin–Bergstrom Internasionale Lughawe in 2014 gereis. Die lughawe is nou die 34 besigste lughawe vir totale passasiers in die Verenigde State. Die jaarlikse passasierstal het in 2013 met 7% toegeneem, na 700.896 passasiers, vanaf die vorige rekord in 2013.

Austin–Bergstrom Internasionale Lughawe is geleë op die ou terrein van Bergstrom Lugmagbasis. Austin-Bergstrom vervang Robert Mueller Munisipale Lughawe, die nuwe lughawe het op 23 Mei 1999 vir die publiek geopen.

Die lughawe beskik oor 'n aanloopbaan van 3730 m, een van die langste kommersiële aanloopbane in die Verenigde State.
Die Barbara Jordan Terminaal is ontwerp deur die Austin firma Page Southerland Page met mede-argitek Gensler onder kontrak deur die Nuwe Lughawe Projekspan met hoofargitek die Universiteit van Texas in Austin professor van argitektuur Larry Speck. Die terminaal is 61 000 vierkante meter met 'n totaal van 25 poorte, twee van wat gebruik kan word vir internasionale aankomste. Daar is verskeie restaurante en winkels in die terminaal, twee is geleë in die afgebakende areas van die terminale. Die terminale het ook 'n stadium waarop plaaslike musiekgroepe kan opvoer, in ooreenstemming met die gees van Austin se proklamasie as "die lewende musiek hoofstad van die wêreld." Die terminale is gekoppel aan 'n 3000 ruim parkeergarage wat gebruik word vir openbare parkering. 'n Gekonsolideerde huurmotorfasiliteit is verbind deur loopvlak na die terminale en die parkeergarage. Beide American Airlines en United Airlines bedryf sitkamers by die lughawe vir die lede van hulle uitvoerende sitkamer programme. Lede van die uitvoerende sitkamer program van Alaska Airlines en British Airways First en Club World passasiers het ook toegang tot die fasiliteite van American Airlines.

Die Barbara Jordan Terminal se eerste groot uitbreidingsprojek, die Oos-Terminal Gapingvernouing Projek, was in die somer van 2015 voltooi. Dit het 'n vergrote doeane- en immigrasiefasiliteit op die aankomelingevlak bygevoeg, in staat daartoe om meer as 600 passasiers per uur te verwerk, asook twee binnelandse bagasiegordels, en 'n vergrote sekuriteitskontrolepunt op die afwykingsvlak. Die byvoeging van die nuwe huurmotorfasiliteit, in Oktober 2015 voltooi, het toegelaat dat die 900 parkeerplekke voorheen vir huurmotors op die boonste verdieping van die parkeergarage omskep kom word in bykomende korttermynparkering.

'n Nuwe sewe poort uitbreiding is ingestel om grond te breek in die laat 2015, aan die oostekant van die terminale waar die internasionale poorte tans is. Die nuwe hekke sal verder van mekaar gespasieer word om groter vliegtuie te akkommodeer.

'n Sekondêre terminale bekend as die Suid-Terminaal is in opdrag as 'n gesamentlike onderneming met die Mexikaanse-gebaseerde laekoste-lugredery VivaAerobus, en wat die diens begin van Austin op 1 Mei 2008. Die fasiliteit het drie passasiershekke sonder lugbrûe—passasiers loop na die parkeerde vliegtuig en klim op by die trappe—en het 'n klein doeane fasiliteit. VivaAerobus het aanvanklik gevlieg na Cancún en Monterrey, met planne om uiteindelik ses bestemmings in Mexiko by te voeg, hoewel net Puerto Vallarta—nie een van die oorspronklik aangekondig stede—bygevoeg is voordat VivaAerobus beëindig diens aan die VSA op 1 Junie, 2009. Hul onttrekking uit die mark was te wyte aan 'n epidemie van varkgriep in Mexiko wat gelei het tot 'n hoë aantal kansellasies onder reisigers. VivaAerobus het sedertdien diens hervat aan die Verenigde State van Amerika, maar het nog nie teruggekeer na Austin nie. Die operateur van die terminaal het die sluiting van die fasiliteit op dieselfde tyd aangekondig.

Die Stadsraad Austin magtig in Augustus 2015 'n 30-jaar huurkontrak op die fasiliteit, wat sal oopmaak in die winter 2015–2016 na 'n $11 000 000 opknapping. Die ultra-laekostelugdienste Frontier Airlines en Allegiant Air sal hul bedrywighede verskuif van die Barbara Jordan Terminal.

Die Suid-Terminaal is toeganklik vanaf 'n aparte ingang aan die suidekant van die lughawe se omtrek van Burleson Road; dit kan nie verkry word van óf die belangrikste lughawe ingang van VS Snelweg 71 of die Barbara Jordan Terminaal nie, slegs deur heeltemal die lughawe terrein te verlaat.

Vyftien kommersiële Lugrederye en hul plaaslike vennote bedien 48 bestemmings in Noord-Amerika, die Verenigde Koninkryk en Duitsland vanuit Austin–Bergstrom .

Die Hoofstad Metropolitaanse Vervoerowerheid (CapMetro) bedryf "Lughawe Flyer" busdienste na en van die Universiteit van Texas hoofkampus, en stop in die middestad van Austin.

Die webwerf van Austin–Bergstrom Internasionale Lughawe hou 'n lys van gelisensieerde en toegelate vervoer-opsies: bus, pendeldiens, taxi, huurmotors, en nog baie meer.



</doc>
<doc id="105321" url="https://af.wikipedia.org/wiki?curid=105321" title="Saadat Hasan Manto">
Saadat Hasan Manto

Saadat Hasan Manto (/ mɑːn,-tɒ /; Oerdoe: سعادت حسن منٹو, uitspreek [sa'ādat 'hasan' Manto]; 11 Mei 1912 - 18 Januarie 1955) was 'n Pakistani skrywer, dramaturg en outeur wat as een van die grootste skrywers van kortverhale in die Suid-Asiatiese geskiedenis bekend is. Hy het 22 bundels van kortverhale, 1 roman, 5 reeks van radiotoneelstukke, 3 versamelings van opstelle en 2 versamelings van persoonlike sketse geskep. Sy beste kortverhale word gereeld deur party skrywers en kritici geprys. Party van sy werke is ook in 'n paar verskillende tale vertaal.

Manto is op drie keer vir onwelvoeglikheid beskuldig; drie maal voor 1947 in Brits-Indië, en drie maal na onafhanklikheid in 1947 in Pakistan, maar hy is nooit deur die regters aangekla nie.

Manto is op 11 Mei 1912 in die Paproudi-dorpie van Samrala in die Ludhiana-distrik van die Britse Pandjab gebore. Sy vader, Ghulam Hasan Manto was van Kasjmiri afkoms. Nadat Saadat Hasan Manto gebore is, het sy gesin na die stad van Amritsar verhuis. Hy het sy primêre onderwys by sy huis ontvang en in 1921 het hy aan die "SAO middle school" bestudeer. Hy was glad nie suksesvol met sy skoolloopbaan nie omdat hy geen passie vir sy studies gehad het nie. Nadat hy sy matriek 3 keer gedruip het, het hy uiteindelik in 1931 sy matriek eksamens geslaag. Daarna het hy aan Hindu Sabha Kollege vir 'n FA bestudeer. Die gebeurtenis van die Jallianwala Bagh-bloedbad het sy gedagtes gepla. Die eerste verhaal wat deur hom geskryf is ""Tamasha"", is deur daardie gebeurtenis geïnspireerd. Nadat sy vader in 1932 oorlede is, het 'n groot aantal uitdagings hom gekonfronteer. In 1933 het Manto die beroemde skrywer Abdul Bari Alig ontmoet. Alig het hom aangemoed om sy ware talente te vind en om die werke van verskeie Russiese en Franse skrywers te bestudeer.


</doc>
<doc id="105323" url="https://af.wikipedia.org/wiki?curid=105323" title="Gurdas Maan">
Gurdas Maan

Gurdas Maan (Pandjabi: ਗੁਰਦਾਸ ਮਾਨ) is 'n Pandjabi sanger, liedjieskrywer en akteur. Hy is bekend as een van die mees noemenswaardige sangers van die Pandjabi-taal. Hy is in die Indiese dorpie van Giddarbaha in die deelstaat van Pandjab gebore. In 1980 was sy liedjie "dil da maamla hai" 'n groot nasionale sukses. Hy het verskeie rolle in beroemde Pandjabi-talig rolprente soos ""Shaheed-e-Mohabbat Boota Singh"" gespeel.


</doc>
<doc id="105324" url="https://af.wikipedia.org/wiki?curid=105324" title="Gereformeerde kerk Centurion">
Gereformeerde kerk Centurion

Die Gereformeerde kerk Centurion is ’n gemeente van die Gereformeerde Kerke in Suid-Afrika in die Centurion-gebied van Gauteng. Einde 2014 was dit met 1 009 belydende lidmate die vierde grootste gemeente in dié kerkverband en een van net vier met meer as duisend belydende lidmate. In daardie jaar was die grootste sowel as derde grootste Gereformeerde gemeente ook in die groter Pretoria: Wapadrant met 1 689 belydende lidmate en Rietvallei met 1 369. Randburg was toe met 1 408 belydende lidmate die tweede grootste landwyd.

Die gemeente het op 1 Junie 1975 ontstaan toe dit as Verwoerdburg-Oos van die Gereformeerde kerk Lyttelton afgestig het. Die lidmaattal met afstigting was sowat 500. Twee en ’n half jaar later, op 1 Januarie 1978 is die naam van die gemeente na Verwoerdburg-Noord verander om die ligging van die gemeente beter te weerspieël. 

Aan die begin is dienste in verskeie skoolsale gehou terwyl die kerkraad grond gekoop en ’n kerkgebou beplan het onder ds. P.J.J.S. (Pieter) Enslin se leiding. ’n Kleinhoewe is gekoop en mettertyd hersoneer sodat dit eindelik ’n kerkgebou, 36 wooneenhede en ’n woning (vroeër ’n pastorie) bevat het. Die kerkgebou, wat in gebruik geneem is op 15 en 16 September 1979 en ontwerp is deur Renier Roos met Coen Vlietstra as bouvoorman, bied sitplek aan sowat 600 kerkgangers. Aan die noordoostelike kant is ’n sterk betonbalk gegiet sodat die muur onder dié balk verwyder kan word om die kerkruimte uit te brei. Dis dan ook in 2011 gedoen en 'n kerksaal, wat die kerkruimte byna verdubbel, is aan die noordoostelike kant aangebou met 'n groot kombuis en yslike stoep waar ná eredienste heerlik gekuier word.

Die orrel is aan die sykant van die gebou geplaas waar dit min of meer sentraal is ten opsigte van die huidige kerkruimte, maar sonder dit nodig sal wees om dit te verskuif as die kerkgebou dalk eendag vergroot moet word. Die kerkklok is bekom uit ’n kerkgebou wat nie meer in gebruik was nie en is met ’n helikopter in die kerktoring geplaas. 

Die gemeente het op 1 Januarie 1999 ’n tweede naamsverandering ondergaan toe die naam Centurion geword het. Vanweë die gemeente se groei (einde 2001 was die sieletal byvoorbeeld 1 053 en einde 2014 1 295) moes katkisasielokale gebou word wat op 30 Julie 2000 in gebruik geneem is.




</doc>
<doc id="105325" url="https://af.wikipedia.org/wiki?curid=105325" title="Fariduddin Ganjshakar">
Fariduddin Ganjshakar

Khwaja Fariduddin Masud Ganjshakar ("Farīduddīn Masūd Ganjshakar"; Punjabi: , 1173–1266) of net Baba Farid Ganjshakar (Punjabi, lett.: 'Tesourie van Suiker / Soetheid') was 'n bekende Soefi-prediker, mistieke digter en 'n heilige van die Tjisjti-geloof van Suid-Asië.

Fariduddin Ganj is in die dorpie van Kothewal naby die stad van Multan gebore. Hy is ook as een van die eerste digters van die Punjabi-taal erken. Sy heilige persoonlikheid is deur beide die Hindoes en Moslems vereer. Hy is ook as een van die ses Sikh-"bhagats" erken. Sommige werke wat deur hom geskep is, is in die Goeroe Granth Sahib, een van die heilige boeke van Sikhisme, ingesluit. Sy wêreldberoemde heiligdom is in die Pandjab-provinsie van Pakistan geleë. Dit is in die jaar 1267 opgerig. Tydens die Islamitiese maand van "Muharram" is daar 'n paar spesiale feeste wat daar plaasvind. Die feeste is altyd 'n trekpleister vir toeriste en besoekers.


</doc>
<doc id="105326" url="https://af.wikipedia.org/wiki?curid=105326" title="Gereformeerde kerk Wapadrant">
Gereformeerde kerk Wapadrant

Die Gereformeerde kerk Wapadrant is tans (2016) die grootste gemeente van die Gereformeerde Kerke in Suid-Afrika. 

Einde 2014 het die gemeente 1 689 belydende en 534 dooplidmate gehad, vergeleke met onderskeidelik 1 250 en 418 einde 2001. Dit was een van net vier Gereformeerde kerke met meer as duisend belydende lidmate. Die gemeentegrense omsluit voorstede soos Faerie Glen se uitbreidings, Garsfontein, Mooikloof, Wapadrand en Woodhill.

Wapadrant is in 1983 gestig. Die kerkraad het heel gou besluit om ’n eie kerkgebou op te rig, wat moontlik was danksy ’n bruidskat, milde bydraes en enkele eiendomstransaksies. In die beplanning is besluit die kerkgebou moes ’n plek wees van samekoms, aanbidding, lofprysing en deling; daarom moes die kerk iets van die gemeente se karakter weerspieël. 

Die gemeente het ’n perseel van 4,4 hektaar aangekoop wat ’n lidmaat, P. van der Zee, teen ’n billike prys bekom het. Die statige woonhuis op die perseel in Sunriseweg, Olympus, is behou as kantoor en vergaderplek, ’n Aangeboude woonstel dien as administratiewe kantore. Die kerkgebou is ontwerp deur die argitek Jan Meijer, ’n lidmaat van die gemeente.

In Januarie 2016 het Wapadrant die volgende verklaring uitgereik na aanleiding van die besluit van die Algemene Sinode om nie vroue in die amp van ouderling of predikant toe te laat nie: "Die Gereformeerde Kerk Wapadrant het met hartseer kennis geneem van die besluit van die Januarie 2016 Buitengewone Sinode van die GKSA rakende vroue in die ampte van ouderling en predikant. Die saak van vroue as leiers in die gemeente, en dan in die besonder in die ampte van diaken, ouderling en predikant, is vir Wapadrant ’n gewetensaak voor die Here, soos vanuit ons verstaan uit die Heilige Skrif deur Jesus Christus en is ons dus oortuig dat vroue in al die besondere ampte mag dien. Daarom het die kerkraad van Wapadrant besluit om by sy besluit van 2006 te hou om persone, ongeag geslag, in al drie die ampte te mag bevestig. Wapadrant is steeds oortuig dat die Here mense roep volgens gawes en daarom mag ons steeds mans en vroue, volgens gawes, bevestig as diaken, ouderling en predikant. Ons pleidooi is dat die kerkverband, Wapadrant en gemeentes met dieselfde oortuiging in liefde sal aanvaar en saam die koninkryk van regverdigheid, vrede en vreugde (Romeine 14:17) sal dien. Verder vertrou ons die gemeente se toekoms aan die Here toe."





</doc>
<doc id="105327" url="https://af.wikipedia.org/wiki?curid=105327" title="Gereformeerde kerk Rietvallei">
Gereformeerde kerk Rietvallei

Die Gereformeerde kerk Rietvallei is ’n gemeente van die Gereformeerde Kerke in Suid-Afrika in die suidooste van Pretoria.

Met 1 369 belydende en 361 dooplidmate einde 2014 was dit toe die derde grootste Gereformeerde kerk; net Wapadrant en Randburg was groter, terwyl die enigste ander gemeente met meer as duisende belydende lidmate Centurion was met 1 009. 'n Jaar later het Rietvallei se belydende lidmate teruggesak tot 1 109. Centurion het toe 1 006 gehad, Randburg 1 436 en Wapadrant 1 669 sodat Rietvallei steeds die derde grootste was wat belydende lidmate betref.

Rietvallei is op 21 Junie 1987 afgestig uit wyke van drie ander gemeentes in die suidooste van Pretoria, naamlik Waterkloofrand (1963), Wapadrant (1983) en Verwoerdburg-Noord (1975, tans Centurion). Die nuwe gemeente het destyds 578 siele gehad, maar weens snelle uitbreidings in dié deel van Pretoria het dit binne die volgende 25 jaar skerp toegeneem. Rietvallei se gemeentegrense stem min of meer ooreen met dié van die grootste NG gemeente, NG gemeente Moreletapark (met ’n sieletal van meer as 19 000 in 2014), asook die makrogemeente Elarduspark (’n sieletal van sowat 5 800 einde 2014). Ook die Nederduitsch Hervormde Kerk het twee groot gemeentes in dié omgewing: Wapadrant is op 24 Junie 1984 gestig en het einde 2014 ’n sieletal van 1 395 gehad, terwyl Rietvallei op 1 Julie 1984 gestig is en einde 2014 ’n sieletal van 772 gehad het.

Die Gereformeerde kerk Rietvallei het aanvanklik sy eredienste in die saal in die Hoërskool Waterkloof gehou. Nadat erwe in Erasmuskloof aangekoop is, het die kerkraad in 1992 besluit om so gou moontlik ’n kerkgebou op te rig. Die argitekte Vermooten, Du Plooy en Oosthuizen is aangestel om dié kerk te ontwerp, wat op 25 April 1993 in gebruik geneem is en sitplek aan 750 lidmate bied. In die liturgiese ruimte is banke aangebring, maar daar is ook plek waar losstaande stoele geplaas kan word.




</doc>
<doc id="105328" url="https://af.wikipedia.org/wiki?curid=105328" title="Gereformeerde kerk Waterkloofrand">
Gereformeerde kerk Waterkloofrand

Die Gereformeerde kerk Waterkloofrand is ’n gemeente van die Gereformeerde Kerke in Suid-Afrika in die ooste van Pretoria wat voorstede soos Brooklyn-Suid, Erasmuskloof, Nieuw-Muckleneuk, Sterrewag, Waterkloof en Waterkloofrif insluit. Einde 2014 het die gemeente 297 belydende en 77 dooplidmate gehad, vergeleke met onderskeidelik 345 en 112 einde 2001. Einde 2015 het dit toegeneem tot 314 belydend en 85 doop.

Waterkloofrand het op 16 Junie 1963 uit wyke van die Gereformeerde kerk Pretoria-Brooklyn ontstaan. Reeds in 1964 het die kerkraad die kerksaal van die NG gemeente Waterkloof (gestig in 1957) aangekoop. In 1968 besluit die gemeente om ’n kerkgebou op te rig waarvan die argitek David van der Walt, ’n lidmaat, sou wees. Die kerkraad het onder meer vereis dat die Woordbediening sowel as die sakramente ’n plek in die liturgiese ruimte moes vind met die Nagmaaltafel as middelpunt. Natuurlike en permanente materiaal moes gebruik word om onderhoud te beperk. Die gebou moes sober dog smaakvol wees en die mure hoog met vertikale lyne. Die orrel moes nie prominent voor in die kerk geplaas word nie. Bob Zylstra, ook ’n lidmaat, is as bouaannemer aangestel.




</doc>
<doc id="105329" url="https://af.wikipedia.org/wiki?curid=105329" title="Afkykontwerp">
Afkykontwerp

Afkykontwerp (ook "truwaartse ontwerp" of "terugingenieuring") is dié proses waartydens 'n produk ondersoek word om te sien wat dit doen en die interne werking daarvan te bepaal. Die kuberwoordeboek verklaar die term soos volg: "reverse engineer" [v] terugingenieur, teruggenieur, demonteer en rekonstrueer, ontrafel; reverse engineering [n] truwaartse ontwerp, terugingenieuring, teruggenieuring, omgekeerde ontwikkelingwerk, ontrafeling; dekompilering (bv. van programmatuur). Volgens Pharos se English-Afrikaans Woordeboek: ""reverse engineering" 1. omgekeerde ontwikkelingswerk, demontering en rekonstruering; 2. (in rekenaarwese) ontmanteling (van programkodes). Die proses behels meestal dat die produk uitmekaargehaal (gedemonteer) word om die komponente te bepaal en die werking daarvan te ontleed. Dit word soms gedoen om 'n mededingende produk te skep (rekonstruering).

'n Bekende voorbeeld is Compaq se eerste persoonlike rekenaar. Hulle kon nie IBM se BIOS-vlokkie kopieer sonder om hulself aan kopiereg-wetgewing skuldig te maak nie. Deur truwaartse ontwerp op 'n IBM-PC se BIOS-vlokkie toe te pas, kon hulle daarin slaag om 'n Compaq-rekenaar te bou wat soos 'n IBM-PC funksioneer. As gevolg hiervan kon dieselfde sagteware op die Compaq-PC loop. Die prys van die rekenaar was egter laer as dié van IBM PC. Hierdie metode is deur talle ander maatskappye toegepas, soveel so dat die meeste rekenaars deesdae gekloonde IBM-rekenaars is.

Afkykontwerp is 'n wettige manier van ontwikkeling, maar moet (dikwels) onder streng wetlike voorwaardes plaasvind. As voorbeeld, 'n ingenieur wat geen kennis van die oorspronklike produk het nie moet, aan die hand van die instruksies wat deur die party wat die truwaartse ontwerp toegepas het, die produk weer inmekaar sit.

Die lisensievoorwaardes van kommersiële sagteware verbied meestal die dekompilering, uitmekaarhaal of terugingenieuring daarvan.


</doc>
<doc id="105333" url="https://af.wikipedia.org/wiki?curid=105333" title="Gereformeerde kerk Derdepoort">
Gereformeerde kerk Derdepoort

Die Gereformeerde kerk Derdepoort is ’n gemeente van die Gereformeerde Kerke in Suid-Afrika in Pretoria wat voorstede soos East Lynne, Jan Niemandpark en Waverley-Oos insluit.

Al drie die Afrikaanse Susterkerke het ’n gemeente met die naam Derdepoort, al drie se kerkgebou is in East Lynne geleë en al drie is binne die bestek van nege jaar gestig. Die NG gemeente Derdepoort het in 1946 van die NG gemeente Villieria afgestig. Einde 2001 het dié gemeente ’n sieletal van 1 078 gehad, wat tot einde 2014 afgeneem het tot 387, ’n afname van 64 persent. Die Hervormde gemeente Derdepoort is op 24 Augustus 1950 gestig. Einde 2000 (2001 se syfer is nie beskikbaar nie) het dié gemeente 'n sieletal van 815 gehad, maar einde 2014 net 262, ’n afname van amper 68 persent. Die Gereformeerde kerk Derdepoort se sieletal het van einde 2001 tot einde 2014 afgeneem van 375 tot 224, die kleinste afname van die drie kerke, te wete 40 persent. Al drie dié kerke is in Swaanstraat geleë: die NG kerk by no. 69, die Gereformeerde kerk by no. 117 en die Hervormde kerk by no. 129.

Reeds van 1940 af is ’n wyksdiens op die eerste Sondag van die maand in die kerksaal in Swaanstraat, East Lynne, gehou toe Derdepoort nog deel was van die Gereformeerde kerk Innesdal. Op 26 November 1955 het die Gereformeerde kerk Derdepoort van Innesdal afgestig. Met behulp van ’n bruidskat van £1 500 kon die nuwe gemeente die kerksaal in Swaanstraat vir £3 000 aankoop. Die naam van die gemeente, soos dié van die twee ander Susterkerke, is afgelei van die plaas Derdepoort, waarop die woonbuurt East Lynne uitgelê is.

In die 1960's het die gemeente, wat aan die begin van daardie dekade ’n sieletal van sowat 420 gehad het toe die kerkgebou se adres aangedui is as "Rosestraat" (Roosstraat?), vinnig gegroei en was dit nodig om na ’n groter erediensruimte te soek. Die nuwe kerkgebou is ontwerp deur die argitek Johan de Ridder, lidmaat van die Gereformeerde kerk Pretoria-Sunnyside, en op 25 Junie 1970 in gebruik geneem. Geld vir kerkbou is merendeels bekom uit die verdeling en verkoop van die hoewe waarop die ou pastorie gestaan het. Die jeug het geld ingesamel vir die kerkklok se aankoop en die susters het geld geskenk vir 'n orrel. Die klok is in 1969 by die “Koninklijke Klokkengieterij Petit en Fritsen” in Aarle-Rixtel, Nederland, gegiet.

Soos heelwat van De Ridder se latere ontwerpe, stel ook Derdepoort se Gereformeerde kerk ’n tydelik tentwoning voor, maar dis in die vorm van 'n swaan ontwerp omdat dit in Swaanstraat staan. Die kansel voor in die kerk en orrel aan die teenoorgestelde kant vorm fokuspunte. Die pastorie is op die kerkgrond geleë, asook die saal, wat in 1979 gebou is en sowat 15 katkisasielokale insluit. Met net 33 dooplidmate einde 2014 is dié groot getal lokale nou onnodig, maar die gemeente kon natuurlik nie in 1979 voorsien in watter mate die lidmaattal sou afneem nie. Op Saterdae word dié lokale benut deur die Pretoria Saturday School, wat dit gebruik om ekstra lesse in onder meer wiskunde, Afrikaans, Engels en wetenskap aan te bied.






</doc>
<doc id="105334" url="https://af.wikipedia.org/wiki?curid=105334" title="BIOS">
BIOS

BIOS, 'n akroniem vir "Basic Input/Output System", is 'n biblioteek met 'n stel basisinstruksies vir die eerste kommunikasie tussen die hardeware en die bedryfstelsel. Tydens die opbring van 'n persoonlike rekenaar, wanneer die bedryfstelsel nog nie gelaai is nie, is dit ook die enige sagteware wat beskikbaar is.

As 'n rekenaar aangeskakel word, voer die BIOS 'n POST-roetine ("Power-On Self-Test") uit. As alles reg lyk, dra die BIOS beheer na die selflaaisektor ("bootloader") oor om die bedryfstelsel te laai. Die selflaaisektor kan gewoonlik op die eerste sektor van 'n aanwesige hardeskyf gevind word.


</doc>
<doc id="105341" url="https://af.wikipedia.org/wiki?curid=105341" title="Gereformeerde kerk Akasia">
Gereformeerde kerk Akasia

Die Gereformeerde kerk Akasia is ’n gemeente van die Gereformeerde Kerk in die noorde van Pretoria.

Die gemeente het op 2 April 1978 van die Gereformeerde kerk Pretoria-Noord afgestig met 280 belydende en 172 dooplidmate, wat in 14 wyke ingedeel is. In Mei die volgende jaar het die gemeente Winternest-landbouhoewe nr. 19 teen R20 000 aangekoop en die volgende maand is ’n boufondskommissie benoem. Op 12 Augustus het hulle besluit om ’n kerk op te rig. Die argitek was Renier Roos en Louis Coetzee die siviele ingenieur. Op ’n gemeentevergadering in Januarie die volgende jaar is die koste van die fondasie tesame met die aangekoopte materiaal, soos stene, sand, klip en sement, van R19 000 aan die lidmate meegedeel. Tydens ’n gemeentegeleentheid op 28 Maart 1981 het die voorsitter van die boukommissie die lidmate ingelig die totale boukoste sou R144 525 beloop. 

Ds. Jannie van der Walt het die nuwe kerk se gedenksteen tydens ’n seremonie op Saterdag 26 April 1980 gelê en op 15 Augustus 1981 kon die gemeente saamkom vir die ingebruikneming. By dié geleentheid het prof. P.W. Buys die erediens gelei en gepreek na aanleiding van Eks. 36:1: "So moet dan Besáleël en Ohóliab en elkeen wat kunsvaardig is, in wie die HERE wysheid en verstand gegee het om met kennis al die werk tot vervaardiging van die heiligdom te verrig, dit maak net soos die HERE beveel het." 

Die gemeente kon die verband op die kerkgebou binne net langer as 10 jaar aflos, en wel einde 1991. Dieselfde bouplan is vir die Gereformeerde kerk Andeon gebruik, hoewel die binneafwerking in die kerke verskil.

Tot einde 2014 het die belydende lidmate toegeneem tot 376, maar die dooplidmate afgeneem tot 64.





</doc>
<doc id="105342" url="https://af.wikipedia.org/wiki?curid=105342" title="Gereformeerde kerk Andeon">
Gereformeerde kerk Andeon

Die Gereformeerde kerk Andeon is ’n gemeente van die Gereformeerde Kerk (GKSA) in die noordweste van Pretoria wat tot 1980 bekendgestaan het as die Gereformeerde kerk Pretoria-Booysens. 

Die gemeentegrense sluit, buiten die gelyknamige woonbuurt, ook Booysens, ’n gedeelte van Claremont en Kirkney in. Einde 2001 was hier 280 belydende en 89 dooplidmate, wat tot einde 2014 afgeneem het tot onderskeidelik 202 en 54. 'n Jaar later was dit 195 en 46.

Die Gereformeerde kerk Andeon is op 28 November in die GKSA se eeufeesjaar (1959) van die Gereformeerde kerk Daspoort afgestig onder die naam Pretoria-Booysens. Aan die begin is dienste gesamentlik met Daspoort in hul kerkgebou gehou, maar later het Andeon oorgeskuif na die saal van die Laerskool Tuinrand. In 1961 het die gemeente sy eie gebouekompleks in Attiestraat begin bou en dit op 15 September 1962 in gebruik geneem. Hierdie A-raam-struktuur het groot gekleurde vensters voor en aan die kante wat tot op die grond afkom, ’n tipiese kappiekerk. Die Gereformeerde kerke Springs-Oos en Middelburg, Mpumalanga het later van die bouplanne oorgeneem. ’n Saal is aangrensend tot die kerk gebou, maar weens die vorm van albei dié geboue was dit moeilik om te vergroot.

Die gemeente het sy kerkgebou in 1979 aan die Nederduitsch Hervormde gemeente Wesmoot verkoop. Dié gemeente is op 6 Februarie 1954 gestig en het, heel ironies, einde 2014 ’n sieletal van 584 gehad, vergeleke met die Gereformeerde kerk wat die gebou verkoop het omdat dit nie vergroot kon word nie, se 256. Dis nie bekend waar Andeon intussen byeengekom het nie, maar vroeg in die tagtigerjare koop die kerkraad ’n kleinhoewe in Andeon en in 1980 verander die gemeente sy naam na die Gereformeerde kerk Andeon, pleks van Pretoria-Booysens. 

Daar is dadelik beplan om ’n nuwe kerk op te rig. Die argitek Renier Roos het die dieselfde plan vir sowel Andeon as Akasia (net noord van Andeon) opgestel sodat die twee gemeentes die argiteksfooi kon deel. Die geboue is nie heeltemal eenders nie omdat hulle van verskillende steen (in Andeon se geval van Rosema- en Klawersteen) gebou is en die binneafwerking verskil. Aan albei kerkgeboue is ’n saal wat met voudeure van die kerkruimte geskei word, soos destyds die mode was.

Die gemeente het ’n orrel vir sy nuwe gebou van die NG gemeente Roodepoort aangekoop en dit laat ombou deur Ferne en Roelevelt. Die ou gebou se hoeksteen is verwyder en in die nuwe ingebou, saam met ’n nuwe hoeksteen. Die lidmate het self die banke gemaak van staal met mingerhout daarop.

In die laat 1970's is baie uitbreidings in die weste van Pretoria beplan en sou die lidmaattal ma verwagting drasties toeneem. Die gemeente se gebied bestaan uit omtrent 50% dorps- en 50% kleinhoewebewoners en dit het sin gemaak om eerder 'n groot gebou op te rig as om af te stig. Die nuwe kerkgebou was jare lank stampvol, maar baie van die uitbreidings het toe nie plaasgevind nie. Weens veroudering en verkleining van gesinne het die getalle afgeneem. Tans vind weer uitbreidings aan dié kant van die stad plaas, maar die bewoners daarvan is hoofsaaklik swart mense.





</doc>
<doc id="105343" url="https://af.wikipedia.org/wiki?curid=105343" title="Gereformeerde kerk Bergsig">
Gereformeerde kerk Bergsig

Die Gereformeerde kerk Bergsig is ’n gemeente van die Gereformeerde Kerk (GKSA) noordnoordwes van Pretoria se middestad.

Die gemeente se naam is ’n vertaling van die woonbuurt waarin die kerkgebou geleë is, naamlik Mountain View. Die ander drie woonbuurte binne die gemeentegrense is Mayville, Roseville, Parktown en Suiderberg. Aan die begin van die 21ste eeu het die gemeente 319 belydende en 121 dooplidmate gehad, maar 14 later onderskeidelik 200 en 56 sodat die sieletal in die bestek ’n anderhalf dekade met meer as 40 persent afgeneem het. Einde 2015 het dit op 192 en 55 gestaan.

Die Gereformeerde kerk Bergsig is om seweuur op die aand van Saterdag 30 Oktober 1954 van die Gereformeerde kerke Daspoort en Eloffsdal-Wonderboom-Suid afgestig. Ds. J. Postma van Daspoort het die stigtingsvergadering gelei. Dit was die tiende gemeente in Pretoria en die 48ste in die Partikuliere Sinode van Noord-Transvaal. Die erediens wat ná die stigting gevolg het, is deur ds. H.F.V. Kruger van die ander moedergemeente gelei. Ná die stigting het ds. I.D. Kruger, wat in 1954 as leraar van Oos-Londen sy emeritaat aanvaar het ná ’n 43-jarige loopbaan wat in 1911 in die Gereformeerde kerk Aliwal-Noord begin het, het vir die eerste sewe maande die eredienste in die nuwe gemeente waargeneem. 

Met afstigting het die gemeente sowat 400 belydende lidmate gehad. In die GKSA se eeufeesjaar (1959) het die sieletal aangegroei tot meer as 750. Op die stigtingsvergadering is 10 ouderlinge en 10 diakens gekies. Voor hulle tot kerkbou kon oorgaan, het die kerkraad eers ’n vervalle bioskoopsaaltjie in Louis Trichardtstraat gehuur en dit opgeknap as kerkplek. Daarna het hulle ’n skoolsaal in Mountain View vir eredienste gebruik.

Die eerste bouwerk was die pastorie op die kerkperseel langs die toekomstige kerkgebou. Danksy vlytige bak en verkope van koeksisters het die suster van die gemeente die pastorieskuld help delg. Op 4 November 1956 is ’n saaltjie op die hoek van Mansfieldlaan en Louis Trichardtstraat, Mayville, wat as kerkgebou sou dien, in gebruik geneem. Weens die afstand tussen die tydelike kerkgebou en die woonbuurt Mountain View het die kerkraad met die Pretoriase stadsraad gereël dat ’n munisipale bus lidmate Sondae van Mountain View na die kerk en terug sou vervoer. 

Op 12 September 1955 (volgens die bron, maar dit was moontlik in die middel sestigerjare) gee die kerkraad die argitekte Neethling en Bosman opdrag om ’n plan vir die kerkgebou voor te lê. Die nuwe kerkgebou by Daphnelaan 279, Mountain View, is plegtig op Saterdag 16 Oktober 1965 om halfdrie die middag in gebruik geneem. Mev. ds. H.J. Boshoff (haar man was leraar hier van 1955 tot 1967) het die hoofdeure oopgesluit. Al die teenwoordiges het Ps. 24:4 en 5 gesing en toe hulle die laaste reël van die vyfde vers begin, stap hulle die kerkgebou binne. Prof. W.J. Snyman van die Teologiese Skool op Potchefstroom het die eerste erediens in die nuwe kerk gelei. 

Later moes die gemeente geld insamel om die dak heeltemal oor te doen.






</doc>
<doc id="105344" url="https://af.wikipedia.org/wiki?curid=105344" title="Gereformeerde kerk Daspoort">
Gereformeerde kerk Daspoort

Die Gereformeerde kerk Daspoort is ’n gemeente van die Gereformeerde Kerk (GKSA) in die weste van Pretoria. Dit beslaan die gelyknamige woonbuurt asook ’n gedeelte van Claremont en Pretoria-Tuine. 

Die gebied waarin die Gereformeerde kerk Daspoort later tot stand gekom het, was tot 1939 deel van die Gereformeerde kerk Pretoria. Eredienste in ’n saaltjie gehou wat aan die wyk behoort het. In 1939 het die wyk deel geword van die Gereformeerde kerk Innesdal, wat in 1938 van Pretoria-Oos afgestig het. Reeds in 1940 en wel op 4 Mei het Daspoort afgestig van Innesdal. 

Vanweë die snelle uitbreiding van die gemeente het die ou kerkgeboutjie wat omstreeks 1908 deur ene br. Hermann opgerig is vir die wyk Daspoort van die Gereformeerde kerk Pretoria, heeltemal te klein geword. 'n Groter kerkgebou was uiters noodsaaklik. In November 1950 is toe begin met die gebou, wat reeds op 29 September 1951 ingebruik geneem kon word. Dit was nadat twee lidmate, M. en D. Hermann, het grond aan die nuwe gemeente geskenk waarop hulle 10 woonhuise opgerig en verhuur het vir ekstra inkomste. In 1950 is dié huise verkoop en die geld gebruik om die kerkgebou in Jenningstraat op te rig. Prof. Stephanus du Toit het die verrigtinge tydens die ingebruikneming gelei. ’n Paar maande later het die susters ’n groot orrel van £2 500 aangekoop.

Die argitek was Age Jonker van Pretoria. Baie van die werk in die kerk is kosteloos deur van die lidmate gedoen. Die gebou is beplan vir 550 munisipale sitplekke en die koste van die oprigting was £23 500, insluitende die meubels en 'n groot orrel van £2 500, waarvoor die susters betaal het en wat 'n paar maande ná die kerkgebou in gebruik geneem is. By die beplanning van die gebou is veral ook die behoeftes van die katkisasies in aanmerking geneem. Daarom kan 'n deel van die kerk afgesluit word met skuifdeure sodat 'n afsonderlike saal gevorm word met sowat 100 sitplekke. Met gerief kan minstens sewe katkisasieklasse gelyktydig gehuisves word sonder dat hulle mekaar steur. Daar is 'n galery, ruim konsistorie, moederskamer en ook 'n kamer bokant die konsistorie. In die konsistorie is talle muurkaste ingebou, 'n brandkluis en ook 'n rak vir die biblioteek van die kerk. Voor die preekstoel is 'n groot platform waarop die sakramente bedien word. Aan elke Nagmaalstafel kan 45 kommunikante plaas neem. Die banke van die ampsdraers is so gerangskik dat oor hulle die hele gemeente kan sien.

Die gemeente het die 21ste eeu betree met 393 belydende en 46 dooplidmate vir 'n sieletal van 439. Dertien jaar later was dit onderskeidelik 236 en 69 en die sieletal 305, 'n afname van net meer as 30 persent. Teen 2019 het die syfers gestaan op 171 en 45.






</doc>
<doc id="105345" url="https://af.wikipedia.org/wiki?curid=105345" title="Gereformeerde kerk Die Kandelaar">
Gereformeerde kerk Die Kandelaar

Die Gereformeerde kerk Die Kandelaar is ’n gemeente van die Gereformeerde Kerk (GKSA) in Pretoria. 

Die kerkgebou is geleë in die woonbuurt Waverley, maar volgens die gemeente se beskrywing in die "Almanak" van die GKSA sluit sy grense "Pretoria en omstreke" in omdat dit op 8 Oktober 1950 ontstaan het as die eerste gemeente van die Vrye Gereformeerde Kerk in Suid-Afrika. Later het Die Kandelaar van die Vrye Gereformeerde Kerk afgeskei en eindelik in 1983 deel geword van die GKSA-kerkverband. Die VGK het wel nog twee gemeentes in die stad, Pretoria en Pretoria-Maranata.

Aanvanklik is die gemeente-eredienste gehou in ’n geboutjie wat eers aan die Nederduitsch Hervormde Kerk behoort het. Die kerkvensters was afkomstig uit die Verenigde kerk wat op Kerkplein gestaan het (sien NG gemeente Pretoria). Twee van dié vensters is ingemessel in die voorportaal van die huidige kerk.

Dié kerkie was geleë op die noordoostelike hoek van 14de Laan en Frederikastraat, Rietfontein, en was een van die eerste kerkgeboutjies in Pretoria se Moot. Dit was slegs drie blokke van die Gereformeerde kerk Innesdal af. Dié gebou is in 1909 opgerig as kerksaal vir die lidmate van die Hervormde gemeente Pretoria wat in die oostelike deel van Pretoria se Moot gewoon het. Toe die Nederduitsch Hervormde gemeente Noordelike Pretoria in 1934 afstig, het dit een van die nuwe gemeente se kerkgeboue geword. In 1938 is dit omvattend herbou en het dit ’n kruisvorm gekry. Die banke in die kerk is uit die laaste kerk op Kerkplein gekoop, soos ook die twee vensters wat behoue gebly het. In 1948 het die Hervormers dié geboutjie aan ene M.J.P. Taljaard verkoop. 

Dis onduidelik waarvoor die kerk die volgende sewe jaar gebruik is, maar in 1955 het die Vrye Gereformeerde Kerk dit gekoop. Dié gemeente van Nederlandse immigrante het die gebou onder leiding van J.C. Jansen ’n unieke aansig gegee. Herstelwerk is uitgevoer en volop Bybelse simboliek aan die binnekant aangebring. Heelwat daarvan is eindelik oorgeplaas na die gemeente se huidige gebou.

Die gemeente Die Kandelaar het sy laaste erediens op 11 Mei 1985 in die Rietfonteinse kerkie gehou, waarna hulle die nuwe, groter gebou in Waverley betrek het. Die ou kerkie, fraai en geskiedkundig soos hy was, is kort daarna gesloop. Van die nuwe gebou, wat die gemeente in 1986 betrek het, was dr. G.M. van der Waal, bygestaan deur dr. G. Hagg, die argitektuuradviseurs. Hulle was albei lidmate van die gemeente en kunshistorici. 

Die gemeente se lidmaattal is betreklik bestendig omdat dit nie afhanklik is van enkele woonbuurte waarin lidmaattalle kan wissel na gelang van mense wat in- of uittrek nie. Aan die begin van die 21ste eeu was hier 322 belydende en 184 dooplidmate vir ’n sieletal van 506. Dertien jaar later (einde 2014) het die belydende lidmate 337 en die dooplidmate 152 getel vir ’n sieletal van 489, die meeste van die 13 kerke in die Klassis Pretoria-Moot. Die afname dié eeu was minder as 4 persent en was net weens die dalende kindertal, aangesien die belydende lidmate in werklikheid toegeneem het.






</doc>
<doc id="105347" url="https://af.wikipedia.org/wiki?curid=105347" title="Gereformeerde kerk Elandspoort">
Gereformeerde kerk Elandspoort

Die Gereformeerde kerk Elandspoort is ’n gemeente van die Gereformeerde Kerk (GKSA) in die weste van Pretoria. Dit was einde 2014 die naaskleinste Afrikaanse Gereformeerde kerk in die Jakarandastad met net 68 belydende en 25 dooplidmate, vergeleke met onderskeidelik 191 en 82 einde 2001, ’n afname in die sieletal van amper 66 persent. Die kerk sluit, buiten die gelyknamige woonbuurt, ook Danville, Kwaggasrand en Wespark in.

Elandspoort het in 1959 ontstaan as die Gereformeerde kerk Danville-Wespark toe dit van die Gereformeerde kerk Pretoria-Wes afstig. Die gebied wat binne die gemeentegrense val, is net noord van Kerkstraat langs die Daspoorttonnel, ’n bekende baken in die gebied. Die staalreus Yskor het in die beginjare aan ’n groot aantal werknemers huisvesting in die gebied voorsien. Eredienste is eers in die skoolsaal van die Transoranje-skool vir Dowes by Kerkstraat-Wes 855 gebou, maar enkele jare ná afstigting is ’n kerkgebou in die tentstyl, wat destyds so gewild was, opgerig. Dié A-raam-kerk met sy blou geverfde staalbalke wat tot op die grond loop, staan teen ’n effense skuinste in die suide van Danville op die hoek van De Villiers- en Delaneystraat. 

Die argitek was Neels Venter en die bouaannemer Brough en Locke. Ds. R.V. Venter, die gemeente se leraar van 1966 tot 1971, het die gedenksteen op 5 Augustus 1967 gelê. Daarop staan die woorde van Psalm 115:1: "Nie aan ons, o HERE, nie aan ons nie, maar aan u Naam gee eer, om u goedertierenheid, om u trou ontwil."

Danville is sowat 7 km wes van Pretoria se stadsaal geleë, noord van Kwaggasrand. Dit is in Februarie 1951 geproklameer. Die voorgestelde naam, Westlands, was nie aanvaarbaar vir die posowerheid nie; daarom is ’n kompetisie gereël waartydens die naam Danville gekies is, ter ere van genl. Daniël Hermanus (Dan) Pienaar (1893–1942), opperbevelvoerder van die militêre basis Voortrekkerhoogte toe die Tweede Wêreldoorlog uitgebreek het.





</doc>
<doc id="105348" url="https://af.wikipedia.org/wiki?curid=105348" title="Aardeberaad">
Aardeberaad

Die Aardeberaad was 'n groot internasionale beraad, ook bekend as die Rio-beraad, wat in 1992 in Rio de Janeiro, Brasilië, aangebied is. Tydens die beraad het wêreldleiers van die Verenigde Nasies maniere bespreek om die omgewing en die aarde se biodiversiteit te beskerm. Die beraad het van 13 tot 22 Junie 1992 geduur.

Die beraad is deur nagenoeg 50 000 mense bygewoon. Die meeste lande se staatshoofde was persoonlik teenwoordig. Dit was die grootste en sigbaarste internasionale byeenkoms wat die wêreld tot op daai stadium gesien het.

Kenmerkend van die Aardeberaad was dat die Verenigde State van Amerika, een van die grootste sondebokke wat aardverwarming betref, geweier het om die produksie van kweekhuisgasse in te perk. Ten tweede het hulle geweier om 'n verdrag oor die bewaring van die aarde se biologiese diversiteit te onderteken.

'n Tweede Aardeberaad, die Rio+20-konferensie, is in 2012 gehou. Dit is van 13 tot 22 Junie 2012, weer in Rio de Janeiro, aangebied.



</doc>
<doc id="105350" url="https://af.wikipedia.org/wiki?curid=105350" title="Carl Philip van Swede">
Carl Philip van Swede

Carl Philip (Karel Filips) Edmund Bertil (Stockholm, 13 Mei 1979), prins van Swede, hertog van Värmland, (Sweeds: "Carl Philip Edmund Bertil, Prins av Sverige, Hertig av Värmland" [ˈkʰɑːɭ ˈfiːliːp]) is die enigste seun van die Sweedse koning Carl XVI Gustaf van Swede en koningin Silvia.

Carl Philip het ‘n ouer suster, Victoria (1977), en ‘n jonger suster, Madeleine (1982). Hy is gedoop op 31 Augustus 1979. Sy peetouers is prins Bertil van Swede, prins Leopold van Beiere, koningin Margaretha II van Denemarke en prinses Birgitta van Swede.

Carl Philip was aanvanklik kroonprins. In 1979 is die Troonopvolgingswet van 1810 gewysig. Hierdie grondwetlike wysiging het behels dat die troonopvolger die oudste kind van die monarg is, ongeag die kind se geslag. Daarmee was Carl Philip vanaf 1 Januarie 1980 nie meer kroonprins nie aangesien Victoria kroonprinses geword het. Die koning was nie ten gunste van die terugwerkende wysiging nie omdat hy voorkeur gegee het aan sy seun, was as troonopvolger gebore is. Aangesien sy vader ‘n nasaat is van koningin Victoria van die Verenigde Koninkryk, is Carl Philip opgeneem in die Britse lyn van troonopvolging. In dié lyn staan Carl Philip wel hoër as sy suster Victoria omdat mans in dié lyn voorrang bo vroue kry. Hulle is onderskeidelik in die 182ste en 183ste plek.

Van 1984 tot 1984 het Carl Philip die kleuterskool van die munisipaliteit Västerled, naby Drottningholm, bygewoon. In 1986 het hy sy laerskoolopleiding aan die Smedslättskolan in Bromma begin en daarna het hy na die Ålstensskolan gegaan, ook in Bromma. Van 1992 tot 1994 was hy ‘n leerder aan die Enskilda Gymnasiet in Stockholm. In die herfs van 1994 het hy ‘n student geword aan die Kent College in Amerika. Hierna het hy studeer aan die Lundsbergs skola in Värmland.

Nadat hy sy diploma in 1999 behaal het, het Carl Philip hom aangemeld vir militêre diens. In onderskeidelik 2002, 2004 en 2007 is hy bevorder tot adelbors, luitenant en kaptein by die Koninklike Marine. Van 2003 tot Mei 2006 het Carl Philip ‘n kursus in grafiese ontwerp aan die Forsbergs Skola för grafisk design och reklam gevolg. Hy het ook grafiese ontwerp aan die Rhode Island School of Design in Amerika studeer. In 2009 het hy ook nog aan die Sweedse Landbou-universiteit in Alnarp studeer.

Carl Philip was sedert 1999 in ‘n verhouding met Emma Pernald. In November 2008 het gerugte van die einde van die verhouding die ronde gedoen. In die poniekoerant Expressen van 4 Maart 2009 het Emma dit bevestig. In April 2010 het die pers Carl Philip verbind met die glansmodel Sofia Hellqvist. Dié paartjie het sedert 2011 in ‘n villa in Djurgården gewoon en op 27 Junie 2014 hul verlowing bekendgemaak.

Hulle is op 13 Junie 2015 in die kapel van die koninklike paleis in Stockholm getroud. Deur dié huwelik het Swede nog ‘n prinses bygekry, want Hellqvist kon haar voortaan prinses en hertogin van Värmland noem.
Die egpaar se eersteling, prins Alexander Erik Hubertus Bertil, hertog van Södermanland, is om 18:25 op 19 April 2016 in die Danderyd-hospitaal, Stockholm, gebore.
Hul tweede seun, prins Gabriel Carl Walther, hertog van Dalarna, is op 31 Augustus 2017 in die Danderyd-hospitaal in Stockholm gebore.



</doc>
<doc id="105351" url="https://af.wikipedia.org/wiki?curid=105351" title="Aäron">
Aäron

Aäron (Hebreeus: אַהֲרֹן, "Ahärôn", helder verlig of die verligte, Arabies: هارون, "Hārūn"; Grieks: Ἀαρών) is 'n persoon wat in die Bybel en die Koran beskryf word. Hy was die ouer broer van Moses. Volgens Eksodus 7: 7 was hy drie jaar ouer as Moses maar jonger as Mirjam, hulle suster. Aäron het sy broer Moses gehelp om die Israeliete uit Egipte te lei. In die Hebreeuse Bybel (Ou Testament) word hy in die boek van Sjemot/Eksodus beskryf.

Aäron is met Eliseba, die dogter van Amminadab en die suster van Nagson getroud (uit die stam Juda) en hulle het saam vier seuns gehad: Nadab, Abihu, Eleasar en Itamar (Eksodus 6: 22, Numeri 3: 2, 1: 7, 2: 3, 7: 12, 10: 14, Rut 4: 20, 1 Kronieke 2: 10-11).

Toe Moses as leier geroep is het God belowe, dat Aäron vir hom ´n "mond" sou wees (Eksodus 4: 16, 30) en in Egipte het Aäron as Moses se profeet opgetree (Eksodus 7: 1, 4: 16-30). Aäron het namens Moses met die farao (die koning van Egipte) gepraat, om hom te oortuig om die Israeliete vry te laat. Volgens Sjemot/Eksodus 7,1 tot 3 (die 1983-vertaling):

Saam met Moses het Aäron die volk van Israel met die uittog uit Egipte (Ex 12: 31) en op die woestynreis gelei (Eksodus 16). Tydens die geveg teen Amalek het hy saam met Hur die hande van Moses ondersteun (Eksodus 17: 12). Hy het saam met Moses die berg Sinai opgeklim (Eksodus 19: 24) en later kom hy saam Moses, Nadab, Abihu en sewentig van die oudstes van Israel God aanskou (Eksodus 24: 1-11). Aäron en Hur is as Moses se plaasvervangers aangewys tydens Moses se verblyf op die berg vir veertig dae en veertig nagte (Eksodus 24: 14).

Aäron was die mindere van sy broer Moses. Hy het veral betekenis gehad weens sy priesterskap (Psalms 99: 6, 133: 2). Die priesterskap volgens die orde van Aaron is egter minder as volgens die orde van Melgisedek (Hebreërs 5: 1-6, Hebreërs 7).

Aäron se staf is 'n paar keer gebruik om die farao te oorreed om die Israeliete te laat trek.

God het Moses en Aäron in Sjemot/Eksodus 7,9 beveel: ""“As die farao vir julle sê: ‘Doen bietjie 'n wonderteken,’ moet jy vir Aäron sê: Vat jou kierie en gooi dit voor die farao neer dat dit 'n groot slang word.”"" Hulle is toe na die farao en Aäron het sy staf op die grond neergegooi. Volgens die Bybel het Aäron se staf werklik 'n slang geword, wat al die slange wat die farao se towenaars gemaak het opgevreet het.

Aaron se staf is ook gebruik om die Nylrivier se water in bloed te verander. Hy het ""sy kierie opgelig en voor die oë van die farao en sy amptenare op die Nyl se water geslaan"" en ""al die water het in bloed verander. Die vis in die Nyl het gevrek en die Nyl se water het so gestink dat die Egiptenaars dit nie kon drink nie." (Sjemot/Eksodus 7,20–21)




</doc>
<doc id="105353" url="https://af.wikipedia.org/wiki?curid=105353" title="Dhadi">
Dhadi

Dhadi (Pandjabi: ਢਾਡੀ, Dhādi) of Dhadhi, is iemand wat ballades met die gebruik van 'n "Dhadd" (slaginstrument) sing. Die "Sarangi" word ook gebruik omdat beide bekende volksinstrumente van die Pandjab is. Volgens Kahn Singh Nabha se Mahan Kosh-ensiklopedie is die definisie van "dhadhi" "Iemand wat ballades van krygers sing en wat die "Dhadd" bespeel". Dhadis is 'n afsonderlike groep van sangers wat in die tye van die Sikh-goeroes na vore gekom het.

'n Groep van Dhadi-sangers word 'n "Dhadi Jatha" genoem. Die Pandjabi-woord "Jatha" beteken eenvoudig "groep".


</doc>
<doc id="105355" url="https://af.wikipedia.org/wiki?curid=105355" title="Aartsbiskop van Kantelberg">
Aartsbiskop van Kantelberg

Die Aartsbiskop van Kantelberg is die religieuse hoof van die Kerk van Engeland en die simboliese hoof van Anglikaanse kerke oor die hele wêreld. Hy is die regstreekse opvolger van die eerste aartsbiskop, Augustinus van Kantelberg. Die aartsbiskop word deur die Engelse monarg onder leiding van senior biskope, in samewerking met die eerste minister van die Verenigde Koninkryk, gekies.

Die amp, Aartsbiskop van Kantelberg, is in die jaar 597 ingevoer. In daardie jaar het St. Augustinus in Engeland, in die gebied genaamd Kent, gearriveer. Hy is deur die pous gestuur om die plaaslike bevolking tot die Christendom te bekeer. Toe hul koning (Æthelberht van Kent) 'n Christen word, het die mense hom en die Christendom aanvaar. Augustinus was die eerste biskop in die koninkryk van Kent en is later as aartsbiskop erken toe 'n tweede bisdom geskep is. Sedertdien is daar 'n aartsbiskop by Canterbury (Kantelberg) in Kent.

Die aartsbiskop van Kantelberg was aanvanklik ook die hoof van die Rooms-Katolieke Kerk in Engeland, maar in die 16de eeu het die Engelse Kerk van die Roomse Kerk weggebreek. Die nuwe kerk is die Kerk van Engeland genoem en die aartsbiskop is sedertdien die leier van die kerk.

Justin Welby dien sedert 21 Maart 2013 as die 105de aartsbiskop.


</doc>
<doc id="105356" url="https://af.wikipedia.org/wiki?curid=105356" title="Gereformeerde kerk Eloffsdal">
Gereformeerde kerk Eloffsdal

Die Gereformeerde kerk Eloffsdal is ’n gemeente van die Gereformeerde Kerk (GKSA) noord van Pretoria se middestad. 

Dit was einde 2014 een van die kleinste Gereformeerde kerke in Pretoria met 118 belydende en 29 dooplidmate, vergeleke met onderskeidelik 165 en 35 einde 2001, maar einde 2015 was dit onderskeidelik 130 en 31. Die kerkgebou is geleë by Mancelaan 760, Mayville. Behalwe dié woonbuurt, beslaan die gemeente ook die woonbuurt waaraan hy sy naam ontleen (Eloffsdal), gedeeltes van Gezina en Wonderboom-Suid en Les Marais. Dis net noord van die woonbuurt Capital Park, wat binne die Gereformeerde kerk Pretoria se grense val.

Eloffsdal het in Oktober 1973 van die gemeentes Eloffsdal-Wonderboom-Suid (waarvan die naam toe Pretoria-Wonderboom-Suid geword het) en Bergsig afgestig. (Nadat Eloffsdal se stigtingsdatum jare lank in die GKSA se "Almanak" as 1973 aangedui is en Pretoria-Wonderboom-Suid s'n as 1943, is dit in vroeg in die 21ste eeu verander sodat albei se stigtingsdatum van toe af 1943 aangedui word.) Aanvanklik is dienste in die Laerskole Eloffsdal en Boerefort se saal gehou. Later is ’n erf in die woonbuurt Roseville gekoop, maar voor beplanning aan bouwerk nog begin het, het die leraar, ds. P.C. Buys, met die plaaslike AGS-pastoor oor ’n ruiltransaksie begin onderhandel. Albei kerkrade het dit goedgekeur dat Eloffsdal sy erf plus R48 000 ruil vir die AGS se kerkgebou in Mansfieldlaan en ’n pastorie. Die gemeente die kerkgebou skaars sewe jaar gebruik toe die stadsraad die gemeente se eiendom uitkoop sodat Mansfieldlaand heelwat verbreed kon word ter wille van beter verkeersvloei. Met die ruim vergoeding wat hulle ontvang het, kon die kerkraad ’n nuwe gebou in Mancelaan, een blok oos van die bestaande gebou, oprig.

Die erf waarop die nuwe kerk gebou is, het aan ’n lidmaat, ene Kuyper, behoort wat ’n kluisenaarsbestaan gevoer het. Ná sy dood het die kerkraad die grond aangekoop. Nadat die eerste kerk ontruim moes word, is dienste intussen in die Laerskool Mayville gehou. Die argitekte Paul du Plessis en Van Wyk, wat gevra is om die plan op te stel, het voorgestel dat die gemeente sy kerk bou volgens ’n gewysigde plan van die NG gemeente Wierdapark, wat pas voltooi is.

Ds. B.C. Smit het die eerste sooi op 25 November 1989 gespit en ook die hoeksteen op 23 Februarie 1991 onthul. Die gemeente het as eienaarbouer op getree onder leiding van oudl. J. Briel. Talle ander lidmate het ook bydraes gelewer, byvoorbeeld oudl. T. Sauer wat banke bekom het van die NG gemeente Petronella. Die nuwe kerk is gebou van donker ongepleisterde baksteen en het ’n betreklik laer plafon en plat dakstruktuur. Dit het nie ’n toring of klok nie. Die vensters is horisontaal op grondvlak en teen die plafon geplaas. Die kerk bied sitplek aan 450 kerkgangers, maar aangesien skuifdeure die kerk aan die saal verbind, kan nog 150 sitplekke voorsien word deur die deure oop te skuif. 




</doc>
<doc id="105357" url="https://af.wikipedia.org/wiki?curid=105357" title="Gereformeerde kerk Innesdal">
Gereformeerde kerk Innesdal

Die Gereformeerde kerk Innesdal is ’n gemeente van die Gereformeerde Kerk (GKSA) noord van Pretoria se middestad. Dit sluit die woonbuurte Deerness, Jakarandapark, Riefontein en Villieria in.

Die gemeente Innesdal is geleë in ’n deel van Pretoria, die Moot, met ’n digte konsentrasie Gereformeerde kerke. Van Innesdal se kerkgebou tot by dié van Pretoria-Wonderboom-Suid is dit 2,6 km, tot by Eloffsdal is dit 3,9 km, tot by Oos-Moot is dit 3,4 km en tot by Pretoria-Meintjeskop 2,9 km. Soos elders, het ook hier die lidmaattal van die Gereformeerde kerke in die jongste jare afgeneem. Innesdal het in 2001 ’n sieletal van 399 gehad, maar in 2014 net 204. Pretoria-Wonderboom-Suid het afgeneem van 401 tot 332, Eloffsdal van 200 tot 147, Oos-Moot van 551 tot 455, Pretoria-Meintjeskop van 335 tot 262 en Die Kandelaar van 506 tot 489. 

Die Gereformeerde kerk Innesdal is op 24 Desember 1938 gestig en het die naam gekry van die destydse munisipaliteit in die Moot van Pretoria, oos van die Apiesrivier. Dit is die derde oudste gemeente in Pretoria, naas Pretoria en Pretoria-Oos, die tweede oudste wat nog bestaan nadat laasgenoemde ontbind het en die eerste gemeente wat noord van die middestad gestig is.

Vir die uitgestrekte noordoostelike voorstede van die gemeente Pretoria-Oos is in 1935 ’n kerkie (wat later die saal geword het) op een van vier erwe in Rietfontein, wat van die munisipaliteit aangekoop is, gebou. Die hoeksteen is op 22 Junie 1935 gelê. Dié kerkie is in 1942 vergroot en in 1955 in ’n saal omskep. Die huidige pastorie is in 1940 noord van die kerkie gebou.

Ds. J.L. de Bruin het die hoeksteen van die nuwe kerkgebou op die hoek van 17de Laan en Ferderikastraat op Hervormingsdag 31 Oktober 1953 gelê. Die argitek was die jong Johan de Ridder, vir wie dit slegs die tweede opdrag was om ’n kerkgebou vir ’n Gereformeerde gemeente te ontwerp nadat hy in 1951 ook verantwoordelik was vir die Gereformeerde kerk Pretoria-Brooklyn, maar dit was die eerste keer dat hy ’n kerk alleen ontwerp het. Hierna sou nog nagenoeg 12 Gereformeerde en 10 ander kerkgeboue volg. Die bouaannemer was ene Dykstra. 

Die gebou is destyds as modern beskou vanweë die A-raam-staalkonstruksie wat gebruik is en die nuwe tegniek waarvolgens growwe pleisterwerk aan die gelê plafon aangebring is. Die gebruik van blou glas naas bruin het later ’n De Ridder kenmerk geword. Die oorspronklike, losstaande toring moes ná 21 jaar weens konstruksieprobleme afgebreek word en is in 1975 vervang deur ’n betontoring. Tegelykertyd is ’n moederskamer aan die noordekant van die kerk aangebou. Die SAOB-Walcker-orrel is tydens die ingebruikneming van die kerk op 5 Junie 1954 bespeel deur Pieter Delen, ’n lidmaat. Hy was die gemeente se orrelis tot 2000.





</doc>
<doc id="105359" url="https://af.wikipedia.org/wiki?curid=105359" title="Gereformeerde kerk Kameeldrift">
Gereformeerde kerk Kameeldrift

Die Gereformeerde kerk Kameeldrift is ’n gemeente van die Gereformeerde Kerk (GKSA) in die noordooste van Pretoria in die omgewing van die Roodeplaatdam. Dit sluit die gelyknamige en omliggende landbouhoewegebiede in asook woonbuurte soos Montanapark en Montana-Tuine.

Die Gereformeerde kerk Kameeldrift is op Saterdag 25 September 1976 om drieuur in die kerkgebou van die moedergemeente, Derdepoort, afgestig. Daar was 211 belydende lidmate en 137 dooplidmate. Met afstigting het die gemeente ’n hoewe van sowat 3 hektaar van Derdepoort ontvang waarop die kerkgebou in 1982 opgerig is. Dié grond was eens ’n mielieland tussen die kleinhoewes noordoos van Pretoria. Gedurende die eerste jaar ná afstigting het Kameeldrift ook 'n bruidskat van R8 000 van Derdepoort ontvang. Die gemeente het onmiddellik begin om ’n tuin uit te lê en ’n groot aantal inheemse bome is geplant. Heelwat later, tydens die gemeente se 15-jarige feesviering, is ’n aantal Bybelse bome geplant wat in Suid-Afrika aard. 

Eredienste is aanvanklik gehou in die skoolsaal van die Hoërskool F.H. Odendaal. Jan Pretorius was die argitek van die gemeente se eie kerkgebou en die bouaannemer was Hans van der Laan, wat tot minstens 2010 nog lidmaat van die gemeente was. Ds. C.J.H. Breed was voorsitter van die boukommissie. Tydens die bouery is afgekom op ’n ondeurdringbare klipbank waar die diep fondament moes wees. Ook het die hyskraan wat die sentrale dakbalk van staal moes ophys, ’n fout begaan en die hele westelike muur omgestamp. Voorts is die bouwerk aan die kerk onderbreek toe ’n pastorie dringend op die terrein gebou moes word. Albei geboue is in dieselfde jaar voltooi.

Met die jare het die gemeente die kerkperseel verder verbeter: ’n grasdaklapa is by die nuwe swembad gebou, maar dit het afgebrand en is deur ’n grotere vervang. Die tweede lapa het ook gebrand, maar is net herbou. Die pastorie is vergroot en vernuwe nadat die kombuis uitgebrand het. Die gemeente het ook ’n stuk grond langs die kerkperseel aangekoop, waar hulle ’n meerdoelige gemeentesentrum wil oprig.

Die kerkraad het destyds met die beplanning van die kerkgebou voorsien dat die gemeente sou groei; daarom is die kerk heelwat groter as wat destyds nodig was. Ten spyte van sterk groei in die beginjare het die sieletal tussen 2011 en 2014 teruggesak van 658 tot 439, vergeleke met 510 drie jaar vantevore. In 2017 was dit 401.





</doc>
<doc id="105361" url="https://af.wikipedia.org/wiki?curid=105361" title="Gereformeerde kerk Meyerspark">
Gereformeerde kerk Meyerspark

Die Gereformeerde kerk Meyerspark is ’n gemeente van die Gereformeerde Kerk (GKSA) in die ooste van Pretoria. Dit sluit, benewens die woonbuurt waaraan die naam ontleen is, ook Die Wilgers, Donkerhoek, Equestria, Boschkop, La Montagne, Lynnwoodrif, Murrayfield, Willow Glen en Silverton uitbr. 10 in. 

Die gemeente het op 1 Augustus 1971 van die Gereformeerde kerk Silverton afgestig. Destyds was dit ’n jeugdige gemeente waarvan die gemiddelde ouderdom van sy belydende lidmate in Oktober 1972 net 28 jaar was. So het daar ’n hegte band tussen ’n kerngroep lidmate ontstaan. Die lidmate het dan ook mettertyd ál ouer en die dooplidmate ál minder geword: Einde 1997 was die sieletal 1 006 van wie amper 20 persent dooplidmate was; einde 2001 was die sieletal 789, van wie die dooplidmate amper 17 persent was, maar tot einde 2014 het die sieletal afgeneem tot 443, van wie die dooplidmate net 9,5 persent was. Die lidmaattal het trouens al omstreeks 1990 op sowat duisend 'n hoogtepunt bereik en daarna algaande verminder. 

Op ’n kerkraadsvergadering op 19 September 1973 is besluit om ’n kerk-en-saal-kompleks vir die gemeente op te rig. ’n Lidmaat, Renier Roos, is as argitek aangewys. Weens die resessie van destyds kon die gemeente eers nie ’n verbandlening kry nie en het hulle besluit dat die kerkraad as eienaarbouer sou optree. Aanvanklik is die koste op R135 000 (sonder professionele fooie) geraam, maar dit het eindelik amper verdubbel tot R240 000.

Die susters van die gemeente het die orrel afbetaal deur middel van koek- en kosverkopings, terwyl J.V. Juventus geld vir die preekstoel ingesamel het. Die kerkgebou is op 22 Mei 1976 plegtig in gebruik geneem. Die kompleks bestaan uit ’n kerkgebou en saal, skakel met ’n moederskamer en die kombuis. Al die vensters kyk uit op ’n binnehof wat met ’n groot glasdeur verbind word met die saal. Dr. C.H. Venter het ’n gedenkplaat in die kerkgebou se voorportaal onthul.





</doc>
<doc id="105362" url="https://af.wikipedia.org/wiki?curid=105362" title="Gereformeerde kerk Oos-Moot">
Gereformeerde kerk Oos-Moot

Die Gereformeerde kerk Oos-Moot is ’n gemeente van die Gereformeerde Kerk (GKSA) noordoos van die Pretoriase middestad in, soos die naam aandui, die ooste van die Moot-gebied. Binne die gemeentegrense val woonbuurte soos Môregloed, Queensqwood X2, Rietfontein en Villieria. Die kerkgebou is geleë by 31ste Laan 716, Villieria, net ’n hanetree van die Gereformeerde kerk Totiusdal se kerkgebou op die hoek van Spioenkopstraat en Starkeylaan, Waverley.

Die Gereformeerde kerk Oos-Moot het op 30 Julie 1966 afgestig uit die westelike wyke van die Gereformeerde kerk Totiusdal en die oostelike wyke van die Eloffsdal-Wonderboom-Suid. Die totale bruidskat van R3 500 en ’n skenking van nog R1 000 het dit aan die begin onmoontlik gemaak om aan kerkbou te dink. Eers sowat ’n jaar ná afstigting, in Junie 1967, het die kerkraad ná lang onderhandelinge met die stadsraad besluit om grond in Villieria te koop. Dit was groot genoeg sodat ’n kerkgebou en ’n pastorie daarop gebou kon word. Dié grond het, in die lig van die skenking, die reusebedrag van R10 800 gekos. 

Die eerste stap was om ’n pastorie te bou. Einde 1970 kon die gemeente se tweede leraar, ds. A.Z. Pelser, die ruim en doeltreffende pastorie betrek waarvan ’n lidmaat, H. Audi, die plan opgestel het. Van toe af kon die kerkraadsvergaderings darem in die gemeente gehou word en wel in die pastorie se motorhuis nadat die raad vantevore in Totiusdal se konsistorie byeen moes kom.

Met kerkbou het dit minder flink gegaan. In September 1967 het die kerkraad T. den Boer gevra om die plan op te stel, maar nadat onderhandelinge met hom skipbreuk gely het, is kerkbou op die lange baan geskuif. Sowat drie jaar later het die argitek Johan de Ridder, ’n lidmaat van die Gereformeerde kerk Pretoria-Sunnyside, ’n plan vir ’n A-raam-gebou voorgestel. Dié vorm is kenmerkend van heelparty Gereformeerde kerke in Pretoria, waarvan De Ridder nagenoeg sewe ontwerp het, hoewel party ’n A-vorm het en ander variasies op die tentstyl is. 

Die kerkraad het die bouplan goedgekeur en kort daarna kon die bouwerk begin. Die totale koste was R93 000. Die susters van die gemeente het deur geldinsameling vir die orrel en matte betaal en die ruim konsistorie met ’n aangrensende kombuis diens steeds as kerksaal. Eers is net drie katkisasielokale langs die kerk opgerig, maar nadat die Pres. Kruger-kinderhuis (’n instelling van die Gereformeerde Kerk) na ’n stuk grond reg langs die kerk verskuif is, is nog vier van dié lokale aangebou. 

Ds. A.Z. Pelser het ’n gedenkplaat in die voorportaal van die kerk op 16 Oktober 1971 onthul en op 27 Mei 1972 het De Ridder ’n spesiale sleutel, wat vandag nog in die konsistorie, aan die bouer, broer H.A.G. Kapp, oorhandig, tydens die ingebruikneming van die kerk. 

Oos-Moot het einde 2014 361 belydende en 94 dooplidmate gehad, vergeleke met onderskeidelik 349 en 113 einde 1997, ’n opmerklike uitsondering op die reël van Gereformeerde gemeentes wat algaande kleiner word, veral in gevestigde buurte.

Die kerkgebou is in dieselfde staat as die President Kruger-kinderhuis geleë. Hul inwoners skakel by Oos-Moot in.





</doc>
<doc id="105363" url="https://af.wikipedia.org/wiki?curid=105363" title="Koninklike Australiese Lugmag">
Koninklike Australiese Lugmag

Die Koninklike Australiese Lugmag oftewel die Royal Australian Air Force (afgekort RAAF) in Engels, gevorm in Maart 1921, is die luggevegstak van die Australiese Weermag. Dit hou die eer as die tweede oudste lugmag ter wêreld, wat as die "Australian Flying Corps" (AFC) gevorm is op 22 Oktober 1912. Die RAAF bied ondersteuning oor 'n spektrum van bedrywighede soos lugsuperioriteit, presisieslaankrag, intelligensie, toesig en verkenning, lugmobiliteit en humanitêre ondersteuning.

Die RAAF het aan baie van die groot konflikte van die 20ste eeu deelgeneem. Gedurende die Tweede Wêreldoorlog het 'n aantal RAAF bomwerpers, vegters, verkennings- en ander eskaders aanvanklik in Brittanje gedien, en/of die Desert Air Force geleë in Noord-Afrika en die Middellandse See, terwyl die meerderheid later hoofsaaklik ontplooi is in die Suidwes-Stille Oseaan gebied. Duisende Australiërs het ook in ander Statebondslugmagte in Europa gedien. Teen die einde van die oorlog was 'n totaal van 216 900 mans en vroue in diens van die RAAF, van wie 10 562 gesneuwel het in aksie.


</doc>
<doc id="105364" url="https://af.wikipedia.org/wiki?curid=105364" title="Gereformeerde kerk Totiusdal">
Gereformeerde kerk Totiusdal

Die Gereformeerde kerk Totiusdal is ’n gemeente van die Gereformeerde Kerk (GKSA) in die ooste van Pretoria se Moot-gebied. Dit sluit die woongebiede Queenswood en Waverley (waar die kerkgebou geleë is) in. Van belang vir die Gereformeerde Kerk is dat die Gereformeerde Skool Dirk Postma ook binne die gemeentegrense val.

Totiusdal het op 20 Oktober 1957 van die destydse Eloffsdal-Wonderboom-Suid (later Pretoria-Wonderboom-Suid genoem) afgestig. So vinnig was die vermeerdering van Gereformeerdes in dié omgewing destyds dat die Gereformeerde kerk Oos-Moot op 30 Julie 1966 kon afstig uit die westelike wyke van Totiusdal en die oostelike wyke van Eloffsdal-Wonderboom-Suid. Aanvanklik het Totiusdal eredienste gehou in die Hoërskool Oos-Moot se saal. ’n Eie kerkgebou is beplan op grond wat behoort het aan ds. S.J. du Toit, die vader van Totius. Daarom is besluit om die gemeente Totiusdal te noem.

In 1958 besluit die gemeente om ’n kerkgebou op te rig met Johan de Ridder, ’n lidmaat van die Gereformeerde kerk Pretoria-Sunnyside, as argitek. Hulle het gevra dat die gebou ’n gevoel van ruimte gee; ’n mens moes kon wegkyk die hoogtes in. Die gebou moes ’n sfeer hê met argitektoniese skoonheid. Ten einde die boukoste te bestry, het sen. Jan de Klerk, vader van die latere pres. F.W. de Klerk en self ’n seun van Dopperpredikant, ds. W.J. de Klerk, ’n lening by Avbob beding.

Die hoeksteen is op 13 Junie 1959, die GKSA se eeufeesjaar, gelê en die gebou is op 6 Desember 1959 in gebruik geneem. Die gebou het ’n leiklipdak wat steil na agter boontoe styg (die teenoorgestelde kant van die preekstoel), so tipies van De Ridder se kappiekerke of tentstyl. By die ingebruikneming van die kerk het mev. Maria (Marie) du Toit, n dogter van ds. Dirk Postma en eggenote van Totius, ’n seringboom geplant as simbool van die stigting van die Gereformeerde Kerk, ’n eeu vantevore onder ’n seringboom op Rustenburg, deur haar vader. Sy het ook die Kanselbybel geskenk.

Totiusdal se kerkgebou is die enigste in Pretoria met ’n klokkespel (kariljon) wat op bepaalde tye Psalm-melodieë speel.

Totiusdal het einde 1997 361 belydende en 118 dooplidmate gehad, maar einde 2014 onderskeidelik 303 en 80, ’n geringe afname vergeleke met baie Gereformeerde kerke elders in die land. 'n Jaar later het dit toegeneem tot onderskeidelik 329 en 85, 'n toename in die sieletal van 31, terwyl die Klassis Pretoria-Moot se sieletal met 97 afgeneem het.





</doc>
<doc id="105365" url="https://af.wikipedia.org/wiki?curid=105365" title="Kain en Abel">
Kain en Abel

Kain (Hebreeus: קַיִן, "Qayin") en Abel (Hebreeus: הֶבֶל, "Hevel") is twee figure wat in die Tanakh, die Bybel en in die Koran beskryf word. Hulle was die twee oudste seuns van Adam en Eva. Die verhaal is in die Ou Testament in die boek van Genesis opgeteken.

Kain was 'n saaiboer en sy jonger broer, Abel, 'n veeboer. Kain was die eerste mens wat gebore is en Abel was die eerste mens wat gesterf het. Kain het die eerste moord gepleeg deur Abel dood te slaan. Daar word algemeen aanvaar dat die motiewe hiervoor jaloesie en woede was.

Die storie van Kain se moord op Abel en die gevolge daarvan word in Genesis 4:1-17 vertel:

Die mens het met sy vrou Eva gemeenskap gehad, en sy het swanger geword. Sy het vir Kain in die wêreld gebring en uitgeroep: “Ek het 'n man in die wêreld gebring met die hulp van die Here!” Sy het weer 'n kind gekry, Abel, 'n broer vir Kain. Abel was 'n veeboer en Kain 'n saaiboer. Na verloop van tyd het Kain van die opbrengs van die land 'n offer aan die Here gebring. Abel het dit ook gedoen, van die eerstelinge uit sy kudde, van hulle vet. Die Here het vir Abel en sy offer aangeneem, maar nie vir Kain en sy offer nie. Kain het baie kwaad geword en hy was bedruk. Toe sê die Here vir Kain: 
“Waarom is jy kwaad? <br>Waarom is jy bedruk?<br> Wag daar nie vir jou blydskap <br>as jy goed doen nie? <br>As jy nie goed doen nie – <br>die sonde wag jou in daarbuite <br>en hy wil jou in sy mag kry. <br>Maar jy moet oor hom heers.” 
Kain het met sy broer Abel gepraat, en toe hulle in die veld was, het Kain vir Abel oorweldig en hom doodgemaak. Toe vra die Here vir Kain: “Waar is jou broer Abel?” en Kain antwoord: “Ek weet nie. Moet ek dan my broer oppas?” Maar die Here sê: “Wat het jy gedoen? Die bloed van jou broer roep van die aarde af na My. Vervloek is jy dan nou, verban van die grond af wat gretig die bloed van jou broer uit jou hand opgeslurp het. Wanneer jy die grond bewerk, sal dit nie sy opbrengs vir jou gee nie. Jy sal 'n doellose swerwer op aarde word!” Toe sê Kain vir die Here: “My straf is te swaar om te dra. U verdryf my nou van my grond af, en tot U het ek nie meer toegang nie. Ek sal 'n doellose swerwer op aarde wees, en wie my raakloop, sal my vermoor.” Maar die Here sê vir hom: “Nee! Wie vir Kain vermoor, sal sewe maal gestraf word.” Toe gee die Here vir Kain 'n teken sodat niemand wat hom raakloop, hom sou doodmaak nie. 
En Kain het van die Here af weggegaan. Hy het gaan woon in Nod, oos van Eden. Kain het met sy vrou gemeenskap gehad, en sy het swanger geword en vir Henog in die wêreld gebring. Kain het daarna 'n stad begin bou en hy het die stad na sy seun Henog vernoem.

Kain en Abel is tradisionele weergawes van die Hebreeuse name "Qayin" (קין) en "Hevel" (הבל). Die oorspronklike teks het nie klinkers gehad nie. Daar is al voorgestel die etimologie van hul name is ’n regstreekse sinspeling op hul rolle in die Genesis-verhaal. "Abel" kom vermoedelik van ’n gerestruktueerde woord wat "herder" beteken. Die moderne Arabiese verwante woord is "ibil", wat spesifiek na kamele verwys. "Kain" is dalk verwant aan die Arabiese woord "qyn" uit die middel 1ste millennium v.C., wat "metaalsmit" beteken. Volgens dié teorie is hul name dus beskrywend van hul rolle: Adam het met vee gewerk en Kain met landbou – en dit sou dus parallel loop met die name Adam ("man," Hebreeus אדם) en Eva ("lewegewer", Hebreeus חוה "Chavah").

Die oudste bekende weergawe van die Bybelverhaal is uit die Dooie See-rolle en dateer van die 1ste eeu v.C. Kain en Abel verskyn ook in ’n paar ander tekste en die storie kan op verskillende maniere vertolk word. Abel, die eerste moordslagoffer, word soms beskou as die eerste martelaar en Kain, die eerste moordenaar, as ’n voorouer van die bose. Sommige geleerdes meen die Skrifgedeelte is dalk gebaseer op ’n Sumeriese storie oor die konflik tussen nomadiese herders en gevestigde boere. Die meeste moderne geleerdes glo die stories van Adam en Eva en van Kain en Abel gaan oor die ontwikkeling van die beskawing aan die begintydperk van landbou, toe dit die leefwyse van die jagter-versamelaars vervang het, en nie oor die ontstaan van die mens nie.

Kain en Abel is waarskynlik simbolies eerder as werklik. Soos die meeste mense, plekke en stories in die oeroue geskiedenis (die eerste 11 hoofstukke van Genesis), word hulle nêrens anders in die Bybel genoem nie. Dit dui daarop dat dié geskiedenis ’n laat toevoeging tot Genesis kan wees wat as ’n inleiding gedien het. Daar is ’n dispuut oor presies hoe laat: Sommige glo die geskiedenis kan so laat as die Hellenistiese tydperk (eerste dekades van die 4de eeu v.C.) wees, maar die groot mate van Babiloniese mites agter die stories laat ander glo dit kan uit die Babiloniese ballingskap (6de eeu v.C.) kom.





</doc>
<doc id="105367" url="https://af.wikipedia.org/wiki?curid=105367" title="Gereformeerde kerk Pretoria-Wonderboom-Suid">
Gereformeerde kerk Pretoria-Wonderboom-Suid

Die Gereformeerde kerk Pretoria-Wonderboom-Suid is ’n gemeente van die Gereformeerde Kerk (GKSA) direk noord van die Pretoriase middestad in die Moot-gebied. Dit sluit gedeeltes van die woongebiede Wonderboom-Suid, Rietfontein en Gezina in.

Die gemeente is in 1943 gestig as die Gereformeerde kerk Eloffsdal. Aan die begin is eredienste gehou in die kerksaal van die NG gemeente Eloffsdal, die Wesleyaanse kerkgebou en aan huis van die gesin Wiegers, tot ’n kerksaal in Mayville gebou is. In 1949 besluit die kerkraad om ’n kerkgebou op te rig in Wonderboom-Suid. Die plan is opgestel deur ene Semeyn en die bouaannemer was H.A.G. Kapp, ’n Gereformeerde lidmaat, wat onder ds. H.F.V. Kruger se toesig sou werk. Lidmate van alle ouderdomme sou met die bouwerk help. Ds. Kruger het die hoeksteen op 18 Februarie 1950 gelê. Piet Pelser het die preekstoel gemaak.

Ds. Kruger het gevra dat die ouderling- en diakenbanke agter die preekstoel geplaas word sodat die ouderlinge en die diakens "toesig oor die predikant en gemeente kon hou". Dié galerye sit skuins weerskante van die preekstoel en die orrelpype. Die verloop van die bouwerk aan die kerkgebou is op film vasgelê. Die kerktoring is 27,5 m hoog en het ’n klok wat uit Nederland ingevoer is.

Omdat die kerkgebou nou in Wonderboom-Suid en nie in Eloffsdal was nie, hê die gemeente besluit om sy naam te verander na Eloffsdal-Wonderboom-Suid. In 1973 is die gemeentenaam nog ’n maal verander nadat Eloffsdal afgestig het en sedertdien is dit Pretoria-Wonderboom-Suid. Dekades daarna is Pretoria-Wonderboom-Suid se stigtingsdatum in die GKSA se "Almanak" as 1943 aangegee en Eloffsdal s’n as 1973, maar vroeg in die 21ste eeu is dit verander sodat albei nou in 1943 gestig is.




</doc>
<doc id="105370" url="https://af.wikipedia.org/wiki?curid=105370" title="Gereformeerde kerk Pretoria-Rooiwal">
Gereformeerde kerk Pretoria-Rooiwal

Die Gereformeerde kerk Pretoria-Rooiwal is ’n gemeente van die Gereformeerde Kerk (GKSA) in die kleinhoewegebiede noord van Pretoria en suid van Hammanskraal. Die gebiede binne die gemeentegrense sluit Haakdoring, Haakdoringboom, Hammanskraal, die hoewes noord van Bon Accord en Onderstepoort in.

Die gemeente het in 1972 afgestig van die Gereformeerde kerk Wonderboompoort, wat in 1960 gestig is en wie se kerkgebou geleë is by Genl. Beyersstraat 256, Pretoria-Noord. Die nuwe gemeente het aanvanklik sy eredienste en byeenkomste in die saal van die Laerskool Uniefees op Rooiwal, noord van Pretoria, gehou. In 1977 het die gemeente 10 morg grond aangekoop waarop hulle ’n kerk wou oprig. Dié gebou is dan ook op 19 en 20 Februarie 1983 in gebruik geneem. Die kerkraad van die Gereformeerde kerk Piet Retief het die klok van die ontbinde Gereformeerde kerk Stegi (Bremersdorp, eSwatini, 1926–1965) aan Rooiwal geskenk. Vir dié klok het Ben Nel van Witbank ’n staalkonstruksie ontwerp en aan die kerk geskenk.

Pretoria-Rooiwal het sedert die begin van die 21ste eeu minder goed gevaar met betrekking tot die handhawing van sy lidmaattal: einde 2001 was hier 250 belydende en dooplidmate, maar einde 2014 net 131 belydende en 33 dooplidmate.





</doc>
<doc id="105377" url="https://af.wikipedia.org/wiki?curid=105377" title="Adam (dubbelsinnig)">
Adam (dubbelsinnig)

Adam kan na een van die volgende verwys:




</doc>
<doc id="105378" url="https://af.wikipedia.org/wiki?curid=105378" title="Eva (dubbelsinnig)">
Eva (dubbelsinnig)

Eva kan na een van die volgende verwys:




</doc>
<doc id="105386" url="https://af.wikipedia.org/wiki?curid=105386" title="Gereformeerde Skool Dirk Postma">
Gereformeerde Skool Dirk Postma

Die Gereformeerde Skool Dirk Postma is ’n gekombineerde Afrikaansmedium-skool in Waverley, Pretoria.

Die skool het in 1989 begin as ’n laerskool. Dis genoem na ds. Dirk Postma, die grondlegger van die Gereformeerde Kerke in Suid-Afrika. In samewerking met ander skole is ‘n eie, gereformeerde leerplan ontwikkel. Daarna is die kleuterskool begin om as voedingsbron vir die laerskool te dien. Vandat die hoërskool in 1998 tot stand gekom het, was daar nog nie ‘n enkele matriekdruipeling nie.

Die skool het in 2013 ’n nuwe skoolgebou in gebruik geneem. Die laer- en hoërskool is van toe af geleë by Cunninghamlaan 1182, Waverley, naasaan die Gereformeerde kerk Die Kandelaar, en die kleuterskool by Dickensonlaan 1174, in dieselfde woonbuurt. Die laer- en hoërskool deel 'n perseel met die Gereformeerde kerk Die Kandelaar.

Die skool gebruik breedweg die leerplanraamwerk van die onderwysdepartement ten opsigte van temas en uitkomste, maar temas word aangevul met eie temas en inhoude word reformatories ingevul. Aan die einde van die skoolloopbaan skryf leerders die eksamen van die departement van onderwys en die skool reik ook ‘n Arso-serftifikaat uit, wat sertifiseer dat die leerder ‘n gereformeerde skoolloopbaan gevolg het.

Ds. Hannes Noëth was die skoolhoof tot einde Oktober 2017 toe hy 'n betrekking by die Soldariteit-beweging aanvaar het. Hy was terselfdertyd medeleraar van die Gereformeerde kerk Totiusdal, binne wie se gemeentegrense die skool geleë is.

'n Nuutjie in 2016 was dat die Sentrum vir Taalontwikkeling in samewerking met die skool Chinese lesse vir beginners begin aanbied het. Die doel is om kinders en volwassenes basiese gespreksvaardighede in Chinees aan te leer. Die lesmateriaal word deur die Confucius-instituut verskaf en lesse word in samewerking met die Chinese Culture and International Education Exchange Centre uitgewerk. 




</doc>
<doc id="105389" url="https://af.wikipedia.org/wiki?curid=105389" title="Keiserryk van Ethiopië">
Keiserryk van Ethiopië

Die Keiserryk van Ethiopië (Amharies: የኢትዮጵያ ንጉሠ ነገሥት መንግሥተ, "Mängəstä Ityop'p'ya"), ook bekend as Abessinië, was 'n keiserryk in die Horing van Afrika wat van ongeveer 1137 tot 1974 bestaan het, waarna sy monargie omvergewerp is. Die keiserryk het oor die hedendaagse Eritrea en die noordelike helfte van Ethiopië getrek.

As keiserryk was dit een van die oudste selfstandige lande ter wêreld. Dit was ook een van slegs twee lande in Afrika wat die Wedloop om Afrika kon weerstaan en hul onafhanklikheid behou het toe al die ander gebiede in die 19de eeu gekoloniseer is.

In 1974 was Ethiopië een van slegs twee lande ter wêreld wat steeds die titel van keiser vir hul staatshoof gebruik het. Die ander land, Japan, het tot vandag toe nog 'n keiser.


</doc>
<doc id="105395" url="https://af.wikipedia.org/wiki?curid=105395" title="Africana">
Africana

Africana is antikwariese artikels wat afkomstig is uit of betrekking het op Afrika. Hierdie voorwerpe is dikwels van groot waarde veral omdat hulle van historiese belang is en versamelaars bereid is om hoë pryse daarvoor te betaal.

Africana kan omskryf word as kulturele erfenisartikels wat van kultuurhistoriese belang is vir Afrika. Dit gaan gewoonlik dus om voorwerpe van antikwariese aard wat kulturele of geografiese ontwikkeling aantoon omdat dit uit 'n vroeëre styl- of kultuurperiode stam. Hierdie Afrika-antiek is gewilde versamelitems en word versamel weens hul ouderdom, skoonheid, uniekheid, toestand, nut of 'n persoonlike emosionele band met die artikel. Die twee belangrikste maatstawe om te bepaal of 'n item as Africana beskou kan word, is of daar 'n mate van vakmanskap by die produksie betrokke is en die ouderdom van die item.
Maar Africana is egter 'n begrip wat wissel wat betekenisinhoud betref. Vir die een verwys dit slegs na boeke, ander gedrukte materiaal en manuskripte. 'n Ander persoon sluit ook ander antiek uit Afrika daarby in. Oor die gebied waarvandaan Africana kom, is daar eweneens meningsverksil. Vir die een kom Africana uit Afrika suid van die Sahara, vir die ander uit Afrika suid van die Zambezirivier en vir die meeste versamelaars in Suid-Afrika uit Afrika ten suide van die Limpopo, maar wel met insluiting van Namibië, Botswana, Lesotho en eSwatini (Swaziland).

Africana in die wye definisie dek dus 'n groot veld. Dit handel oor elke vertakking van menslike bedrywighede – van die reisjoernale van die vroegste Portugese seevaarders om die Kaap tot moderne boeke oor die flora, fauna en argitektuur van Afrika. Versamelbare Afrikana kan in verskeie groepe verdeel word.

Die waarde wat aan 'n item geheg word, kan wissel van koper tot koper, van plek tot plek en van tyd tot tyd. 'n Eeu oue roman is byvoorbeeld dalk vir 'n spesifieke persoon van groot waarde omdat dit afspeel teen die agtergrond van die dorp van sy geboorte. 'n Goue munt se waarde kan afhang van die heersende goudprys, maar die uniekheid van die munt speel ook 'n groot rol in prysbepaling. 'n Swak skildery van die vroeë Kaap kan teen 'n hoë prys verkoop word weens die koper se persoonlike belangstelling in die toneel wat afgebeeld word. Sommige mense koop artikels om hul geld in te belê en ander vir die prestige wat die besit daarvan aan hulle as eienaars bied. Ou boeke oor die Tweede Vryheidsoorlog het met die tyd van herdenkingsgeleenthede rondom die jaar 2000 besondere belangstelling gewek en 'n groot invloed op die prys van daardie boeke gehad.





</doc>
<doc id="105399" url="https://af.wikipedia.org/wiki?curid=105399" title="Gereformeerde kerk Port Elizabeth">
Gereformeerde kerk Port Elizabeth

Die Gereformeerde kerk Port Elizabeth is ’n gemeente van die Gereformeerde Kerk in die Oos-Kaapse hawestad Port Elizabeth.

Port Elizabeth was eers ’n wyk van die Gereformeerde kerk Middelburg, Kaap, maar het op 21 Desember 1929 van dié gemeente afgestig. Van 1937 af het die gemeente ’n Duitse kerkie in die middedorp gehuur, wat 18 jaar gebruik is vir byeenkomste en eredienste. In 1958 het die gemeente die huidige kerkgebou in Adcockvale in gebruik geneem. Die argitek was Pieter van Rooyen, ’n lidmaat van die gemeente. 

Eers in 1973 kon die gemeente ’n orrel in gebruik neem. In 1978 het die ingebruikneming van ’n gemeentesentrum langs die kerkgebou aan die beurt gekom. In 1991 het die kerkraad as bouaannemer op getree tydens die vergroting van die kerkgebou met twee vleuels.

Die jaartal by die onderstaande syfers dui op die jaar waarin dit in die Gereformeerde Kerk se Almanak verskyn het; nie op die jaar waarin die lidmate getel is nie.





</doc>
<doc id="105401" url="https://af.wikipedia.org/wiki?curid=105401" title="Dorchester, Dorset">
Dorchester, Dorset

Dorchester [ˈdɔrtʃɛstər] is die administratiewe setel of "county town" van die Suidwes-Engelse graafskap Dorset met 'n bevolking van 19 060 volgens die sensus van 2011. 

Die dorp, wat tussen Poole en Bridport langs die A35-snelweg geleë is, is oorspronklik in die 1ste eeu n.C. as die Romeinse nedersetting "Durnovaria" langs die pad tussen "Londinium" (Londen) en "Isca Dumnoniorum" (Exeter) gestig en was later 'n belangrike markdorp. 

As die woonplek van en inspirasie vir die Engelse digter Thomas Hardy het Dorchester nuwe literêre betekenis as die hart van "Hardy Country" gekry, die gebied waar baie van Hardy se 19de eeuse verhale en romans afspeel, waaronder "The Mayor of Casterbridge", een van die vernaamste prosawerke in die laat 19de eeuse Engelse literatuur.


</doc>
<doc id="105403" url="https://af.wikipedia.org/wiki?curid=105403" title="Gereformeerde kerk Pretoria-Annlin">
Gereformeerde kerk Pretoria-Annlin

Die Gereformeerde Kerk Pretoria-Annlin is ’n gemeente van die Gereformeerde Kerke in Suid-Afrika (GKSA), geleë in die noorde van Pretoria. Die gemeente se bedieningsgebied lê hoofsaaklik noord van die Magaliesbergreeks met die Apiesrivier as westelike grens. Die oostelike grens val saam met die oostelike grens van die voorstad Wonderboom, maar dan word ook voorstede verder noord soos Sinoville en Doornpoort ingesluit. Daar is ook ’n groot aantal mense wat buite hierdie gebied woon en wat uit vrye wil lidmate van die gemeente wil wees. 

In 1958 was daar maar enkele Gereformeerde lidmate woonagtig noord van die Magaliesberg en oos van die Apiesrivier. Hierdie lidmate het destyds binne ’n wyk van die Gereformeerde Kerk Eloffsdal-Wonderboom Suid geval. Die ontwikkeling van die gebied noord van die Magaliesberg het egter so vinnig plaasgevind dat die Pretoria-Annlin gemeente in 1965 as onafhanklike gemeente van die gemeente Eloffsdal-Wonderboom Suid kon afstig. Die enigste ander Gereformeerde kerke, noord van die Magaliesberg  was op daardie stadium Pretoria-Noord en Wonderboompoort. Beide hierdie gemeentes was egter wes van die Apiesrivier geleë.
Twee jaar voor die afstigting van Pretoria-Annlin, in 1963, het ds J.H. Boneschans ’n beroep aanvaar as mede-leraar van die Gereformeerde Kerk Eloffsdal-Wonderboom-Suid. Die nuwe kerkraad van Pretoria-Annlin beroep toe net na die afstigting vir ds Boneschans as hul eerste predikant. 

Aanvanklik was die eredienste in die klein kerksaaltjie in die staatsdorp van die Wonderboom Lughawe gehou maar later is die dienste verskuif na die skoolsaal van die Laerskool Wonderboom. Ds. Boneschans het in 1969 ’n beroep na die destydse Salisbury in Rhodesië (vandag Zimbabwe) aanvaar en ds. P.C. Snyman het hom as predikant van Pretoria-Annlin opgevolg.

Twee erwe, Nr 121 en 122 van Annlin was aanvanklik deur suster A.E. van der Linde aan die Gereformeerde Kerk Eloffsdal-Wonderboom Suid geskenk en hierdie twee erwe asook ’n bedrag van R2420,00 het as bruidskat na die Pretoria-Annlin gemeente gegaan. ’n Verdere 1 morg grond is deur suster C.M van Deventer aan die kerk geskenk en dit is die grond waarop die kerkgebou vandag staan. Die gemeente het hard gewoeker om hul boufonds so vinnig moontlik te laat groei en in 1972 gee die kerkraad vir argitek Johan de Ridder, lidmaat van die Gereformeerde kerk Pretoria-Sunnyside, opdrag om die kerkgebou te ontwerp. Die bouaannemer was ook ’n Gereformeerde, nl. J. Vierbergen wat onder die naam M.K. Bouers die kerkgebou voltooi het. Ds. P.C. Snyman het die gedenkplaat op 20 April 1974 onthul en kort daarna, op 3 Augustus 1974, is die orrel met 800 pype in gebruik geneem. 

’n Interessante aspek is dat die Nagmaalservies en doopbak uit die Gereformeerde kerk Eldoret in Kenia kom, wat in 1966 ontbind het. 

In 1975 aanvaar Ds Snyman ’n pos as pastorale terapeut by die Castle Carey Kliniek vir alkoholiste en op 17 Augustus word ds Snyman eervol losgemaak uit die amp van bedienaar van die Woord. Nadat die gemeente 5 maande vakant was, aanvaar ds Andries Myburg ’n beroep na die gemeente. 

Die gemeente het bly groei en in 1977 stig die Gereformeerde Kerk Magalieskruin van die Pretoria-Annlin gemeente af.

In 1978 het die kerkraad besluit om die kerkgebou te vergroot vanweë ’n steeds toenemende lidmaattal. Die sykante is uitgebou en die werk is weereens deur broeder Vierbergen onderneem. Op hierdie stadium is katkisasie nog steeds op Sondae by die Laerskool Wonderboom aangebied. Die kerkraad en gemeente het egter besluit dat eie katkisasielokale asook ’n kerksaal nodig is en hierdie kompleks word in 1981 in gebruik geneem. Die kerksaal het plek vir 450 mense en altesaam 12 katkisasielokale is gebou.

Die groei in aantal lidmate noop die kerkraad om meerdere bediening te oorweeg. Hulle gaan tot hierdie stap oor en beroep dr Jan L. Venter wat in die amp bevestig is op 7 Julie 1984. Die twee predikante, di Myburg en Venter bedien die gemeente tot in 2001 toe ds Myburg emeriteer a.g.v. ’n beroerteaanval. In 2000 aanvaar ds Attie Venter ’n beroep na die gemeente. 

Dr Jan Venter emeriteer in 2008 en word deur beroeping opgevolg deur die volgende predikante:

Dr Nico Vorster van 2008 tot 2011

Dr Heinrich Zwemstra van 2012 tot 2017

Ds Gideon (Giepie) Van Der Merwe van 2018 tot op hede.

Ds Attie Venter, sy familie en die gemeente was in 2016 diep geskok toe Laurika, ds. Venter se eggenoot en sy dogter se vriend in ’n motorongeluk dood is toe hulle op pad na ’n kerkkamp gewees het.

Emeritus predikant, dr Jan Venter is oorlede op 3 Maart 2018.

Op 4 Mei 2019 stig 'n Engelse gemeente, Grace Reformed Church of Northern Pretoria, af van Gereformeerde Kerk Pretoria-Annlin. Dr Brian De Vries is tans die leraar van die gemeente. Die kerkgebou en fasiliteite word deur die twee gemeentes gedeel.

Die sendingopdrag is hoog op die prioriteit van die Gereformeerde Kerk Pretoria-Annlin en lidmate is aktief met evangelisasie in eie omgewing, omliggende gebiede en in die buiteland. Bybels word ook jaarliks versprei na mense wat nie ’n bybel kan bekostig nie.



</doc>
<doc id="105406" url="https://af.wikipedia.org/wiki?curid=105406" title="Bloomsbury">
Bloomsbury

Bloomsbury is 'n buurt in die Londense administratiewe distrik "Borough of Camden" wat in die 17de en 18de eeu deur die Russell-familie (met die hertog van Bedford as sy bekendste lid) tot 'n gesogte woongebied ontwikkel is.

Bloomsbury, wat tussen Euston Road en Holborn in westelike Sentraal-Londen geleë is, staan veral bekend vir sy tuinpleine of "garden squares", sy verbintenisse met die Engelse literatuur (waaronder die befaamde Bloomsbury-groep, 'n invloedryke kring van skrywers, intellektueles, filosowe en kunstenaars) en die verskeidenheid kulturele, opvoedkundige en geneeskundige instellings wat hier gesetel is. Alhoewel Bloomsbury nie die eerste Londense buurt was waar 'n formele plein aangelê is nie, was Bloomsbury-plein ("Bloomsbury Square"), wat in 1660 deur Thomas Wriothesley, 4de graaf van Southampton as "Southampton Square" aangelê is, nogtans die eerste plein of "square" waarna as sulks verwys is.

Naas sy Georgiaanse boukuns en tuinkultuur roep Bloomsbury as die setel van die befaamde Britse Museum en die Universiteit van Londen se Bloomsbury-kampus met altesaam 180 geboue by Londenaars ook die konnotasie van 'n sentrum van geleerdheid op.


</doc>
<doc id="105407" url="https://af.wikipedia.org/wiki?curid=105407" title="Camden Town">
Camden Town

Camden Town, dikwels kort Camden genoem, is 'n buurt in Sentraal-Londen en die naamgewende stadsdeel vir die "London Borough of Camden", een van die administratiewe distrikte van Groter Londen. Die buurt, wat sowat vier kilometer noord van Charing Cross in die Londense middestad geleë is en in die suide aan een van die Britse hoofstad se uitgestrekte groen ruimtes, Regent's Park, grens, het oorspronklik deel uitgemaak van die Kentish Town-landgoed en die Londense St Pancras-parogie. 

Tot in die laat 18de eeu was die gebied nog oorwegend landelik, met verspreide plase, velde en oop land noord van Tottenham Court. Twee kroeë, "Mother Red Cap" (tans "World's End") en "Southampton" (tans "Edwards"), het as oornagplekke vir koetspassasiers gedien in 'n gebied wat destyds deur padrowers, die sogenaamde "highwaymen", geteister is. In 1791 was Charles Pratt, graaf van Camden, die eerste van 'n groep welvarende Londenaars wat by die ontwikkeling van dié gebied betrokke was en Camden Town in 1791 as 'n residensiële buurt aangelê het. Die eerste beboude erwe was oos van "Camden High Street" geleë.

Teen die middel van die 19de eeu is Camden Town deur die snelgroeiende Londense stadsgebied verswelg. Die nabyheid van die Regent's Canal, een van die belangrikste waterweë binne Londen se netwerk van kanale, en die bou van 'n spoorlyn (Camden Town-stasie is in 1850 geopen), het die industriële ontwikkeling van Camden bevorder. Die bou van kanale en spoorweë het ook die eerste Ierse migrante na die gebied gelok, veral gedurende die Groot Hongersnood wat Ierland in die 1840's geteister het. 

Weens sy belangrikheid as spoorwegsentrum was Camden een van die teikens van Duitse lugaanvalle op Londen tydens die Tweede Wêreldoorlog, die sogenaamde "Blitz". Met sy heropbou ná 1945 het Camden Town 'n meer kosmopolitiese karakter gekry, aanvanklik deur die vestiging van groter getalle Griekse en Sipriotiese immigrante, later Bangladesjis. Nywerhede as aanvanklike ekonomiese basis is lankal vervang deur handel, toerisme en die vermaaklikheidsbedryf. Die buurt word vandag verbind met sy kleurryke straatmarkte, musiekplekke en alternatiewe leefstyle en is 'n gewilde trekpleister vir jong Londenaars en toeriste. 


</doc>
<doc id="105412" url="https://af.wikipedia.org/wiki?curid=105412" title="IThemba LABS">
IThemba LABS

iThemba LABS ("iThemba" is Xhosa vir "hoop"; LABS is 'n akroniem vir "Laboratory for Accelerator Based Sciences") is 'n wetenskaplike navorsingsentrum met aanlegte by Faure naby Kaapstad en op die Wits-kampus in Johannesburg. Die organisasie het in die verlede bekendgestaan as die "Nasionale Versnellersentrum", en spesialiseer in die gebruik van partikelversnellers. Die hoofnavorsingsrigtings behels die produksie van mediese radioïsotope vir die behandeling van kanker, materiaalwetenskappe, kernfiska-eksperimente, ontwikkeling van nuwe versnellertegnologie en die intydse behandeling van kankerpasiente deur middel van proton- en neutronterapie.

Die hoofaanleg naby Kaapstad huisves 'n aantal versnellers wat vir verskillende navorsingsdoeleindes aangewend word. Materiaal- en biologiese studies word hoofsaaklik deur 'n Van der Graaff-versneller bedien, terwyl kernfisika-navorsing en radioisotoop-produksie van 'n aantal siklotrone gebruik maak. Die hoofsiklotron, is 'n K=200 oopsektorsiklotron (OSS) en hy word deur twee voorversnellers gevoed. Die OSS is ontwerp om protone teen 200MeV te produseer. Die voorvernellers is soliedepoolsiklotronne (SPS) en produseer 8MeV protoonbundels.



</doc>
<doc id="105414" url="https://af.wikipedia.org/wiki?curid=105414" title="Elektronbundel Ioonbron">
Elektronbundel Ioonbron

'n Elektronbundel Ioonbron (Engels: "Electron beam ion source/trap" of "EBIS") is 'n toestel wat 'n hoëenergie elektronbundel gebruik om atome te ioniseer en hul ladingstoestande tot baie hoë waardes te vergroot. Die masjien gebruik magnetiese en elektriese velde om die ione vas te keer en bombardeer hulle dan met 'n straal hoëenergie elektrone. Die vinnige elektrone bots met die ione en kan van die ioon se elektrone uit hul wentelbane uitslaan, wat die ioon tot 'n hoër positiewe ladingstoestand verhef. Elektronbundel ioonbronne kan uitsonderlike hoë ladingstoestande behaal en in sommige gevalle al die elektrone van 'n atoom verwyder. Dit kan selfs vir swaar atome soos Uraan gedoen word. Die elektronbundel ioonbron is deur M. Levine en R. Marrs by Lawrence Berkeley National Laboratory ontwikkel.


</doc>
<doc id="105416" url="https://af.wikipedia.org/wiki?curid=105416" title="Gereformeerde kerk Pretoria-Noord">
Gereformeerde kerk Pretoria-Noord

Die Gereformeerde kerk Pretoria-Noord is die vierde oudste bestaande gemeente van die Gereformeerde Kerk in Pretoria. Einde 2015 het die gemeente 261 belydende (298 einde 2014) en 35 dooplidmate (44 einde 2014) gehad, vergeleke met 395 en 104 einde 2001.

Met sy stigting in 1942 was dit die vyfde gemeente in die Jakarandastad, maar Pretoria-Oos, gestig in 1930 as die tweede gemeente naas Pretoria (1859), het in 2003 ontbind. Buiten die gedeelte van Pretoria-Noord wes van Eeufeesstraat, omvat die gemeentegrense ook die voorstede Dorandia, Florauna en Tileba. Die gebied oos van Eeufeesstraat val binne die Gereformeerde kerk Wonderboompoort, wat in 1960 van Pretoria-Noord afgestig het. Wes van Pretoria-Noord het die Gereformeerde kerk Akasia in 1978 afgestig.

’n Boufonds is in 1932 in die wyk Pretoria-Noord gestig toe dit nog deel was van die moedergemeente. Ten spyte van baie terugslae het lidmate 10 jaar lank hard gewerk om genoeg geld bymekaar te kry om ’n eie kerkgebou in hul wyk te bou. Jare lank het ds. Derk Rumpff van Pretoria dienste in ouderlinge se huis gehou en van 1931 af min of meer maandeliks op ’n Sondagmiddag in die stadsaal (waarskynlik van Pretoria-Noord, hoewel die bron dit nie so uitstippel nie). Dit was egter nie ’n geskikte ruimte vir eredienste nie omdat dit Saterdagaande vir partytjies gebruik is. Die Nederduitsch Hervormde Kerk het die Gereformeerdes enkele jare lank tegemoetgekom deur hul kerkgebou vir eredienste beskikbaar te stel. (Die Hervormde gemeente Pretoria-Noord is op 3 April 1939 gestig en beslaan vandag (2015), ná nog sewe gemeentes tot stand gekom het in dit wat vandag die Ring van Pretoria-Noord is, net Pretoria-Noord en die Onderstepoort-kleinhoewes.)

Eindelik op 31 Januarie 1942 kon ds. J.A. Schutte van Pretoria die hoeksteen van die wyk se eie kerkgebou lê. Diaken Maarten Smit het die planne vir die saal, soos dit genoem is, geteken. Dié saalkerkie op die hoek van Burger- en Stasiestraat, ’n hanetree van die kerkperseel van die NG gemeente Onderstepoort in Eeufeestraat, is op 2 Mei daardie jaar in gebruik geneem. Net 18 dae later, op 20 Mei 1942, het Pretoria-Noord amptelik afgestig. 

Ds. W.F. Venter, die leraar van 1949 tot 1966, het die leiding geneem in die pogings om ’n groter kerk op te rig. In 1952 het die kerkraad besluit om twee daglone van elke lidmaat te vra vir die boufonds. Kommissie het argitekte begin nader en kerkmodelle ondersoek wat hulle sou kon bekostig. ’n Ontwerp van die Gereformeerde argitek Pieter Dykstra is in 1953 aanvaar en in 1954 het die gemeente twee erwe op die hoek van Jack Hindon- en Genl. De Wetstraat aangekoop. ’n Jaar later is die bouaannemer Jan A. Sigle se tender aanvaar en op 24 September 1955 het ds. Venter die hoeksteen gelê. Die kerk, wat buiten die toring amper nes dié van die destyds Gereformeerde kerk Vanderbijlpark lyk, ook ’n Dykstra-ontwerp, is op 11 Augustus 1956 in gebruik geneem. 

Die ou saalkerk, wat van 1942 tot 1956 diens gedoen het, is toe verkoop en dié gebou se hoeksteen is as gedenksteen in die huidige kerk ingemessel. Die saalkerk is intussen gesloop. Ook die kerkgebou van die NG gemeente Pretoria-Noord, wat by die NG gemeente Floraunapark ingelyf is, by Burgerstraat 248, is gesloop, maar die Hervormde kerk staan nog by Ben Viljoenstraat 287.






</doc>
<doc id="105419" url="https://af.wikipedia.org/wiki?curid=105419" title="Regent's Canal">
Regent's Canal

Regent's Canal is 'n kanaal met 'n lengte van 13,8 km en dertien sluise wat deur 'n gebied net noord van Sentraal-Londen - deur Regent's Park, Camden, Islington en Mile End - loop. Die waterweg verbind die Paddington-arm van die Grand Union Canal net noordwes van die Paddington-bekken by Little Venice in die weste met die Limehouse-bekken en die Teemsrivier in die ooste van Londen. 

In sy ontstaanstyd in die vroeë 19de eeu en die volgende dekades het die kanaal deel uitgemaak van 'n uitgebreide netwerk van waterweë wat nuut geïndustrialiseerde streke in die noorde van Engeland met die hoofstad in die suide verbind het. Tot in die sestigerjare van die 20ste eeu is goedere soos landbouprodukte, steenkool en boumateriale uit die noorde op die Regent's Canal na Londen vervoer, dikwels om hulle vanuit Oos-Londen se dokke na buitelandse bestemmings te verskeep.

Vandag speel die kanaal geen rol meer as kommersiële waterweg nie, maar dit word steeds vir ontspanningsdoeleindes onderhou, net soos die ou trekpaaie langs sy oewers wat tans as rustige fiets-, wandel- en drafroetes temidde van die woelige Hoofstadlewe dien en waarlangs bankies aangebring is.

Die eerste voorstel vir die bou van 'n kanaal, wat vanaf Paddington met 'n ooswaartse draai tot by die Teems naby Limehouse sou loop, is in 1802 deur die spekulant Thomas Homer gemaak - een jaar nadat 'n nuwe kanaalarm die Grand Junction Canal met die Paddington-bekken verbind het. Ná konsultasie met die ingenieur John Rennie (1761–1821) is 'n roete voorgestel wat deur Sentraal-Londen en tot die East End sou loop. Dié plan is egter weens kosteoorwegings laat vaar.

Eers in 1811 is nuwe lewe in die projek geblaas toe Homer die befaamde argitek John Nash (1752–1835) genader het. Nash was op dié tydstip besig met planne vir herehuise in Marylebone Park, wat later ter ere van die prinsregent en latere koning (vanaf 1820) George IV (1762–1830) hernoem is tot Regent's Park. Nash was gaande oor die idee om 'n kanaal deur die park te laat bou en het, nadat die Britse parlement in 1812 die Wet op die Regent's Canal afgekondig het, self een van die direkteurs van die nuutgestigte "Regent's Canal Company" geword.

Een van Nash se assistente, James Morgan (omstreeks 1773–1856), is op 10 Augustus 1812 as die kanaalmaatskappy se ingenieur, argitek en landopmeter benoem, terwyl Homer as superintendent aangestel is. Boubedrywighede het in Oktober 1812 begin. Aanvanklik het Morgan slegs toesig gehou oor die bou van die kanaal, terwyl die sluise en tonnels onafhanklik daarvan ontwerp sou word. Nogtans is alle bouplanne, wat hiervoor by die maatskappy ingedien is, uiteindelik verwerp en die hele projek op 17 Desember 1812 aan Morgan toevertrou. Sy jaarlikse salaris het £1 000 beloop.

Die kanaal se wydte is noukeurig beplan sodat twee belaaide vragskuite - betreklik lang en smal bote wat ontwerp is om massagoedere te vervoer - langs mekaar kon verbyvaar. Tussen Paddington en die Hampstead Road-sluis ("Camden Lock") het die kanaal op dieselfde watervlak geloop, en eers vanaf dié sluis het die kanaalloop skielik gedaal met altesaam 27,4 meter sodat die watervlak deur middel van elf verdere sluise tot by die destydse Regent's Canal-dok (tans die Limehouse-bekken) beheer moes word. Daarnaas moes twee lang en een kort baksteentonnels gebou word. 

Homer het intussen minder goed gevaar. Sedert sy aanstelling het hy 'n groot skuldlas opgehoop wat hy probeer verlig het deur geld op 'n bedrieglike wyse uit die kanaalmaatskappy se fondse te verkry. Sy bedrog is ontdek, en in 1815 is Homer vir sewe jaar na Australië verban. Boubedrywighede is tydelik gestaak totdat die maatskappy se voorsitter, George Parker (Lord Macclesfield, 4de graaf van Macclesfield, 1755–1842), beheer oor die finansies geneem het. Ter ere van Lord Macclesfield is een van die brûe oor die kanaal in Regent's Park Macclesfield-brug genoem.

Die eerste deel van Regent's Canal, wat oor 'n afstand van 3,7 km deur die Regent's Park tot Camden geloop en twee tonnels (Maida Hill-tonnel met 249 m en "Eyre's Tunnel" met 48,5 m) ingesluit het, is in Augustus 1816 ter geleentheid van die Prinsregent se verjaardag geopen. Die Hampstead Road-sluis - en moontlik ook die ander twee sluise - is volgens Sir William Congreve (1772–1828) se gepatenteerde hidro-pneumatiese dubbelewewig-ontwerp gebou. Die Hampstead Road-sluis moes egter later weens 'n lekkasie teen hoë koste volgens konvensionele ontwerpe herbou word. Alle sluise in die kanaal bestaan uit twee eenhede met 'n lengte van 23,8 m en 'n wydte van 4,3 m wat langs mekaar gebou is om waterverliese vanaf die hoogste watervlak te verminder. 

Weens 'n hernieude tekort aan fondse is boubedrywighede in 1817 nog eens gestaak totdat regeringslenings ter waarde van tot £250 000 verkry kon word. Twee jaar later is met Regent's Canal-dok die eerste gedeelte gebou wat ook geskik was vir groter seevarende skepe en oorspronklik 1,8 hektaar beslaan het. Soos deur 'n Parlementswet van 1819 bepaal is, kon drie bekkens langs die kanaal gegrawe word om goedere af te laai - Horsfall-bekken by die Battle-brug (wat later King's Cross sou word), 'n bekken aan weerskante van City Road en die nabygeleë Wenlock-bekken in Islington. Weens sy nabyheid tot die "City of London" het die City Road-bekken ná die kanaalopening tot die besigste aflaaiplek ontwikkel en selfs by Paddington verbygesteek.

Die voltooide Regent's Canal is op 1 Augustus 1820 plegtig ingewy. John Nash, James Morgan en die kanaalmaatskappy se direkteurs het in 'n seremoniële boot vanaf Battle-brug tot die nuwe kanaaldok in Limehouse gevaar - begelei deur die klanke van blaasorkeste en toegejuig deur 'n menigte toeskouers wat aan die oewers gestaan het. Die totale boukoste vir die projek het tot £772 000 gestyg - meer as twee keer soveel as wat oorspronklik beraam is. Nogtans het die projek nog in sy eerste jaar geblyk om winsgewend te wees nadat 122 000 ton se vrag op die kanaal vervoer is.

 

In 1830 is 'n verbindingskanaal naby Loop Road, net suid van Old Ford Road en die gekanaliseerde Lea-rivier ("Lea Navigation") gegrawe. Dié kanaal, wat sowat twee kilometer reguit in 'n noordwaartse rigting loop, staan bekend as Herford Union Canal of Duckett's Canal.

Een van die moeilikste take vir bootsbemannings was die vaart deur die Maida Hill- en Islington-tonnels wat sonder 'n trekpad gegrawe is. Aanvanklik het bemanningslede bo-op die vrag op hul rûens gelê en met hul voete langs die tonnelplafon geloop om hul boot deur die tonnels te navigeer - 'n moeilike metode waarna in Engels as "legging" verwys is. Dit was bowendien 'n baie stadige proses wat steeds meer opeenhopings veroorsaak het. Vanaf 1826 tot in die 1930's is 'n stoomgedrewe sleepboot gebruik om vragskuite deur die Islington-tonnel - die langste kanaaltonnel in Londen onder Islington Hill - te navigeer.

'n Verdere uitdaging was die voorsiening van water vir die kanaal. Probleme in dié verband het moontlik bygedra tot Morgan se bedanking as kanaalingenieur in 1835. Steeds in dieselfde jaar het die kanaalmaatskappy met die bou van die Brent-waterreservoir noordwes van Londen begin waarmee die water van die Brentrivier naby Hendon opgedam is. Die reservoir is in 1837 en 1854 uitgebrei.

Volgens 'n berig in die tydskrif "Gentleman's Magazine" is die kanaalmaatskappy se jaarlikse inkomste aanvanklik op sowat £50 000 beraam, terwyl die onderhoudkoste £10 000 beloop het. Sodoende was 'n jaarlikse bedrag van £50 000 beskikbaar vir skulddelging en dividend-uitbetalings. Aangesien die Regent's Canal as een van die laaste groot projekte van Engelse kanaalbou voltooi is, was sy goue tydperk kortstondig van duur.

Teen die middel van die 19de eeu het spoorweë gaandeweg tot die belangrikste vervoermiddel van goedere ontwikkel. Reeds in 1837 het Robert Stephenson sy "London & Birmingham Railway (L&BR)" geopen - 'n spoorweglyn wat vanuit die Midlands-nywerheidstreek langs die Grand Junction-kanaal geloop. In Camden het dié spoorweglyn op sy roete na Londen se Euston-stasie die Regent's Canal gekruis. In 1852 het die "London & York Railway" gevolg waar treine op die laaste deel van hul roete na Londen se King's Cross-stasie deur 'n tonnel onder die kanaal gery het. Vir die "Midland Railway"-spoorwegmaatskappy, wat St. Pancras-stasie bedien het, is 'n brug oor die Regent's Canal gebou.

Treine was 'n vinniger en meer doeltreffende vervoermiddel om vrag oor groot afstande te vervoer en het binnekort strawwe mededingers vir Engelse kanaalondernemings geword, alhoewel hulle voordeel kon trek uit die toenemende vraag na steenkool as brandstof vir stoomlokomotiewe wat dikwels deur vragbote vanuit Noord-Engelse mynbougebiede na die suide vervoer is. Die grootste bedreiging vir die winsgewende bedryf van die Regent's Canal was egter die opening van die "North London Railway" in 1850, 'n spoorweglyn wat goedere vanuit die vragsentrum in Camden na Bow vervoer het. Vrag kon sodoende vinniger vanuit die Engelse Midlands regstreeks na Londen se dokke vervoer word sonder om vragbote op die Grand Junction en Regent's Canal te gebruik.

Spoorwegmaatskappye het soms pogings onderneem om bestaande kanale in spoorweglyne te omskep. So het die Regent's Canal-maatskappy reeds in 1845 'n aanbod ter waarde van £1 000 000 ontvang om die kanaal aan 'n spoorwegonderneming te verkoop. In 1883 is 'n tweede aanbod ter waarde van £1 275 000 ingedien, maar in albei gevalle het geen koopkontrak tot stand gekom nie, omrede die kopers nie die benodigde bedrag kon verskaf nie.

Die kanaal het op 1 Maart 1914, op die vooraand van die Eerste Wêreldoorlog, onder die beheer van die Britse "Board of Trade" gekom. Hierdie departement het die kanaal ook ná die oorlog nog tot en met 31 Augustus 1920 bestuur. In 1929 is die Regent's Canal saamgesmelt met 'n reeks ander kanale, waaronder Grand Junction en Warwick-kanaal, om die Grand Union-kanaal te vorm.

Ná die Tweede Wêreldoorlog het die Britse Arbeidersparty 'n nasionaliseringsbeleid ingestel waarvolgens sleutelbedrywe en strategiese infrastruktuurgeriewe onder staatsbeheer gekom het. Die Vervoerwet van 1947 het voorsiening gemaak vir die nasionalisering van die meeste van die land se spoorweë en kanale asook sommige paaie. Die Regent's Canal is vanaf 1948 deur die Britse Vervoerkommissie ("British Transport Commission") se uitvoerende beampte vir dokke en binnelandse waterweë bestuur. In 1963 is die Vervoerkommissie vervang deur die "British Waterways Board".

Vanaf 1953 is bote op die kanaal deur klein trekkers getrek, en binne drie jaar het perdekrag geen rol meer gespeel nie. In die strawwe winter van 1962/63 het die kanaal so hard gevries dat weke lank geen vrag meer daarop vervoer kon word nie. Toe dooiweer op die lang koueperiode gevolg het, was die vragvervoer al lank na die paaie verskuif. Kommersiële vervoerbedrywighede op die kanaal is vervolgens heeltemal gestaak.

Die historiese Limehouse-sluis is in 1968 met grond gevul terwyl 'n nuwe kanaal gebou is om die Regent's Canal met Limehouse Cut te verbind. Die dok is in 1969 gesluit. Gedurende die sewentigerjare is die kanaal se twaalf paarsgewyse sluise herbou en een bekken per sluis omskep tot 'n keerwal. Binne die oorspronklike skeepssluis het 'n nuwe moderne sluis met straalvormige hekke ontstaan.

Op 9 Maart 1992 is die nuwe Londense Kanaalmuseum, wat aan die ooskant van die kanaal se Battlebridge-bekken in die stadsdeel King's Cross opgerig is, deur Diana, Prinses van Wallis, plegtig ingewy.




</doc>
<doc id="105420" url="https://af.wikipedia.org/wiki?curid=105420" title="Doornpoort">
Doornpoort

Doornpoort is 'n voorstad van Pretoria. Dit is 16 km noordoos van Pretoria se middestad geleë.



</doc>
<doc id="105421" url="https://af.wikipedia.org/wiki?curid=105421" title="Annlin">
Annlin

Annlin is 'n voorstad van Pretoria. Dit is 8 km noordoos van Pretoria se middestad geleë.



</doc>
<doc id="105423" url="https://af.wikipedia.org/wiki?curid=105423" title="Gereformeerde kerk Pretoria-Alkantrant">
Gereformeerde kerk Pretoria-Alkantrant

Die Gereformeerde kerk Pretoria-Alkantrant is die vierde jongste van die 11 gemeentes in die Gereformeerde Kerk se Klassis Oostelike Pretoria. In dié klassis was dit einde 2014 die derde grootste gemeente met 462 belydende en 91 dooplidmate, vergeleke met 681 en 132 einde 2001. Die sieletal het dus binne die eerste 13 jaar van die 21ste eeu met amper ’n derde afgeneem.

Die gegoede voorstede en woonbuurte binne die gemeente se grense is onder meer Alphen Park, Ashlea Gardens, Constantiapark, Faerie Glen (sonder sy uitbreidings), Hazelwood, Lynnwood Glen, Lynnwood Park, Menlyn, Newlands en Waterkloof Glen.

Pretoria-Alkantrant het op 3 November 1974 uit die oostelike wyke van die Gereformeerde kerk Pretoria-Brooklyn afgestig. As bruidskat het die nuwe gemeente twee erwe in die woonbuurt Ashlea Gardens ontvang wat geskenk is deur Harm Oost en die familie Koelman. Oudl. Koelman was juis die eerste lidmaat wat uit die kerk begrawe is en die straat waarin die kerk opgerig is, is dan ook na hom genoem. Eers is eredienste in skoolsale gehou en in April 1978 het die kerkraad ’n tender vir die oprigting van die kerk aanvaar.

Daar was geen sprake van simboliek in die plan, wat ontwerp is deur die firma Hartman, Van der Walt en Vermooten, nie. Dit bied sitplek aan sowat 500 kerkgangers, maar wanneer die konsistorie se skuifdeure oopgemaak word, is daar plek vir nog 80. Daar was voorheen ’n skaapkraal op wat die kerkperseel geword het, iets wat voordelig was vir die ontwikkeling van die tuin.

Ds. A. Le R. du Plooy het die kerkgebou se hoeksteen op 23 September 1978 gelê en sewe maande later kon die gebou in gebruik geneem word. Ná aanbouing kon die vergrote saal-konsistorie-kompleks op 30 Junie 1991 ingewy word.





</doc>
<doc id="105424" url="https://af.wikipedia.org/wiki?curid=105424" title="Sinoville">
Sinoville

Sinoville is 'n voorstad in Pretoria. Dit is 8 km noordoos van Pretoria se middestad geleë en sluit die noordelike hange van die Magaliesberg en 'n deeltjie van die kruin in. Die voorstad is na die bekende Sinovich-familie vernoem en beskik ook oor verskeie goeie winkelsentrums.



</doc>
<doc id="105425" url="https://af.wikipedia.org/wiki?curid=105425" title="Magalieskruin">
Magalieskruin

Magalieskruin is 'n voorstad van Pretoria. Dit is 12 km noordoos van Pretoria se middestad geleë.



</doc>
<doc id="105427" url="https://af.wikipedia.org/wiki?curid=105427" title="Waterkloof Glen">
Waterkloof Glen

Waterkloof Glen is 'n voorstad in die suidooste van Pretoria, Suid-Afrika.


</doc>
<doc id="105428" url="https://af.wikipedia.org/wiki?curid=105428" title="Meyerspark">
Meyerspark

Meyerspark is 'n voorstad in die ooste van Pretoria, Suid-Afrika.



</doc>
<doc id="105429" url="https://af.wikipedia.org/wiki?curid=105429" title="Menlyn">
Menlyn

Menlyn is 'n klein voorstad in die suidooste van Pretoria, Suid-Afrika.


</doc>
<doc id="105430" url="https://af.wikipedia.org/wiki?curid=105430" title="Lynnwoodrif">
Lynnwoodrif

Lynnwoodrif is 'n voorstad in die ooste van Pretoria, Suid-Afrika. Dit is tussen die woonbuurte Lynnwood Manor, Murrayfield en Die Wilgers geleë.


</doc>
<doc id="105431" url="https://af.wikipedia.org/wiki?curid=105431" title="Lynnwood Park">
Lynnwood Park

Lynnwood Park is 'n klein voorstad in die ooste van Pretoria, Suid-Afrika. Dit is tussen Lynnwood Glen en Faerie Glen geleë.

Die ingang na die Faerie Glen-natuurreservaat, met sy vele staproetes, lê direk noord van Lynnwood Park.


</doc>
<doc id="105432" url="https://af.wikipedia.org/wiki?curid=105432" title="Ashlea Gardens">
Ashlea Gardens

Ashlea Gardens is 'n voorstad in die suidooste van Pretoria, Suid-Afrika.


</doc>
<doc id="105433" url="https://af.wikipedia.org/wiki?curid=105433" title="Alphen Park">
Alphen Park

Alphen Park is 'n voorstad in die suidooste van Pretoria, Suid-Afrika.


</doc>
<doc id="105434" url="https://af.wikipedia.org/wiki?curid=105434" title="Gereformeerde kerk Pretoria-Magalieskruin">
Gereformeerde kerk Pretoria-Magalieskruin

Die Gereformeerde kerk Pretoria-Magalieskruin is die derde jongste van die agt gemeentes in die Gereformeerde Kerk (GKSA) se Klassis Trans-Magalies, wat die noordelike dele van die stad Pretoria beslaan. Dit was einde 2014 met ’n sieletal 528 die tweede grootste gemeente in die klassis, naas die Gereformeerde kerk Pretoria-Annlin, van wie Pretoria-Magalieskruin op 28 Mei 1977 afgestig het.

Kort ná afstigting het die gemeente besluit om ’n kerkgebou op te rig en drie jaar later is die hoeksteen gelê. Die kerk is op 14 Februarie 1981 in gebruik geneem. Die argiteksfirma Hartman en Van der Walt het die plan opgestel en die bouaannemer was ’n lidmaat, Johan van Dyk, maar gemeentelede het baie van die werk self gedoen, byvoorbeeld die maak van die preekstoel, die groot skuifdeure en die tuin se uitleg. Die gebou bied sitplek aan 415 mense en, wanneer die skuifdeure tussen die kerk en saal oopgeskuif word, nog 300. Op die galery is plek vir nog 85 vir ’n totaal van 800. SA Orrelbouers het die orrel uit verskeie ander orrels opgebou.

Die Gereformeerde kerk Pretoria-Montanapoort het op 30 Mei 1999 van Magalieskruin afgestig, maar die gemeentes het ooreengekom dat albei die Magalieskruin-kerkkompleks sou gebruik en dit gesamentlik en gelykop sou besit. Tans (2019) hou Magalieskruin hul eredienste om 10:00 en 19:00 en Montanapoort om 08:00 en 17:30. Elke jaar ruil die dienstye om.

Magalieskruin beslaan die woonbuurte of voorstede Magalieskruin, die weste van Montanapark en die suidooste van Sinoville. Voor die afstigting van Montanapoort het Magalieskruin 'n sieletal van 1 054 gehad. Einde 2001 was Magalieskruin se sieletal 467 en Montanapoort s'n 586 ('n totaal van 1 053). Einde 2014 was Magalieskruin se sieletal 528 en Montanapoort s'n 512 vir 'n totaal van 1 040.




</doc>
<doc id="105436" url="https://af.wikipedia.org/wiki?curid=105436" title="Gereformeerde kerk Pretoria-Montanapoort">
Gereformeerde kerk Pretoria-Montanapoort

Die Gereformeerde kerk Pretoria-Montanapoort is die jongste van die agt gemeentes in die Gereformeerde Kerk se Klassis Trans-Magalies, wat die noordelike dele van die stad Pretoria beslaan. Dit was einde 2014 met ’n sieletal 512 die derde grootste gemeente in die klassis.

Pretoria-Montanapoort het op 30 Mei 1999 van die Gereformeerde kerk Pretoria-Magalieskruin afgestig, wat op sy beurt op 28 Mei 1977 van die Gereformeerde kerk Pretoria-Annlin afgestig het. Die gemeentes het ooreengekom dat albei die Magalieskruin-kerkkompleks sou gebruik en dit gelykop sou besit. Op die oomblik (2017) hou Magalieskruin hul eredienste om 10:00 en 19:00 en Montanapoort om 08:00 en 17:30.

Magalieskruin het kort ná afstigting besluit om ’n kerkgebou op te rig en drie jaar later is die hoeksteen gelê. Die kerk is op 14 Februarie 1981 in gebruik geneem. Die argiteksfirma Hartman en Van der Walt het die plan opgestel en die bouaannemer was ’n lidmaat, Johan van Dyk, maar gemeentelede het baie van die werk self gedoen, byvoorbeeld die maak van die preekstoel, die groot skuifdeure en die tuin se uitleg. Die gebou bied sitplek aan 415 mense en, wanneer die skuifdeure tussen die kerk en saal oopgeskuif word, nog 300. Op die galery is plek vir nog 85 vir ’n totaal van 800. SA Orrelbouers het die orrel uit verskeie ander orrels opgebou.

Montanapoort beslaan onder meer die woonbuurte Montana, Montana-kleinhoewes, ’n gedeelte van Sinoville en ’n gedeelte van Doornpoort. Voor die afstigting van Montanapoort het Magalieskruin 'n sieletal van 1 054 gehad. Einde 2001 was Magalieskruin se sieletal 467 en Montanapoort s'n 586 ('n totaal van 1 053). Einde 2014 was Magalieskruin se sieletal 528 en Montanapoort s'n 512, vir 'n totaal van 1 040.




</doc>
<doc id="105437" url="https://af.wikipedia.org/wiki?curid=105437" title="Newlands, Pretoria">
Newlands, Pretoria

Newlands is 'n klein voorstad in die suidooste van Pretoria, Suid-Afrika.


</doc>
<doc id="105438" url="https://af.wikipedia.org/wiki?curid=105438" title="Hazelwood">
Hazelwood

Hazelwood is 'n voorstad in die ooste van Pretoria, Suid-Afrika.

Daar bestaan nog 'n voorstad in Suid-Afrika wat die naam Hazelwood dra. Dit vorm 'n deel van Umzinto in KwaZulu-Natal en word hoofsaaklik (60%) deur 'n Indiërgemeenskap bewoon.


</doc>
<doc id="105439" url="https://af.wikipedia.org/wiki?curid=105439" title="Hillcrest, Pretoria">
Hillcrest, Pretoria

Hillcrest is 'n klein voorstad in die ooste van Pretoria, Suid-Afrika.


</doc>
<doc id="105440" url="https://af.wikipedia.org/wiki?curid=105440" title="Colbyn, Pretoria">
Colbyn, Pretoria

Colbyn is 'n ou voorstad in die ooste van Pretoria, Suid-Afrika.


</doc>
<doc id="105441" url="https://af.wikipedia.org/wiki?curid=105441" title="Gereformeerde kerk Wonderboompoort">
Gereformeerde kerk Wonderboompoort

Die Gereformeerde kerk Wonderboompoort is die tweede oudste gemeente in die Gereformeerde Kerk se Klassis Trans-Magalies.Dit het vir die eerste drie jaar van sy bestaan as die Gereformeerde kerk Dirk Postma bekendgestaan.

Vanweë die uitbreiding in die oostelike gedeelte van die moedergemeente, Pretoria-Noord, is Wonderboompoort in Desember 1960 afgestig. Sewe maande later kon die nuwe gemeente twee erwe koop danksy ’n bruidskat van £500 en ’n geldinsameling. Eers moes die kerkraad met die dorpsraad onderhandel om verlof dat die erwe vir godsdiensdoeleindes gebruik kon word. Die boukommissie het bestaan uit ds. J.B. du Plessis en broers Jan Smit, J. Kotze, P. du Plessis en S van der Schuff. Die kerkraad was van plan om as eienaarbouer op te tree en die plan is vervolgens opgestel deur W.E. Mussmann. Oudl. H. Krathz het die eerste sooi op 2 Maart 1963 gespit en drie maande later, op 8 Junie 1963, het ds. Du Plessis die hoeksteen gelê. Die name van die kerkraadslede is agter die hoeksteen ingemessel.

Soos die gebruik indertyd was, is die kerk se struktuur in ’n A-raam. Die vooraansig is ’n klipmuur. Die 35 m hoë toring het vier pilare en ’n agtkantige spits. Bo-op is ’n koperhand wat ’n verchroomde swaard vashou. Op dié swaard is ’n swart spiraal street, die gevolg van ’n weerligstraal wat dit getref het. 

Einde 1958 het Pretoria-Noord ’n sieletal van 1 355 gehad, die naashoogste in die Klassis Pretoria, wat destyds die hele stad beslaan het. Nadat Akasia ook nog op 2 April 1978 van Pretoria-Noord afgestig het, het daar einde 1997 in laasgenoemde gemeente ’n sieletal van 496 oorgebly en einde 2001 499. Wonderboompoort het einde 1997 ’n sieletal van 403 gehad en einde 2001 405. Albei gemeentes het egter in die daaropvolgende 13 jaar tot einde 2014 gekrimp: Pretoria-Noord tot ’n sieletal van 342 en Wonderboompoort tot 310. Saam met Akasia se sieletal van 440 was die moedergemeente en haar twee dogters (plus die 164 van Wonderboompoort se dogtergemeente, Pretoria-Rooiwal) se sieletal dus einde 2014 1 256, 99 minder in vier gemeentes as in die enkele gemeente Pretoria-Noord in 1958, voor enige afstigtings plaasgevind het.




</doc>
<doc id="105442" url="https://af.wikipedia.org/wiki?curid=105442" title="Gereformeerde kerk Silverton">
Gereformeerde kerk Silverton

Die Gereformeerde kerk Silverton is die vierde oudste gemeente in die Gereformeerde Kerk se Klassis Oostelike Pretoria. Met 153 belydende en 40 dooplidmate was dit einde 2014 ook die kleinste van die oorwegend wit gemeentes in dié klassis wat uit 11 gemeentes bestaan.

Silverton het op 13 Augustus 1958 ontstaan uit die afstigting van die noordoostelike wyke van die Gereformeerde kerk Pretoria-Brooklyn. Ook van Brooklyn het die Gereformeerde kerk Waterkloofrand op 16 Junie 1963 afgestig en eindelik ook die Gereformeerde kerk Pretoria-Alkantrant op 3 November 1974, terwyl twee gemeentes wat aan die oostekant van Pretoria-Brooklyn ontbind het weens die wegtrek van lidmate, Pretoria-Oos en -Sunnyside, in 2003 by Pretoria-Brooklyn ingeskakel het. Op 1 Augustus 1971 het Silverton haar eerste en enigste dogtergemeente afgestaan met die afstigting van Meyerspark.

Aan die begin het Silverton se lidmate in Silverton se stadsaal eredienste gehou. ’n Boukommissie is kort ná afstigting aangewys met die oog op die oprigting van ’n pastorie en kerk. Sommige lidmate het beswaar gemaak teen die erf wat die boukommissie bekom het, omdat dit volgens hulle te na aan die plaaslike Rooms-Katolieke kerkgebou geleë was. Eers nadat hul besware uit die weg geruim is, kon die kerkraad oorgaan tot die bouery. Die gebou het die tipiese A-raam van die Afrikaanse kerke van destyds met staalbalke wat van die grond af opwaarts loop en waarop die dak rus. Die kerk is op 25 Augustus 1962 in gebruik geneem.




</doc>
<doc id="105443" url="https://af.wikipedia.org/wiki?curid=105443" title="Gereformeerde kerk Pretoria-Meintjeskop">
Gereformeerde kerk Pretoria-Meintjeskop

Die Gereformeerde kerk Pretoria-Meintjeskop is die derde jongste gemeente in die Gereformeerde Kerk (GKSA) se Klassis Pretoria-Moot.

Dié gemeente, net noord van Meintjeskop en aan die suidekant van die Uniegebou, is in April 1963 gestig. Anders as die NG gemeente Meintjeskop (1964), wat ’n baie beperkte geografiese gebied rondom Arcadia beslaan het en dan ook weens demografiese verskuiwings in die omgewing by Arcadia ingelyf is, sluit die Gereformeerde kerk Pretoria-Meintjeskop heelwat meer voorstede of buurte in: Riviera, Rietondale, Queenswood, Kilnerpark, en gedeeltes van Arcadia, Capital Park, Prinshof en Villieria. Ten spyte van dié betreklik groot gebied vir ’n stedelike gemeente het Pretoria-Meintjeskop einde 2014 net 220 belydende en 42 dooplidmate gehad, vergeleke met 270 en 65 einde 2001.

Aanvanklik is die gemeente se eredienste in die SA Vrouefederasie se Saamstaansaal gehou. Daarna was die skoolsaal van die Laerskool Riviera by Rosestraat 11 jaar lank die gemeente se kerkplek. Wes van die saal, aan Voortrekkersweg, staan vandag nog ’n mooi voorbeeld van die Art Deco-boustyl wat jare lank die tuiste van die Paul Kruger-kinderhuis was. Die Deputate Diakonale Sake, eienaar van die kinderhuis se eiendom, het toestemming verleen dat die gemeente ’n kerk op die grond mag bou, maar daar was min belangstelling.

Later is effens verder oos, in Rosestraat, twee erwe gekoop en die huise daarop gesloop. Hier het ’n interessante, ronde ontwerp met ’n koepeldak verrys. Die argitek was Cor Swart, ’n lidmaat van die gemeente wat in die omgewing grootgeword het. Die SA Orrelbouers-orrel is teenoor die preekstoel op die galery geplaas. Die kerk, met sy suiwer lyne en geverfde, gekurfde mure, toon ooreenkomste met Le Corbusier se Notre Dame du Haut. Die gemeente het as eienaarbouer opgetree terwyl die firma Knoessen en Gerber verantwoordelik was vir die uitdagende betonkonstruksie.

Dié kerkgebou, wat om die een of ander rede nie ’n hoeksteen gekry het nie, is in Mei 1975 in gebruik geneem. Dis net 'n straatblok of wat vanaf die NG kerk Riviera-Jakaranda. Die buurte waaruit die Gereformeerde kerk Meintjeskop bestaan, stem min of meer ooreen met dié van die Nederduitsch Hervormde Kerk se moedergemeente Pretoria.





</doc>
<doc id="105444" url="https://af.wikipedia.org/wiki?curid=105444" title="Gereformeerde kerk Pretoria-Wes">
Gereformeerde kerk Pretoria-Wes

Die Gereformeerde kerk Pretoria-Wes is die oudste gemeente in die Gereformeerde Kerk se Klassis Pretoria-Suidwes en die sewende wat in Pretoria gestig is. Vandat Pretoria-Oos, die tweede oudste gemeente, ontbind het, is Pretoria-Wes die sesde oudste bestaande gemeente.

Noordwes van die middestad is die Gereformeerde kerk Daspoort reeds in 1940 gestig, maar Pretoria-Wes het in Mei 1945 die eerste gemeente in die weste van die stad geword toe dit van die Paul Kruger-kerk afstig. Ná nog afstigtings omsluit Pretoria-Wes nou (2015) die buurte of voorstede Erasmia, Danville, Florapark, Gerhardsville, Kwaggasrand, Pretoria-Wes, Proklamasieheuwel en Wespark. Al kom dié gebied groot voor, was die gemeente se sieletal einde 2014 net 179, vergeleke met 304 einde 2001.

Nog voor afstigting is gekyk na erwe in Erasmia, Danville en Wespark. Eindelik is twee erwe aangekoop teen die heuwel wat bekendstaan as Proklamasieheuwel omdat dit naby hier was dat die kamp van genl. lord Roberts tydens die Tweede Anglo-Boereoorlog gestaan het en op die heuwel die proklamasie van die Engelse besetting van Pretoria uitgevaardig is.

Eers is eredienste in die Burgerright-skoolsaal met sy krakende houtvloer gehou. Op 23 November 1945 het die ses maande oue gemeente besluit om ’n kerk op te rig. ’n Lidmaat, M. van Essen, het die plan geteken. Geld was min in die naoorlogse tyd en eers in Mei 1947 is die besluit finaal geneem om te begin bou aan die kerk met sitplek vir 450 mense. Agttien maande later het lidmate kans gekry om te stem oor kerkbou: 85 was ten gunste, 103 daarteen; 107 het gesê wag met die bouery en 45 het gesê begin dadelik bou. 

Ten spyte van dié uitslag het die kerkraad besluit om op 2 Januarie 1950 te begin bou. Spesiale kollektante is aangewys, maar van die geldinsameling het niks tereggekom nie. In Mei 1950 het die kerkraad toe besluit om ’n saal pleks van ’n kerk te bou. Bosman en Neethling het die plan geteken en die firma Truter se tender van £6 288 vir die bouwerk is aanvaar. Die toring sou £22 ekstra kos.

Ds. P.C. Rule en die gesin Hornsveld het die klok geskenk en J.H. van Tonder die hoeksteen, wat ds. Rule op 27 Januarie 1951 gelê het. Ses maande later is die kerksaal amptelik ingewy. Tien jaar later het die kerkraad besluit om dié saal te vergroot, ’n projek waarmee daar in 1966 begin is. Die argitek vir die verandering aan die saal was Otto Verhoef en die bouaannemer Jan Sigle. J.H. van Tonder, wat destyds die hoeksteen geskenk het, het die nuwe fasade van rivierklip onderneem. Die gemeente het die ou kansel en kerkklok aan die sendinggemeente De Hoop geskenk. ’n Klokkespel is vervolgens aangekoop en op 12 November 1966 kon die gemeente sy nuwe kerk in gebruik neem.





</doc>
<doc id="105445" url="https://af.wikipedia.org/wiki?curid=105445" title="Knopiespinnekop">
Knopiespinnekop

Knopiespinnekop is 'n algemene naam wat in Suider-Afrika gebruik word om te verwys na die plaaslike lede van die spinnekopgenus, "Latrodectus", in die "Theridiidae"-familie. Hierdie spinnekoppe staan elders in die wêreld ook as weduweespinnekoppe ("widows") bekend.

Daar kom ongeveer ses "Latrodectus"-spesies in Suider-Afrika voor – vyf van hulle is inheems en een moontlik ingevoer.

Die verskillende spesies word informeel in twee groepe verdeel, volgens hulle kleur:

Die swart knopiespinnekoppe is swart gekleur (gewoonlik met rooi dorsale merke), en sluit die volgende spesies in:


Al die bogenoemde spinnekopspesies kom endemies in Suider-Afrika voor.

Die bruin knopiespinnekoppe is ligter gekleur as die swart knopiespinnekoppe; daar bestaan twee bruin knopiespesies:



</doc>
<doc id="105446" url="https://af.wikipedia.org/wiki?curid=105446" title="Shashi Naidoo">
Shashi Naidoo

Shashi Naidoo (gebore 4 November 1980) is 'n Suid-Afrikaanse aktrise, model en TV-aanbieder. Sy is veral bekend as mede-aanbieder van e.tv se tydskrif-program, "20Something".

Naidoo is in Port Elizabeth gebore. Sy het in 1997 aan Alexander Road High School gematrikuleer. Naidoo het na Johannesburg verhuis om chiropraktiese geneeskunde te studeer. Sy het vyf jare van studies en twee jare van internskap aan die Universiteit van Johannesburg voltooi.

As gevolg van die manier waarop Naidoo die rol van Linda McGinty in e.tv se "Backstage"-sepie gespeel het, het sy bekend geword. Kort daarna het sy 'n rol in SABC 1 se "Generations"-sepie gespeel. Naidoo het ook 'n klein rol in die 2007 mini-reeks "Society" gespeel. Op 2 Oktober, 2007 begin Naidoo om SABC 1 se tydskrif-program "EMS Volume 1" aan te bied.



</doc>
<doc id="105447" url="https://af.wikipedia.org/wiki?curid=105447" title="Ismail ibn Musa Menk">
Ismail ibn Musa Menk

Ismail ibn Musa Menk, ook bekend as Mufti Menk, is 'n Moslem-geestelike en die huidige Groot-Mufti van Zimbabwe.

Menk is in Harare gebore. Menk het 'n graad in Sharia-regsgeleerdheid aan die Islamitiese Universiteit van Madinah verwerf. Daarna het Menk in Gujarat, Indië in die regsfilisofie gespesialiseer. Mufti Menk is die direkteur van die Daar ul Ilm (Islamitiese Opvoedkundige Sentrum) van die Majlisul Ulama wat voorsiening vir die opvoedkundige behoeftes van die Moslem-bevolking van Zimbabwe maak. Mufti Menk is veral in Oos-Afrika bekend. Menk is ook as 'n internasionale Islamitiese onderwyser bekend.

"The Huffington Post" beskryf Menk as 'n "openlike homofobiese Islamitiese prediker" wat homoseksuele mense aan die kaak as "vuil" gestel het. Om hierdie rede is hy in 2013 geweier om ses Britse universiteite – Oxford, Leeds, Leicester, Liverpool, Cardiff en Glasgow – te besoek.




</doc>
<doc id="105448" url="https://af.wikipedia.org/wiki?curid=105448" title="Geloofsbond">
Geloofsbond

Die Geloofsbond van Hervormde Gemeentes, 'n uitvloeisel van die steedsHervormers. Die steedsHervormers is 'n faksie binne die Nederduitsch Hervormde Kerk van Afrika(NHKA) wat vanaf 2011 'n geloofskrisis in laasgenoemde kerk identifiseer. Die steedsHervormers het hulself onderskei van, en verset teen wat hulle gesien het as 'n nuwe stroming in die NHKA wat gekenmerk word deur 'n liberale teologie met ingeslote humanisme, en 'n bevrydingsteologie wat inklusiwiteit ten koste van teologiese behoudenheid en eie identiteit ten doel het.

Tydens ‘n vergadering wat plaasgevind het op 12 November 2011, waartydens 66 gemeentes van die NHKA verteenwoordig was met ‘n totale bywoning van 268 lidmate, is die steedsHervormers belydenis gespreksgroep amptelik in die lewe geroep. 

Kortliks was die steedsHervormers as volg gedefinieer:

Die optrede van die steedsHervormers binne die Kerk het ‘n lang aanloop gehad en het alles met teologie en weining met mag of politiek te make. Op teologiese vlak moet die wending in die Kerk op twee vlakke aangedui word. Aan die een kant was daar al hoe meer ‘n vrysinnigheid in die teologie te bespeur, met die boek van AG van Aarde as die duidelikste baken van ‘n teologie wat geloof ondergrawe. Nie net die maagdelike verwekking van Jesus is in die spervuur nie, maar ook die opstanding. Die kanon word as oop hanteer (met ander woorde boeke soos die Thomas-evangelie word byvoorbeeld gesien as ‘n belangrike bron vir teologie-beoefening), en die band tussen Ou Testament en Nuwe Testament word ontken. 

Op etiese vlak kom die nuwe teologiese rigting aan die orde in die manier waarop die huwelik in gedrang gebring word. Vele voorbeelde sou gestel kon word, maar die duidelikste voorbeeld is die beskerming wat die Hervormde dosente bied aan ‘n homoseksuele student. Op hulle aandrang is die student wat in ‘n openlike intieme verhouding met ‘n man is, steeds student van die Kerk, studeer hy einde 2012 af en sal dan vroeg 2013 beroepbaar wees. Die dosente se etiek is ver verwyderd van dit wat ‘n geslag gelede die oortuiging was. Daarmee saam het die fakulteit as oop ekumeniese instansie geen duidelike Hervormde inslag nie. 

In die nuwe liturgie sien mens dan ook die tweede stroom van verandering wat die Kerk wil oorspoel. Die mens (humanisme) het in die hele proses dan ook vir God vervang as middelpunt van die Kerk. Die erediens en alles wat met hierdie belangrike ontmoeting met God te make het, is die beste aanduiding van die tweede teologiese rigtingverandering. Kansels word vervang met ‘n verhoog, die Wet en Belydenis word afgemaak en as oudmodies beskryf en ‘n vreemde liturgie stroom gemeentes binne in so ‘n mate dat Hervormers nie tuis voel in hulle eie Kerk nie. Die Liedboek word aangevul met “geestelike liedjies” en die fokus val op die mens wat goed voel met die sing van liedere.

Op kerkleidingvlak was dit reeds onder die leiding van prof. Johan Buitendag duidelik dat ‘n groep binne die Kerk ‘n nuwe rigting ingeslaan het en die Kerk wou saamneem. Die selektiewe Colloquium was ‘n belangrike rigtingaanduider. Een van die sake aldaar was die beplande eenwording (struktureel) met die HKSA. Die Kerk was nie reg vir die vinnige verandering van rigting nie en die Buitendag Kommissie is uitgestem. Agter die skerms is daar steeds hard gewoeker en dit was veral ten opsigte van sake rondom ekumene waarop die meeste fokus geplaas is. 

‘n Struikelblok in die onderhandelings met WARC het die dosente se volgende reaksie ontketen. Hulle het in lyn met die verwagting van die WARC apartheid tot sonde verklaar en lidmate en ampsdraers uitgenooi om by hulle aan te sluit. Daar is geen manier om die reaksie te kontroleer nie, maar die gebeure in aanloop tot en by die 69e AKV dui daarop dat hulle deur genoeg steun bemoedig is om voort te gaan. Hulle verklaring in die openbare media en die storm in die Kerk het ‘n paar ampsdraers tot aksie gedwing in ‘n poging om die probleme wat geskep is, aan te spreek.

‘n Klagskrif met onder andere verskeie klagtes van dwaalleer is in 2009 teen sommige van die dosente gelê, met verbygaan van die broederlike gesprek, in die lig van die ernstige klagtes wat teen die dosente ingebring is. Die Kommissie het egter die klag terug verwys en op ‘n bemiddelde gesprek aangedring. Die gesprek se fokus was die verklaring en in die gesprek het nie veel gekom van die ander ernstige klagtes nie (Die klagskrif is beskikbaar indien iemand feite wil kontroleer). Die gesprek was onbevredigend en die verklaring wat uitgereik is deur die dosente was nie aanvaarbaar vir die klaers nie. Met die AKV voorhande het die klaers besluit om die saak eers daar te laat. Die een saak waaroor ooreengekom is, was dat die dosente se standpunt in die agenda opgeneem sou word, asook die standpunt van die klaers. 

Die agendakommissie wat die 69e AKV se agenda opgestel het, het verkeerdelik die beskrywingspunte toegelaat. Die Kerkorde skryf ‘n ander proses voor. Die uitslag van die 69e AKV is bekend en die probleme en ongerymdhede rondom die besluit is opgeteken in die beswaarskrif wat deur teenstemmers opgestel is. Die Kerk se hantering van die beswaarskrif is ook reeds goed gedokumenteer en daar sou nog baie gestel kon word rondom die manipulasie van die BAKV. 

Uit die Kommissie se hantering van die beswaarskrif en die sake wat daarmee saamgaan, het ‘n paar sake duidelik geword.
· Daar is nog ‘n groot groep ampsdraers en lidmate wat nie tuis voel binne die nuwe denke wat die NHKA stelselmatig inbring nie.
· Die lojaliteit van ouderlinge kan misbruik word om selfs ‘n vreemde leer (beeld van God in die mens) en ‘n leuen (verwysing na ‘n besluit wat nooit geneem is nie) te beskerm.
· ‘n Beswaarskrif sal nie suksesvol kan wees nie, al is daar onbetwisbare bewyse dat die beswaarskrif korrek is.
· Die kerkleiding is in die hande van mense wat die nuwe teologie ondersteun. Die nuwe teologiese rigting verdra alles behalwe mense wat beginselvas wil wees. Inklusiwiteit wat enige eksklusiewe denke uitsluit!
· ‘n Teenstem sal nie langer binne die Kerk verdra word nie, ten spyte van mooi praatjies oor “eenheid in diversiteit”..
· ‘n Regsgeding teen die Kommissie van die AKV (die ultra vires aard van 54/69) word gesien as ‘n doodsonde en lidmate wat daarmee besig is, of selfs net die saak ondersteun, is nie welkom in die Kerk nie.

Die beswaarde steedshervormers het 'n Staat van belydenis as beswaarskrif uitgereik.

 SO GLO ONS - ONS KAN NIE ANDERS NIE.



</doc>
<doc id="105449" url="https://af.wikipedia.org/wiki?curid=105449" title="Salman Khan">
Salman Khan

Abdul Rashid Salim Salman Khan (gebore 27 Desember 1965), beter bekend as Salman Khan, is 'n Indiese akteur, filmvervaardiger, TV-aanbieder en filantroop. In 1988 maak hy sy debuut in die film "Biwi Ho To Aisi". Sy rol in die film "Maine Pyar Kiya" het hom die prys van "Beste Manlike Byrol" besorg. Daarna het hy rolle in die films "Saajan" (1991), "Hum Aapke Hain Koun..!" (1994), "Karan Arjun" (1995), "Judwaa" (1997), "Pyar Kiya To Darna Kya" (1998), "Biwi No.1" (1999) en "Hum Saath Saath Hain" (1999) vertolk. Dié films het een na die ander groot sukses behaal.



</doc>
<doc id="105452" url="https://af.wikipedia.org/wiki?curid=105452" title="Mauricio Macri">
Mauricio Macri

Mauricio Macri [mauˈɾisjo ˈmakɾi] (* 8 Februarie 1959) is 'n Argentynse siviele ingenieur, sakeman en politikus van die konserwatiewe party "Propuesta Republicana (PRO; "Republikeinse Voorstel")" wat sedert 11 Desember 2007 die amp van regeringshoof van die outonome stad Buenos Aires beklee het. 

Macri, die seun van die bekende Italiaanse sakeman en nyweraar Francisco Macri, was PRO se kandidaat in die presidensiële verkiesing van 2015. In die tweede rondte van dié verkiesing het hy op 22 November 2015 met 51,4 persent van die uitgebragte stemme 'n oorwinning oor die Peronistiese regeringskandidaat Daniel Scioli behaal. Macri is op 10 Desember 2015 as staatspresident en opvolger van Cristina Fernández de Kirchner ingesweer.


</doc>
<doc id="105453" url="https://af.wikipedia.org/wiki?curid=105453" title="Zackie Achmat">
Zackie Achmat

Abdurrazack Achmat, beter bekend as Zackie Achmat (gebore 21 Maart 1962) is 'n wêreldbekende Suid-Afrikaanse vigsaktivis.

Achmat is veral bekend as stigter en voorsitter van die "Treatment Action Campaign" (TAC) en sy werk vir mense met MIV/vigs in Suid-Afrika. Achmat is openlik homoseksueel en MIV-positief.

Achmat is in Vrededorp, 'n voorstad van Johannesburg, gebore. Hy het tydens die apartheid in Soutrivier, 'n buurt van etnies gemengde Moslems buite Kaapstad, grootgeword. Achmat en sy familie is Kaapse Maleiers. Hulle is deur die apartheidsregering as kleurlinge geklassifiseer, wat aan hulle 'n hoër maatskaplike status as swartes toegeken het, maar is nogtans benadeel in vergelyking met blanke Suid-Afrikaners. Op veertienjarige ouderdom begin hy met sy aktivisme deur aan die studenteopstand van 1976 deel te neem.

Op sestienjarige ouderdom het hy sy skoolstudies gestaak en 'n lid van die African National Congress (ANC) geword. Daarna is hy 'n paar keer in hegtenis geneem, maar dit het hom nie van sy aktivisme laat ontsien nie. In 1980 het hy aan 'n eetstaking om beddens en boeke vir politieke gevangenes deelgeneem. Tydens die apartheidsjare het hy meer as vyf keer in die tronk beland.

In 1990 het Achmat 'n toets ondergaan wat aangedui het dat hy MIV-positief is. Volgens die dokters het Achmat ses maande gehad om te leef. Ná die ses maande het Achmat heeltemal gesond gevoel, en het hy besluit om sy werk as aktivis voort te sit. Tydens die tyd het hy wêreldwyd opslae gemaak deur die gebruik van antiretrovirale middels te weier totdat dié medisyne vir alle Suid-Afrikaners goedkoop beskikbaar is.

Hy het die "National Coalition for Gay and Lesbian Equality" gestig wat hom vir die beskerming en bevordering van LGBT-regte in die nuwe Suid-Afrikaanse grondwet beywer het.

Later in die 1990's was Achmat die voorsitter van die "AIDS Law Project", 'n nie-regeringsorganisasie, met die doel om deur middel van die wet, die stryd teen die diskriminasie van mense met MIV en vigs te bevorder.

Eerbetonings aan hom sluit in die Jonathan Mann-toekenning vir wêreldwye gesondheid en menseregte in 2003 en 'n benoeming vir die Nobel-vredesprys in 2004.



</doc>
<doc id="105454" url="https://af.wikipedia.org/wiki?curid=105454" title="Gereformeerde kerk Rooihuiskraal">
Gereformeerde kerk Rooihuiskraal

Die Gereformeerde kerk Rooihuiskraal is ’n gemeente in die Gereformeerde Kerk (GKSA) se Klassis Pretoria-Suidwes. Die jongste gemeente in dié klassis met oorwegende Afrikaanssprekende lidmate en, volgens die sieletal, die derde grootste gemeente naas Rietvallei en Centurion.

Rooihuiskraal het in 1988 (net drie jaar ná die NG gemeente Rooihuiskraal se stigting) van Wierdapark afgestig, wat op sy beurt in 1973 (drie jaar voor die NG gemeente Wierdapark se stigting) van die Gereformeerde kerk Voortrekkerhoogte afgestig het. Aan die begin is die eredienste in verskillende skoolsale gehou. Die kerkgebou is onder leiding van die argitek Tertius Horak beplan as ’n doelmatige gebou wat gebruik sou kon word vir meer as net formele eredienste. Die eerste gemeentebyeenkoms in dié nuwe gebou was op 30 November 2003, 15 jaar ná afstigting, maar die amptelike ingebruikneming was eers op 1 Februarie 2004.

Aangesien die gemeente veeldoelig is, kan dit ook deur die loop van die week gebruik word. Daar is dan ook nie vaste kerkbanke nie, maar los stoele. Die preekstoel is ook so ontwerp dat dit rondgeskuif kan word op ’n mobiele verhogie.

Rooihuiskraal het einde 1997 'n sieletal van 776 gehad van wie 299 dooplidmate was, einde 2001 was dit 818, van wie 301 dooplidmate was, maar einde 2014 684, van wie net 165 dooplidmate was. Dié afname in die kindertal is waarskynlik daaraan te wyte dat baie van die egpare met jong kinders wat hulle in die beginjare van die woonbuurt hier kom vestig het, hier gebly het namate die kinders groter geword en eindelik die huis verlaat het.

Naas die voorstad Rooihuiskraal, beslaan die gemeente onder meer ook Brooklands Estates, die kleinhoewes van Halfweghuis, Heuweloord, Midstream Estates, The Reeds en Wierdapark X2.





</doc>
<doc id="105455" url="https://af.wikipedia.org/wiki?curid=105455" title="Edwin Cameron">
Edwin Cameron

Edwin Cameron (gebore 15 Februarie 1953 in Pretoria) is 'n regter van die Konstitusionele Raad van Suid-Afrika. Hy is bekend vir sy aktivisme vir die beskerming van mense met MIV/vigs en die regte van LGBT-mense. Nelson Mandela het hom as "een van die helde van die nuwe Suid-Afrika" beskryf.

Cameron is in Pretoria gebore. Sy pa is na 'n motorongeluk in hegtenis geneem en sy moeder het nie genoeg geld gehad om hom op te voed nie. Daarom het hy sy kinderjare as 'n weeskind in Queenstown deurgebring. Toe Cameron nege was, is sy ouer suster oorlede.



</doc>
<doc id="105456" url="https://af.wikipedia.org/wiki?curid=105456" title="Gereformeerde kerk Wierdapark">
Gereformeerde kerk Wierdapark

Die Gereformeerde kerk Wierdapark is ’n gemeente in die Gereformeerde Kerk (GKSA) se Klassis Pretoria-Suidwes. Die gemeente beslaan, buiten Wierdapark en die meeste van sy uitbreidings, ook Eldoraigne, Valhalla en die kleinhoewes Mnandi. 

Wierdapark het op 21 Oktober 1973 van die Gereformeerde kerk Voortrekkerhoogte afgestig, drie jaar voor die eerste NG gemeente met dié naam, maar in 1982 het ook nog Wierdapark-Suid aan die beurt gekom. Dié twee NG gemeentes, Eldoraigne, Valhalla en Valhalla-Suid het einde 2014 altesaam 6 698 lidmate gehad, vergeleke met die Gereformeerde kerk Wierdapark se 296. Dis ’n verhouding van 1:22,6, vergeleke met die hele GKSA (lidmate van alle rasse) se verhouding van belydende lidmate tot dié van die NGK van nagenoeg 1:11.

As bruidskat het Wierdapark R18 000 en drie woonerwe ontvang, wat die kerkraad met die Nederduitsch Hervormde Kerk vir ’n kerkerf verruil het. In die eerste jaar (1973) is eredienste in die kerkgebou van Voortrekkerhoogte gehou, maar van omstreeks die begin van 1974 af het die dienste verskuif na die saal van die Hoërskool Voortrekkerhoogte. Sowat ’n jaar later het die kerkraad ’n boukommissie aangewys, wat die argitekte Roos en Boschof, wat die Gereformeerde kerk Meyerspark ontwerp het, genader het. Enkele boukontrakte het misluk, waarna die kerkraad self as eienaarbouer opgetree het onder ds. L.S. van der Vyver se toesig. ’n Maand lank het die bouwerk stilgestaan tot lidmate self ingespring het. 

Op 6 Maart 1977 is die gebou met sy 400 sitplekke in gebruik geneem. Wanneer die skuifdeure tussen die aangrensende saal en die kerk oopgeskuif word, kan nog 250 sitplekke voorsien word. Prof. Hennie Bingle het die Nagmaaltafel, stoele en doopvont gemaak. 

Wierdapark se sieletal het van 1 216 einde 1997 tot 1 400 einde 2001 toegeneem, maar toe om die een of ander rede afgeneem tot 965 einde 2011 en net 442 einde 2014. (Binne die volgende jaar het dit met nog 48 verminder tot 394.) Van 2011 tot 2014 het die klassis se sieletal afgeneem van 6 081 tot 5 479, ’n afname van 9,9 persent vergeleke met Wierdapark se afname van meer as 54 persent. Laat 'n mens Wierdapark se syfer buiten rekening, het die klassis se sieletal net met 1,5 persent van 5 116 tot 5 037 gedaal. 





</doc>
<doc id="105457" url="https://af.wikipedia.org/wiki?curid=105457" title="Wierdapark">
Wierdapark

Wierdapark is sedert 2000 'n voorstad van Pretoria nadat dit lank deel was van Verwoerdburg en toe Centurion.

Die voorstad is op die plaas Cyferfontein No. 2 uitgelê Johannes Nolten en Edith M.B. Neff, in 1938 geproklameer en genoem na die hoofargitek van die Transvaalse Republiek Sytze Wierda. Wierdapark is 3 km suid van die Wierdabrug geleë, waar die ou hoofpad van Pretoria na Johannesburg oor die Sesmylspruit loop, 10 km suid van Pretoria by Swartkops en suid van Valhalla, wat ook tot 2000 'n voorstad van Centurion was.

Die Gereformeerde kerk Wierdapark is in 1973 gestig, die jaar ná die Nederduitsch Hervormde Kerk se gemeente Swartkop op 5 November 1972. Laasgenoemde sluit benewens Wierdapark ook Valhalla, Voortrekkerhoogte, Clubview, Eldoraigne en enkele ander gebiede in, terwyl die Gereformeerde gemeente ook Eldoraigne, Valhalla en die kleinhoewes Mnandi omvat. Die NG gemeente Wierdapark is in 1976 gestig en die NG gemeente Wierdapark-Suid in 1982.




</doc>
<doc id="105459" url="https://af.wikipedia.org/wiki?curid=105459" title="Gereformeerde kerk Waterval-Boven">
Gereformeerde kerk Waterval-Boven

Die Gereformeerde kerk Waterval-Boven is een van die kleinste gemeentes in die Gereformeerde Kerk en het einde 2014 net nege belydende en drie dooplidmate gehad, vergeleke met onderskeidelik 13 en twee einde 2001.

Die gemeente het in Januarie 1951 van die Gereformeerde kerk Belfast afgestig en kon sy eie kerkgebou op 16 Mei 1959 in gebruik neem. Dis 'n eenvoudige saalkerkie volgens dieselfde plan wat die argitek Johan de Ridder vir die Gereformeerde kerk Belfast geteken het. 





</doc>
<doc id="105460" url="https://af.wikipedia.org/wiki?curid=105460" title="Gereformeerde kerk Vrede">
Gereformeerde kerk Vrede

Die Gereformeerde kerk Vrede is ’n gemeente van die Gereformeerde Kerk (GKSA) op die Noord-Vrystaatse dorp Vrede.

Vrede was eers ’n wyk van die Gereformeerde kerk Standerton, maar het in November 1956 afgestig. Aan die begin is dienste in die kerkgebou van die plaaslike Metodistegemeente gehou, maar kort voor lank het lidmate ’n boufonds begin en toestemming gekry om binne kerkverband te kollekteer. Die doeltreffende en, van binne sierlike, kerkgebou is in Oktober 1960 in gebruik geneem nadat die hoeksteen op 23 Mei 1959 gelê is sonder vermelding daarop deur wie.

Vrede se lidmaattal het met die jare verbasend bestendig gebly, hoewel die getal dooplidmate die afgelope amper ses dekades met die helfte afgeneem het. In die eeufeesjaar van die GKSA (1959) was hier 45 belydende en 24 dooplidmate, einde 2001 onderskeidelik 40 en 13, en einde 2014 41 en 12. Intussen was dit wel laat in die 1990's onderskeidelik amper 60 en 20.





</doc>
<doc id="105466" url="https://af.wikipedia.org/wiki?curid=105466" title="David van Rooyen">
David van Rooyen

David (Des) van Rooyen is op 10 Desember 2015 as Suid-Afrika se minister van finansies beëdig. Hy volg die vorige minister van finansies, Nhlanhla Nene op, nadat Nene summier van sy pos onthef is. Die markte het nie positief op sy aanstelling gereageer nie en die Suid-Afrikaanse Rand het deur die vlak van R15 per dollar en R16 per euro gebreek. Sy aanstelling is drie dae later herroep, waarna hy deur Pravin Gordhan, 'n vorige minister van finansies, opgevolg is. Hy is verskuif na Gordhan se vorige pos as minister van samewerkende regering en tradisionele aangeleenthede. Nadat Cyril Ramaphosa in Februarie 2018 Jacob Zuma as president van Suid-Afrika opgevolg het, is David van Rooyen nie vir die nuwe kabinet benoem nie.

Van Rooyen was in die tagtigerjare 'n lid van Umkhonto we Sizwe. Sedertdien was hy 'n uitvoerende burgemeester van die Merafong City Plaaslike Munisipaliteit en 'n gewese Noordwes-voorsitter van die Suid-Afrikaanse Vereniging vir Plaaslike Regering.

Tydens sy ampstermyn as burgemeester was daar sterk teenkanting teen die inlywing van die munisipaliteit by Noordwes. As gevolg hiervan is sy huis in 2006 deur woedende inwoners afgebrand.

Die Universiteit van Londen het in 2014 'n M.Sc. in finansies aan hom toegeken.



</doc>
<doc id="105480" url="https://af.wikipedia.org/wiki?curid=105480" title="Maggie Simpson">
Maggie Simpson

Margaret "Maggie" Simpson is 'n geanimeerde tekenprentkarakter in die televisiereeks "The Simpsons". Sy is genoem na Matt Groening, die skepper van die program, se suster, Maggie. Sy is die jongste kind van Homer en Marge Simpson, en suster van Bart en Lisa.




</doc>
<doc id="105481" url="https://af.wikipedia.org/wiki?curid=105481" title="Indiana pi-wetsontwerp">
Indiana pi-wetsontwerp

Die Indiana pi-wetsontwerp (Engels: "Indiana Pi Bill") is 'n naam wat aan wetsontwerp 246 van die 1897-sitting van Indiana se Algemene Vergadering gegee is. Die pi-wetsontwerp het berug geword vanweë die poging om 'n wiskundige waarheid deur middel van 'n wet te probeer vaslê. Die wetsontwerp is nooit goedgekeur nie, danksy professor C. A. Waldo van die Purdue Universiteit wat toevallig op die stemdag in die raadsaal teenwoordig was.

Die voorgestelde wet het nie direk die waarde van pi probeer voorskryf nie, maar het eerder oor die antieke meetkundeprobleem van die kwadratuur van 'n sirkel gehandel. Die kwadratuur van 'n sirkel behels die taak om 'n vierkant te teken wat presies dieselfde oppervlak as 'n gegewe sirkel het, deur slegs van 'n passer en 'n liniaal gebruik te maak. Menigte wiskundiges het al sedert die Griekse tyd gedink dat hierdie taak onmoontlik is, en in 1882 het Ferdinand von Lindemann inderdaad bewys dat dit die geval is. Dit het egter nie die dokter en amateurwiskundige Edward J. Goodwin daarvan weerhou om in 1894 met 'n nuwe "bewys" vorendag te kom, en om sy sogenaamde bewys deur middel van 'n wet te probeer vaslê nie. Hierdie bewys, indien dit korrek was, sou onder meer behels het dat die waarde van pi wettiglik gelyk sou wees aan 3,2 (in plaas van sy werklike waarde 3,1415...).


</doc>
<doc id="105484" url="https://af.wikipedia.org/wiki?curid=105484" title="Ivan Abrahams">
Ivan Abrahams

Ivan Abrahams is 'n Suid-Afrikaanse akteur. Hy is veral bekend vir sy verhoogoptredes, maar het ook in verskeie TV-reekse en rolprente opgetree. Hy het in 2000 'n Vita-prys as beste akteur vir sy rol in "SUIP!" ontvang.

Van die verhoogproduksies waarin hy opgetree het:




</doc>
<doc id="105485" url="https://af.wikipedia.org/wiki?curid=105485" title="Zwavelpoort">
Zwavelpoort

Zwavelpoort is 'n voorstad in die verre ooste van Pretoria, Suid-Afrika.


</doc>
<doc id="105486" url="https://af.wikipedia.org/wiki?curid=105486" title="Woodlands, Pretoria">
Woodlands, Pretoria

Woodlands is 'n voorstad in die verre suidooste van Pretoria, Suid-Afrika.


</doc>
<doc id="105487" url="https://af.wikipedia.org/wiki?curid=105487" title="Woodhill">
Woodhill

Woodhill is 'n gholflandgoed en 'n sekuriteitswoonbuurt in die suidooste van Pretoria, Suid-Afrika.


</doc>
<doc id="105488" url="https://af.wikipedia.org/wiki?curid=105488" title="Val de Grace">
Val de Grace

Val de Grace is 'n voorstad in die ooste van Pretoria, Suid-Afrika.


</doc>
<doc id="105489" url="https://af.wikipedia.org/wiki?curid=105489" title="Silver Lakes">
Silver Lakes

Silver Lakes is 'n voorstad in die verre ooste van Pretoria, Suid-Afrika.


</doc>
<doc id="105490" url="https://af.wikipedia.org/wiki?curid=105490" title="Riviera, Pretoria">
Riviera, Pretoria

Riviera is 'n voorstad in die noordooste van Pretoria, Suid-Afrika.


</doc>
<doc id="105491" url="https://af.wikipedia.org/wiki?curid=105491" title="Rietondale">
Rietondale

Rietondale is 'n voorstad in die noordooste van Pretoria, Suid-Afrika.


</doc>
<doc id="105492" url="https://af.wikipedia.org/wiki?curid=105492" title="Olympus, Pretoria">
Olympus, Pretoria

Olympus is 'n voorstad in die verre ooste van Pretoria, Suid-Afrika.


</doc>
<doc id="105493" url="https://af.wikipedia.org/wiki?curid=105493" title="Murrayfield">
Murrayfield

Murrayfield is 'n voorstad in die ooste van Pretoria, Suid-Afrika.



</doc>
<doc id="105494" url="https://af.wikipedia.org/wiki?curid=105494" title="Muckleneuk">
Muckleneuk

Muckleneuk is 'n gevestigde voorstad in die ou-ooste van Pretoria in Gauteng, Suid-Afrika. Dit is geleë tussen Sunnyside in die noorde en Groenkloof en Brooklyn in die suide. In 2019 is Muckleneuk deur 'n reeks moorde geteister waarin middeljarige, hawelose mans geteiken is.


</doc>
<doc id="105495" url="https://af.wikipedia.org/wiki?curid=105495" title="Mooikloof">
Mooikloof

Mooikloof is 'n voorstad in die verre-suidooste van Pretoria, Suid-Afrika.



</doc>
<doc id="105496" url="https://af.wikipedia.org/wiki?curid=105496" title="Lydiana">
Lydiana

Lydiana is 'n voorstad in die ooste van Pretoria, Suid-Afrika. Dis genoem na min. P.G.W. Grobler se eggenote, Lydia. Hulle het jare lank in die huis by Aloelaan 28 gewoon. Die straat aan die ander kant van die huis is na min. Grobler genoem.


</doc>
<doc id="105497" url="https://af.wikipedia.org/wiki?curid=105497" title="Lukasrand">
Lukasrand

Lukasrand is 'n voorstad in die nabye suidooste van Pretoria, Suid-Afrika.



</doc>
<doc id="105498" url="https://af.wikipedia.org/wiki?curid=105498" title="La Montagne">
La Montagne

La Montagne is 'n voorstad in die verre ooste van Pretoria, Suid-Afrika.


</doc>
<doc id="105499" url="https://af.wikipedia.org/wiki?curid=105499" title="Karel Landman">
Karel Landman

Karel Pieter Landman (1796 Uitenhage – 1875 plaas Uithoek, Pietermaritzburg-distrik) was 'n voortrekkerleier van die grootste trekgeselskap en tweede in bevel onder generaal Andries Pretorius tydens die Slag van Bloedrivier op 16 Desember 1838.

Karel Landman is op 5 Maart 1796 in die distrik Uitenhage gebore, die vierde en laaste seun van Johannes Abraham en Martha Maria (gebore Rog) se elf kinders. Soos meeste van sy tydgenote ontvang hy ’n skamele formele onderwys aan die Oosgrens, en gaan op jeugdige ouderdom reeds op kommando. As jongeling begin hy ook redelik selfstandig boer, en hy trou voor hy mondig word met Agatha Jacomina Meijer op 14 Februarie 1817. In 1823 koop hy saam met sy broer Johannes Abraham die plaas Melkhouteboom naby Olifantshoek, digby die Boesmansrivier, en teen die grens van die Uitenhage- en Albaniedistrikte. Hy was ’n suksesvolle boer, en koop in Desember 1834 ’n aangrensende stuk weiveld sowel as sy broer se aandeel in Melkhouteboom. Slegs enkele weke later word hy tydens die Sesde Grensoorlog gedwing om met ’n groep medeburgers weswaarts van sy plaas af te vlug, en gevolglik ly hy swaar verliese.

Landman het veldkornet Buchner bygestaan om ná die oorlog boere in die omliggende wyke weer op te help deur regeringslenings te bekom. Hy het ook ’n prominente rol in plaaslike kerklike sake begin speel. Ten spyte van die opstaan van boere in die omgewing het die Uyse van Uitenhage reeds met verkenningstogte na die binneland begin. In Julie 1837 verkoop Landman sy grond, en in Oktober trek hy en sy gesin agter die Uyse aan. Hy word vergesel van 39 gesinne met ongeveer 180 Blanke mans, vrouens en kinders. Hierdie geselskap het ingesluit die families Booysen, Nel, Las, Rudolph, Scheepers, Van Niekerk, Van Rooyen en Vermaak. Hy volg die bekende roete deur die Transoranje (soos die Vrystaat nog informeel geheet het) na die Drakensbergpasse. Hier verneem hy in Februarie 1838 van die moord op Piet Retief en die slagting by Bloukrans. Hy druk hard en kom in Maart by Gerrit Maritz se laer by Doornkop aan.

Die gevoel in die laers is een van twyfel, rou, en swaarmoedigheid, en boonop heers daar ’n onderlinge verdeeldheid. Landman is die persoon wat vroeër Port Natal namens die Voortrekkers in besit neem en verantwoordelik was vir die plaaslike administrasie. Hier hanteer hy die goedere wat per skip aan die Trekkers gestuur word. Hy versterk ook ’n laer beeste naby die kusdorpie, wat later in veiliger omstandighede op nuwe plase langs die kusvlakte gevestig word. Met hul terugkeer uit Port Natal het Gerrit Maritz ernstig siek geword, en hy stel voor dat militêre bevel aan Karel Landman oorgaan, aangesien laasgenoemde hom reeds as krygsman onderskei het. In April neem hy aan ’n strafekspedisie teen die Zulu’s deel as veldkornet – die einste ekspedisie waar Piet Uys (op die ou end medebevelvoerder saam met generaal Hendrik Potgieter) sou sneuwel en die kommando die “Vlugkommando” gedoop sou word. Ook op siviele vlak openbaar hy hom as leier.

Tydens die Slag van Bloedrivier op 16 Desember 1838 is Karel Landman tweede in bevel onder generaal Andries Pretorius. Aangesien Pretorius tydens die slag in sy hand gewond word, is dit Landman wat die Zulu’s tot by Umgungundlovu agternasit en die hoofstat vernietig. Hy is ook die aanvoerder tydens die Slag van Wit Umfolozi op 27 Desember. As Volksraadslid vir die nuutgestigte Republiek van Natalia dien hy op verskeie komitees, en ook as tydelike voorsitter (1840–1841). Hy het tydens onderhandelinge met die Britse bevelvoerder in Natal, majoor Charters, daarop aangedring dat die Voortrekkers se regte gerespekteer sal word. Hy kon egter nie verhoed dat die Britte die Boere se ammunisie afneem, óf om dit terug te neem nie.

Ná ’n persoonlike botsing met generaal Andries Pretorius weier hy in 1842 om die wapen teen die Britte onder bevel van kaptein Thomas Smith op te neem. Hy verhuis na die Pietermaritzburg-distrik, en vestig om op die plaas Uithoek, waar hy tot en met sy dood op 2 April 1875 woon. Dit beteken dat hy die res van sy lewe onder Britse bewind geleef het. Sy grafskrif bevat die woorde van Openbaring 14:13 – "Salig is van nou af die dode wat in die Here sterwe".

Alhoewel geensins ’n inspirerende leier nie, en geneig om soms té versigtig op kommando te wees, was hy nietemin ’n dapper kryger. Ten tyde van sy dood was hy die laaste lewende vername Voortrekkerleier. Op 16 Desember 1939 (’n jaar na hoeksteenlegging) is ’n monument ter ere van Karel Landman op die plaas De Kol-rant in die distrik Olifantshoek onthul.





</doc>
<doc id="105502" url="https://af.wikipedia.org/wiki?curid=105502" title="Lionel Abrahams">
Lionel Abrahams

Lionel Abrahams (11 April 1928 – 31 Mei 2004) was 'n Suid-Afrikaanse romanskrywer, digter, redakteur, kritikus, essayis en uitgewer. Hy is in Johannesburg gebore, waar hy sy lewe lank gewoon het. Hy is met 'n serebrale gestremdheid gediagnoseer en moes tot 11-jarige ouderdom 'n rolstoel gebruik.

Abrahams is veral bekend vir sy poësie. Herman Charles Bosman was sy mentor. Hy het later sewe volumes van Bosman se postuum-gepubliseerde werke geredigeer.

Abrahams was in eie reg een van die invloedrykste figure in die Suid-Afrikaanse letterkunde, en het talle gedigte, essays en twee romans gepubliseer. Deur Renoster-boeke, wat hy in 1956 begin het, het hy werke van Oswald Mtshali en Mongane Wally Serote gepubliseer.

Hy is in 1986 met Jane Fox getroud. In dieselfde jaar ontvang hy eredoktorsgrade in die letterkunde van die Universiteit van die Witwatersrand en die Universiteit van KwaZulu-Natal.






</doc>
<doc id="105503" url="https://af.wikipedia.org/wiki?curid=105503" title="Oswald Mtshali">
Oswald Mtshali

Oswald Mbuyiseni Mtshali (gebore 17 Januarie 1940) is 'n Suid-Afrikaanse digter. Hy skryf in Zoeloe en Engels. Hy het aan die Universiteit van Columbia studeer en woon tans in Soweto.

Mtshali was 'n bode in Soweto voordat hy sy eerste boek, "Sounds of a Cowhide Drum" (1971), gepubliseer het. Die bundel is in 1974 met die Olive Schreiner-prys vereer. Dit is een van die eerste digbundels deur 'n swart digter wat wyd versprei is, en het heelwat debat onder liberale witmense in Suid-Afrika ontketen. Die boek was 'n kommersiële sukses vir sy uitgewer, Lionel Abrahams.

Ná sy sukses as 'n digter het Mtshali 'n opvoeder geword. Hy was die onderhoof van "Pace College", 'n kommersiële skool in Soweto. Hy het ook aan die "New York City College of Technology" gedoseer.




</doc>
<doc id="105504" url="https://af.wikipedia.org/wiki?curid=105504" title="May Abrahams">
May Abrahams

May Abrahams (1930~) is 'n Suid-Afrikaanse sopraan. Abrahams is in Distrik Ses in Kaapstad gebore en getoë, waar sy jare lank as 'n huishoudster gewerk het.

Op 14 word sy 'n lid van Billy Jones se koor, wat later tot die stigting van die Eoan-groep van uitvoerende kunstenaars lei. In 1956 debuteer sy as Violetta in die groep se eerste aanbieding van La Traviata in die Kaapstadse Stadsaal. Daarna reis sy saam met die groep na Brittanje.

Teen die einde van haar loopbaan was sy professioneel aan die destydse Sukovs-opera in Bloemfontein verbonde.


</doc>
<doc id="105511" url="https://af.wikipedia.org/wiki?curid=105511" title="Fred Abrahamse">
Fred Abrahamse

Fred Abrahamse is 'n Suid-Afrikaanse akteur en teaterregisseur. Hy werk hoofsaaklik in Engels, maar rig ook Afrikaanse produksies af.

Ná sy studie aan die Universiteit van Kaapstad begin hy sy loopbaan by Die Ruimte-teater in die stad. Hy het later in die 1970's die "Troupe Theatre Company" gestig. In die laat 1980's en vroeë 1990's was hy 'n inwonende direkteur van die Baxter-teater en in 2008 was hy die mede-stigter en artistieke direkteur van die NewSpace-teater in Langstraat.

Sy Afrikaanse produksies sluit in:


</doc>
<doc id="105514" url="https://af.wikipedia.org/wiki?curid=105514" title="Khanyisile Litchfield-Tshabalala">
Khanyisile Litchfield-Tshabalala

Khanyisile Litchfield-Tshabalala is 'n voormalige lid van die Parlement vir die Ekonomiese Vryheidsvegters en 'n voormalige Suid-Afrikaanse Vlootadmiraal. Sedert 3 Junie 2015 is sy 'n lid van die UDM en dien nou as die party se Nasionale Organiseerder.

Sy is in Soweto gebore en het later 'n lid van Umkhonto we Sizwe geword. Daarom is sy in ballingskap na Angola gestuur. Nadat sy na Suid-Afrika teruggekeer het, verwerf sy 'n politiek- en drama-graad sowel as 'n honneursgraad in kriminologie aan die Universiteit van Kaapstad.


</doc>
<doc id="105516" url="https://af.wikipedia.org/wiki?curid=105516" title="Absalom">
Absalom

Absalom (Hebreeus: אבשלום, "Awsjalom", letterlik: "vader van vrede") is 'n figuur in die Ou Testament van die Bybel. Hy was die derde seun van Dawid, die koning van Israel. Hy is as die mooiste en knapste man in die koninkryk beskryf.
Hy is vir 'n wyle deur sy vader, koning Dawid, verban. Hy het sy broer Amnon vermoor, wat hulle (half)suster Tamar verkrag het. Later kon hy weer na Jerusalem terugkeer.

Uiteindelik lei hy 'n opstand teen sy vader. Hy sterf toe hy aan sy hare in 'n boom bly hang, waarna hy deur Joab, Dawid se leëraanvoerder, vermoor is.




</doc>
<doc id="105517" url="https://af.wikipedia.org/wiki?curid=105517" title="Abstrakte ekspressionisme">
Abstrakte ekspressionisme

Abstrakte Ekspressionisme is 'n skilderstyl wat in die laat 1940's in New York ontwikkel het. Dit word gekenmerk deur vorms en patrone wat nie soos werklike dinge of mense lyk nie, maar emosies probeer uitdruk.

Die stroming domineer die kunswêreld in die jare 1946 tot 1960. Dit was die eerste groot kunsstroming na die Tweede Wêreldoorlog en die eerste in die Verenigde State van Amerika, spesifiek in New York Stad, as die bakermat daarvan.

Die styl is deur kunstenaars soos Jackson Pollock en Willem de Kooning beoefen. Die Suid-Afrikaanse kunstenaar Christo Coetzee het ook in dié styl gewerk.


</doc>
<doc id="105519" url="https://af.wikipedia.org/wiki?curid=105519" title="Angelina Jolie">
Angelina Jolie

Angelina Jolie (gebore Voight; 4 Junie 1975 in Los Angeles, Kalifornië) is 'n Amerikaanse aktrise, filmvervaardiger en humanis. Sy het 'n Oscar, twee Screen Actors Guild-toekennings en drie Golden Globe-toekennings ontvang, en is bekend as Hollywood se hoogsbetaalde aktrise.

Jolie het haar rolprentdebuut as 'n kind saam met haar pa, Jon Voight, gemaak in "Lookin' to Get Out" (1982). Haar filmloopbaan het 'n dekade later in alle erns begin met die kleinbegrotingproduksie "Cyborg 2" (1993), gevolg deur haar eerste hoofrol in 'n groot rolprent, "Hackers" (1995). Sy het in die kritiesbekroonde biografiese televisiefilms "George Wallace" (1997) en "Gia" (1998) opgetree, en het 'n Oscar vir die Beste Byspeler vir haar toneelspel in die drama "Girl, Interrupted" (1999) ontvang.

Jolie se hoofrol as die videospelheldin Lara Croft in "Lara Croft: Tomb Raider" (2001) het haar as 'n leidende Hollywoodaktrise gevestig. Sy sit haar suksesvolle aksie-sterloopbaan voort met "Mr. & Mrs. Smith" (2005), "Wanted" (2008), en "Salt" (2010), en ontvang lof vir haar optredes in die dramas "A Mighty Heart" (2007) en "Changeling" (2008 ), wat haar 'n nominasie vir 'n Oscar as beste aktrise besorg.

Sedert 2010 het sy haar loopbaan uitgebrei met die regie en vervaardiging van die oorlogdramas "In the Land of Blood and Honey" (2011) en "Unbroken" (2014), asook die romantiese drama "By the Sea" (2015). Haar grootste sakesukses sover is die fantasieprent "Maleficent" (2014).

Angelina se tatoes het baie aandag van die media ontvang en joernaliste vra haar dikwels daaroor uit. Terwyl sy nie gekant is teen naaktonele in films nie, sê sy dat die baie tatoes op haar liggaam filmmakers dwing om meer kreatief te wees tydens die beplanning van naak- en liefdestonele. Kosmetiese rome word gebruik om haar tatoes in sommige van haar produksies te bedek. Jolie het tans, sover ons weet, dertien tatoes. Een van hierdie, op haar rug, lees: "Know your rights", en op haar voorarm het sy 'n Tennessee Williams aanhaling " 'n gebed vir die met 'n wilde hart, in hokke gehou", toe sy saam met haar ma was. Verder het sy tatoes met die Arabiese term العزيمة ("wilskrag"), die Latynse spreekwoord "quod me nutrit me destruit" ("wat my voed, vernietig my"), en 'n Jantragebed geskryf in die antieke Khmer en Pali - vir haar oudste seun Maddox. Op haar linkerboarm pryk vier stelle GPS-koördinate, wat die plekke aandui waar haar kinders gebore is.

Oor die jare het sy verskeie ander tatoes met laser laat verwyder of verskuil, insluitend "Billy Bob", die naam van haar gewese man Billy Bob Thornton, 'n Chinese simbool vir die dood (死) en 'n venster onderaan haar rug. Sy verduidelik dat sy ontslae geraak het van die venster, want sy het "jarelank al haar tyd bestee om deur vensters te kyk, en te wens sy was buite, maar nou leef sy heeltyd buite".



</doc>
<doc id="105521" url="https://af.wikipedia.org/wiki?curid=105521" title="Engela van Rooyen">
Engela van Rooyen

Engela van Rooyen (1939-) is ’n Afrikaanse skryfster. Sy skryf vir volwassenes en ook vir die jeug en van haar boeke word gereeld voorgeskryf op skool. Sy maak onder meer van die volgende skuilname gebruik: Engela Linda (haar getroude van), Barend Bornman en Louisa du Toit. As laasgenoemde skryf sy liefdesverhale.

Engela Elizabeth Helena van Rooyen is op 11 Augustus 1939 te Kakamas teen die Oranjerivier in die distrik Kenhardt gebore as tweede oudste van ’n gesin van tien kinders. Die gesin bestaan uit ses seuns en vier dogters, wat tydens haar geboorte in ’n riethuis woon, met die vloer wat bestaan het uit ’n laag doringboomgom. Een van haar susters Haar suster, Hetta Hager is ook 'n skryfster. Haar voorouers was pionier-koloniste in ’n besproeiingsnedersetting wat deur die NG Kerk gestig is om boere te help wat deur droogte en runderpes verarm is. Sy begin skoolgaan op Neus by ’n eenmanskool en matrikuleer in 1956 aan die Hoërskool Kakamas. Tydens haar skoolloopbaan “spring” sy ’n standerd toe die inspekteur op sy jaarlikse besoek haar na ’n hoër standerd bevorder omdat sy so mooi kon voorlees.

Hierna studeer sy vanaf 1957 verder aan die Universiteit van Stellenbosch waar sy ’n B.A.-graad en Sekondêre Onderwysdiploma verwerf. Sy hou vir ’n jaar skool by Paarl Girls High, maar trou dan met Kobie Linde, ’n predikant. Hulle eerste gemeente is Kameelboom in die Kalahari naby die grens met Botswana. Hiervandaan gaan hulle na Migdol, waar hulle twee oudste seuns gebore is. Die volgende staanplek is Kimberley, waarna Kobie as weermagkapelaan aangestel word, eers op Grahamstad en later op Potchefstroom. Tydens hierdie omswerwinge word ’n dogter en nog ’n seun vir hulle gebore. Op Potchefstroom word hulle kinders groot en hier behaal sy die B.A. Honneurs-graad en die M.A.-graad in Afrikaanse letterkunde cum laude aan die Potchefstroomse Universiteit vir Christelike Hoër Onderwys. Haar verhandeling is getiteld "Die beelding van sonde in ‘Kroniek van Perdepoort’".

Sy is betrokke by die vrouetydskrif "Rooi Rose" as verhaalredakteur en help vir vyf jaar by die ATKV se skryfskool op die Potchefstroomse Universiteit. Die egpaar woon sedert hulle aftrede in 1990 in die noorde van Pretoria teen die Magaliesberg, waar Engela ook uitgewer is vir die nuwe boekklub Aktuapers se reeks liefdesverhale "Die romantiese uur".

As jong kind begin sy reeds skryf en as student verskyn haar eerste kortverhaal, "Die gemmerpoeding", in 1958 in "Die Huisgenoot". Met die geld van agt ghienies wat sy vir hierdie verhaal ontvang, koop sy vir haar ’n tikmasjien. Sy lewer in die eerste jare uitsluitlik tydskrif- en radiowerk. Van haar kortverhale word ook in "Tydskrif vir Letterkunde" gepubliseer. Vir volwasse lesers skryf sy verskeie romans, met haar meer ernstige werk wat geskryf word as Engela van Rooyen, haar nooiensnaam, en ontspanningsliteratuur wat sy skryf onder haar getroude naam, Engela Linde, en die skuilname Louisa du Toit en Barend Bornman.

Van die boeke wat sy as Engela van Rooyen skryf, sluit in "Die wenteltrap", waar die gebeure sentreer rondom die sentrale motief van skuld, waar elke mens aandadig is aan sy eie en sy medemens se struikelinge.

"Kontrapunt" se titel is ’n musiekterm wat verwys na die kombinasie van twee of meer verwante maar selfstandige melodieë tot ’n musikale toonsetting. Hierin word die ineengeweefde lewens van ’n aantal verstotelinge ondersoek, met die invloed van gebeure uit die verlede op ’n kind se vorming en toekomstige gedragspatrone wat beklemtoon word.

"Vuurwag" is die verhaal van ’n baie klein bosgemeenskap wat onder hoë druk geplaas word. Die outoritêre boswagter Loets trou met die jong vrou Eva uitsluitlik om ’n gratis oppasster vir sy kindse ma te bekom. Daar is ook die goedige voorman met sy wulpse vrou (wat ’n tweeling van Loets gebaar het) en ’n onderwyser wat in Eva hunkeringe wakker maak. Oor hierdie ontplofbare situasie wag altyd die dreigende gevaar van ’n bosbrand, wat alles sal vernietig.

"Vollermaan" vertel die lotgevalle van drie geslagte Van der Weys, wat almal oorlog en die verwoesting en smart wat dit bring, geken het. Die begrippe skuld, straf en versoening in aansluiting by Paasfees en Christus se lyding is die deurlopende tema.

"In die oog van die web" word in 1993 genomineer vir die Rapportprys, nadat dit in manuskripvorm in 1990 ’n finalis was in "De Kat", Sanlam en Antenne se romanwedstryd. By die geboorte van ’n tweeling sterf een skynbaar kort na geboorte en word sy begrawe, maar in werklikheid word sy grootgemaak deur ’n vrou wat haar eie kind verloor het. Hierdie kind, Lou de Wet, se ontwikkeling en groei tot volwassenheid is die fokus van hierdie verhaal.

"Vuur op die horison" is ’n roman oor die Anglo-Boereoorlog – dit is ook haar honderdste boek. Sy doen vir nege jare navorsing vir hierdie roman en dit word dan ook ’n beduidende historiese roman in Afrikaans, wat die oorlogsgebeure op realistiese wyse en met inagneming van die goed en kwaad aan alle kante (Britte, Boere en swart mense) weergee. Die familie Viljoen en hulle lotgevalle vanaf 1846 tot 1903 is die spilpunt waarom gebeure draai, wat ook die liefdesverhoudings van Frans Viljoen en Memorie en Gerrie en die Engelse Michael Dalmain insluit. Hierdie boek is in 2001 op die kortlys vir die toekenning van die M-Net-prys.

Haar jeugherinneringe versamel sy in "Met ’n eie siekspens" en hierdie boek is in 1995 op die kortlys vir die toekenning van die CNA-prys en die ATKV-Prosaprys en in 1996 op die kortlys vir die toekenning van die Helgaard Steyn-prys. Sy slaag daarin om die intens persoonlike herinneringe op bedrewe wyse oor te dra sodat die karakters werklike gestalte kry en die ontbering en stryd om oorlewing by die leser aanklank vind as ’n meer universele belewenis. Die gemeenskap van die kerklike arbeidskolonie in die harde natuuromgewing van Kakamas aan die Oranjerivier se alledaagse stryd teen die natuur word universeel as soortgelyk aan die stryd van alle mense met hulle aardse woonplek. Hier is mense op mekaar aangewese en staan mekaar by in geboorte, dood en tussenin, sodat die oorweldigende gevoel van meelewendheid almal positief stem. Dit is hierdie warm menslikheid wat van die herinneringe iets spesiaals maak en veel meer as net kontreikuns oor ’n streek se mense en dinge. Verdere kleur word verleen deur die vermaaklike staaltjies oor die handelswyse en gesegdes van die inwoners, wat nie net die menslikheid van die kolonie verder illustreer nie, maar ook ’n vaslegging is van ’n ryk Boerekultuur van vanslewe se dae.

Haar volwasse herinneringe word opgeneem in "Seisoene". Haar huwelik met ’n predikant en die lewe as pastoriepaar en ouers word beskryf, met al sy opdraandes en afdraandes. Die seisoene van die titel is aanduidend van die wisselende aard van die ervarings en gebeurtenisse op die lewenspad. Langs die vreugdevolle tye is daar ook die hartseer van dinge soos ’n ernstige motorongeluk waarin haar oudste seun en sy gesin betrokke is en die egskeiding van die jongste seun. Weereens slaag sy daarin om die gebeure sonder sentimentaliteit weer te gee.

In "Erfstories" vertel sy saam met haar broer Elias van Rooyen en suster Hetta Hager, die drie oudste kinders van die familie, anekdotes oor hulle grootwordjare.  Die sketse is ook ’n nalatenskap van sommige van die stories waarmee hulle groot geword het.

In die reisverhaal "Om op eeue te loop", doen sy in dagboekvorm verslag van haar reis na Israel. Sy skryf ook ’n hele aantal geestelike boeke.

Meer as twintig jeugboeke verskyn van haar en etlike van hierdie boeke word wyd voorgeskryf vir gebruik in skole. In haar werk fokus sy gereeld op die noodsaaklikheid om hard te werk om probleme en veral armoede te oorkom.

"Kaboep en Koer" verskyn aanvanklik as vervolgverhaal in die tydskrif "Sarie" en speel tydens die Tweede Wêreldoorlog af. Die agtjarige Hannah bly by haar oom-hulle na haar ma se dood en terwyl haar pa in Egipte veg. Sy en haar neef Loet kom eers nie met mekaar klaar nie, maar word later goeie maats. Kaboep en Koer is twee naguile wat na hulle name klink wanneer hulle mekaar roep en Hannah se tante vergelyk haar en Loet dan met die naguile.

"Omkeer op Wolwekop" vertel van die dertienjarige Kokkie wat afgeskeep voel na sy pa se dood. Hy besluit om die pad te vat na sy oupa op Wolwekop in Suidwes-Afrika, maar raak onderweg by diamantsmokkelary betrokke.

"Janie in Akkerhof" vertel van die dertienjarige Janie se aanpassing na ’n verhuising.

In "Tjarie kom huis toe" het Tjaart ’n swak selfbeeld weens hulle armoede. Hy word in ’n oorstroming meegesleur en moet probeer oorleef op ’n verlate eiland, wat nuwe perspektiewe vir hom open.

In "Jat kry vlerke" is Jat op soek na sy werklike pa, omdat hy nie die omstandighede waarin hy lewe kan hanteer nie. Hulle is arm en hy is wat verstandelike vermoëns betref sy ouers ver voor. Hy vind sy pa, maar leer dat finansiële voorspoed nie noodwendig tot geluk lei nie. Hierdie boek word gereeld voorgeskryf, veral vir tweedetaalonderrig.

"Middelmannetjie" speel tydens die Eerste Vryheidsoorlog af. Reinhardt Botes is verskeur oor waar hy tuishoort, want hy is Reinhardt vir die Boere, Hardy vir sy Engelse familie en hy het ook ’n naam by die swart mense, naamlik Lethola. Hierdie roman illustreer hoe alle mense in ’n oorlog ly.

"Koenie se ontdekking" speel af op die delwerye in die sewentigerjare van die negentiende eeu. Die dertienjarige Koenie loop van sy pleegouers weg om sy geluk by die delwerye te gaan soek.

"Die môreboom" speel ook af op die delwerye in die negentiende eeu. Die sestienjarige Ben bly droom van die groot diamant, wat hy dan eindelik kry, maar dit bring vir hom ongeluk. Die titel verwys na die kameelboompie wat opkom waar hy in moedeloosheid die pitte neergesmyt het.

In "Joepie maak plek" is Joepie die twaalfjarige seun van die skoolhoof. Hy het net ’n baie ouer suster en het dus nooit geleer om met ander te deel nie. Vier nuwe kinders kom na die skool en twee bly by hulle in, wat hom afgeskeep laat voel. Hy besluit om weg te loop, maar die vier nuwelinge agtervolg hom en hulle val almal vas in ’n grot. Hier kan Joepie deur die gesprekke insig kry in die omstandighede van die ander kinders en word hy met sy eie selfsug gekonfronteer. Ook hierdie boek word dikwels voorgeskryf.

"Die duiwe van Botala" het die swart hoërskoolseun Frank Modiba as hoofkarakter, wat saam met sy suster Katie van Botala High oorgeplaas word na die multikulturele skool Meliora, wat “iets beters” beteken. Hier kruis hulle paaie met dié van die ryk wit seun George Smith, of Carrots, die sportheld. Die swart gesin se omstandighede en familie-atmosfeer word treffend gekontrasteer met dié van die ryk wit seun George en sy gesin.

"Vuvuzela" word in 2005 bekroon met die Silwertoekenning van die Sanlam-prys vir jeuglektuur. In hierdie boek word van Afrikaans, Engels en Fanagalô gebruik gemaak om die verhaal realisties wee te gee. Senke is dertien en sy ouer broer Buthi agtien. Na hulle ma se dood begin Buthi werk sodat Senke skool kan klaarmaak, terwyl hy drome droom van ’n eie baksteenhuis eendag.

Onder die naam Engela Linde skryf sy onder andere "Omdat die wind alleen is". Die rykmansdogter Hermien Malan is nie seker of sy met die rykmanseun Lewis Müller wil trou nie. Sy kry ’n kamer in ’n ou gebou (Acedia) wat sy met gewone jongmense deel en word ’n gewone werkende meisie wat haar eie potjie krap. In Acedia gebeur daar interessante en selfs skokkende dinge en Hermien raak bekend met ’n deel van die lewe wat sy voorheen nie geken het nie. Sy raak ook betrokke by Winnie Dekker, die vrou wat buitensporig in haar belangstel en selfs haar ouers bel. Hermien vind dan uit wie Winnie werklik is en die antwoord is verstommend en skokkend. Hierdie nuwe lewe bring egter vir Hermien ook ware liefde.

"Gesig op die lewe" (1976) is die verhaal van ’n groep uiteenlopende mense wat almal in die dominerende en baasspelerige mevrou Bird se losieshuis woon. Daar wag egter ’n groot verrassing op mevrou Bird.

Die "Gesie"-reeks word spesifiek vir dogters geskryf, waar die hoofkarakter ’n skooldogter is wat in die “verkeerde” woonbuurt grootword en sodoende geleer word om die werklikhede van die lewe in die oë te kyk.

In "Gesie van Sonsig" verlaat haar ma die huis met haar jongste suster en bly sy en haar oudste suster alleen in haglike omstandighede by haar stiefpa agter.

"Gesie maak lig" vertel van veranderende omstandighede wanneer die ryk dokter Melcher ingryp.

Gesie maak in "Gesie in Villa Musica" opgang as sangeres, maar ontdek dat sy van haar mense vervreem raak. Die laaste boek in die reeks, "Gesie in diep water", vertel van haar grootwordproses en die verkeerde keuses wat sy in die proses maak, veral in haar eerste ernstige verhouding.

Sy skryf ook etlike boeke vir kleuters. "Jan Môre en die hamer" vertel van die lui Jan Môre wat onder die motivering van sy oom in die flukse Jan Hamer verander. Hierdie boek word in Engels vertaal.

"Die nuwe woud" het ’n ou mannetjie en vroutjie as hoofkarakters en vertel van die uitroei en heropbou van ’n woud. Die boodskap is dat die mens verantwoordelik met die natuur moet omgaan.

"Die Niemands van Langelaan" verhaal die alledaagse bestaan van ’n normale voorstedelike gesin van Almansburg.

Onder die naam Engela Linde skryf sy "Die ding" en "Die koning, die boswagter en die reënboog". "Die ding" vertel van ’n groot skurwe bruin ding se verskyning op die plaaswerf, wat onmin tussen die plaasdiere veroorsaak. Hierdie boek word in Engels vertaal as "The thing". "Die koning, die boswagter en die reënboog" (in Engels "The king, the forester and the rainbow") vertel hoe ’n koning moes leer om deur die oë van ’n boswagter die prag van die natuur te ontdek. Van haar verhale word ook in versamelbundels opgeneem, waaronder "Die pienk engeltjie" in "Goue fluit my storie is uit" onder redaksie van Linda Rode; "Aan die punt van jou arm" in "Keerpunt" saamgestel deur Linda Rode en Jakes Gerwel en "Die boom" in "Stories suid van die son".

As Engela Linde lewer sy ook werk van vakkundige aard. In "Kroniek van sonde", wat sy saam met D.H. Steenberg skryf, ondersoek sy die beelding van sonde in Anna M. Louw se bekroonde roman "Kroniek van Perdepoort". Die boek word uitgegee deur die Potchefstroomse Universiteit vir Christelike Hoër Onderwys.

"Geagte skrywer: briewe van ’n verhaleredakteur" is ’n handleiding aan voornemende skrywers.

Engela Linde skryf ook ’n aantal boekies in die My eie Bybelstories-reeks. Sy skryf ook ontspanningsverhale onder die name Louisa du Toit en Barend Bornman (almal familiename).

Vir haar hoorspele ontvang sy verskeie pryse. In 1970 wen sy ’n prys by die Suid-Afrikaanse Uitsaaikorporasie met die historiese hoorspel "Die kokerbome sal dit uitroep" en in 1986 wen sy die tweede prys vir hoorspele oor die Johannesburgse Eeufees.

"Omdat die wind alleen is" (’n verwerking van die gelyknamige roman) wen in 2004 ’n tweede prys in die -Sanlam radiodramakompetisie. Hierdie radiodrama word opgeneem in die versamelbundel "Droomskip en ander radiodramas" en handel oor die gevolge wanneer ’n afperserfiguur die lewens van ’n “broer” en “suster” binnedring. In die ontboeseming wat volg, word dit duidelik dat die suster eintlik haar veel jonger broer se ma is. Weens buitengewone omstandighede kon sy nie voorheen die pa se identiteit verklap nie en is die pa self onbewus van die feit, al is die broer een van sy studente.

"Ver viole" word in 2012 uitgesaai. Die weduwee Jacoba Krantz se man is in verdagte omstandighede oorlede. Na sy dood word sy deur die gewetenlose uitbuiter en afperser Frik Bosch afgedreig omdat hy haar lappie grond wil hê vir sy sake-uitbreiding. Hulp kom uit ’n onverwagte oord wanneer ’n rondloper en voormalige tronkvoël aan haar deur aanklop. Hy begin haar help om haar plek reg te ruk en die bedreiging van Bosch die hoof te bied. Die titel verwys na die herinneringe wat sy musiek op die mondfluitjie by haar wek, want op hulle troue het haar oorlede man vier viole gehad vir musiek – met die tydsverloop word dit nou ver viole, nie meer so belangrik nie.

"Wie is bang vir die goeie wolf?" is ’n Paasdrama wat in 2014 uitgesaai word. Rufus Roux word oorgeslaan vir die pos as hoof van die departement by die universiteit en Herman Smit word eerder aangestel. Herman was Rufus se promotor vir sy doktorstesis en is bewus van sy poging om plagiaat te pleeg en Rufus is bang dat Herman net wag vir die geleentheid om dit teen hom te gebruik. Rufus besluit om Herman se swak gesondheid teen hom te gebruik in ’n poging om hom uit die pad te kry. Tot sy verbasing vind hy uit dat Herman volkome herstel het, maar ook dat Herman uitreik na hom en sy samewerking in die departement hoog op prys sal stel. Só word Rufus dan gedwing tot selfondersoek.I

By Woordfees van 2014 word haar 75e verjaarsdag en skryfwerk gevier in ’n gesprek met Danie Botha en Linda Rode, waar haar gespreksgenote om die beurt sterkpunte in haar omvangryke oeuvre uitlig.






</doc>
<doc id="105522" url="https://af.wikipedia.org/wiki?curid=105522" title="Hetta Hager">
Hetta Hager

Hetta Hager (1943–2015) was ’n skrywer van kontreiverhale waarin Griekwa-Afrikaans gedokumenteer word en was ook onderwyser, joernalis en kurator van die Mary Moffat-museum op Griekwastad. Sy skryf ook verskeie romans onder die skuilnaam Sophia Burger.

Hager is in 1943 op Kakamas gebore en getoë. Sy was veral bekend om haar boeke oor die Griekwas se unieke taalgebruik en plaaslike geskiedenis. Sy het ook rubrieke, kortverhale en gedigte gepubliseer. Sy het ook gereeld bydraes vir "Landbouweekblad" gelewer.

Engela van Rooyen is haar suster.

Na skool het sy aan die Hoërskool Griekwastad skoolgehou. Daarna het sy by Laerskool Anderson aangesluit waar sy afgetree het. Na haar aftrede het sy by die Mary Moffat-museum gewerk as kurator. Sy het ook haar eie uitgewery, Kloekuitgewery, gehad.

Na haar aftrede is sy steeds skrywer en dialektoloog. Van tyd tot tyd tree sy op by taalprogramme oor die radio oor die boeiende onderwerp van Griekwa-Afrikaans.

Sy is getroud met die boer Johann M.C. Hager en hulle het twee seuns (Carel en Johann) en ’n dogter (Tina).

In Desember 2015 is sy in Huis Heldersig in Griekwastad aan kanker oorlede.

Hetta skryf romans, artikels en kortverhale, maar word veral bekend met haar "Kloekgoed"-reeks, wat opgetekende Noord-Kaapse Griekwa-Afrikaans is.

Sy gee self "Afrikaanse kloekgoed" uit, waarin sy bekende verhale in Griekwa-Afrikaans weergee. Hierna is sy ook samesteller van "Kloek-goed twee – Is u ’n paar lagte agter?" (waarin sy veral die grappige sêgoed van haar leerlinge bundel), terwyl "Adam Kloek-goed, die man met die tien tokkelossies" ’n drama is wat deur Dalro gepubliseer word"." "Kloek reseppe en bak stories" se titel dui reeds aan dat die stories losweg handel oor spys en drank, veral soos dit in die ou dae gemaak en geniet is. Die proses van die maak, die mites en bygelowe, die gekuier en die eet en al die ou dinge van ’n lewe voor mense horlosies gehad het, om van televisie nie te praat nie, word vertel in die aardse Griekwa-Afrikaans. Daarby is daar ’n aantal van haar kortverhale, ryklik belaai met die kontreitaal. Een van die heel mooies gaan oor Hetta se loseerders op Griekwastad, naamlik die kwikkies en die swaeltjies wat nes maak om haar huis. Eenkeer word ’n nes met kleintjies vernietig, maar die kwikkie-ma bly terugkom met kriewelende wurmpies in die bek en die skrywer wonder hoe lank dit ’n kwikkie ma vat om haar kinders te vergeet. Die verhale word aan die einde toegelig met verklarings van die kontreiwoorde.

"Van Karrikamma tot Griekwastad" is die geskiedenis van die NG gemeente en die gemeenskap van Griekwastad.

"Woordkarosse" is ’n digbundel met opgetekende Griekwa-rympies waarin haar diepgekoesterde liefde vir haar grootwordwêreld en vir die beeldryke Afrikaans van die Benede-Oranje en Griekwaland-Wes duidelik blyk.

Vir kinders skryf sy in die "My eie Bybelstoriereeks" onder andere "Kain en Abel", "Isak en Rebekka", "Moses in die mandjie", "Jona, die onwillige profeet" en "Die verhaal van Legio".

Sy lewer ook bydraes vir "Annerlike Afrikaans" deur Anton Prinsloo en van haar resepte verskyn in "Koekemakranka" deur Renata Coetzee.

Onder die skuilnaam Sophia Burger skryf sy verskeie romans.

In "Blomme vir altyd" werk Renate Serfontein saam met haar stiefmoeder in die winkels wat haar pa vir haar nagelaat het. Sy is op die punt om verloof te raak aan haar voormalige werkgewer, Carl van Noordyk, maar word na die hotel op Sonderwaterkloof gestuur. Dis gou duidelik dat alles nie pluis is nie. Op die berg skiet iemand na haar en terug in haar hotelkamer word ’n pragtige bos blomme sonder kaartjie vir haar afgelewer. Sy het geen benul wie en waarom iemand haar sou wou vermoor nie en ook nie wie haar geheimsinnige bewonderaar is nie.

"Reënboog oor Rykheersrus" is ’n verhaal oor ’n sameloop van omstandighede. Philip het ’n huweliksertifikaat dringend nodig gehad sodat hy van sy eksentrieke, ryk oom kon erf en Yvonne het die tienduisend rand dringend nodig gehad ten einde haar ouers, wat bankrotskap in die gesig gestaar het, te help.  Hulle besluit om te trou en ses maande lank bymekaar te bly en so kry elkeen wat hy nodig het. Daarna kan hulle skei en Philip kan teruggaan na die mooi Sylvia van Eck en sy na die jong skilder Riaan Scott.  In stede van probleme oplos, vind hulle egter dat hierdie troue hulle probleme eers werklik laat begin.

In "Splinters van gister" is Mariet reeds twintig, maar haar tante Taleen en die buurman Adelbert behandel haar steeds soos ’n kind. Rocco Villiers verskyn op die toneel en oorweldig haar met sy blomme en aangename geselskap, maar Adelbert is hewig gekant teen die verhouding. Adelbert se broerskind Wim kom kuier en begin ook baie aandag aan Mariet gee.

Publikasies uit haar pen sluit in:



</doc>
<doc id="105523" url="https://af.wikipedia.org/wiki?curid=105523" title="Irshad Manji">
Irshad Manji

Irshad Manji (Arabies: إرشاد مانجي "‘Irshād Mānjī", Gujarati: ઇરશાદ માનજી "Irshād Mānji", gebore 1968) is 'n Oegandies-Kanadese skrywer en joernalis van Egiptiese en Gujarati afkoms. Sy 'n voorstander van 'n "gereformeerde en progressiewe" interpretasie van Islam. Manji is direkteur van die morele moedprojek by die "Robert F. Wagner Nagraadse Skool van Openbare Diens" aan die New York Universiteit, die doel daarvan is om jong leiers te wys "hoe om politieke korrektheid, intellektuele konformiteit en self-sensorskap uit te dag". Sy is ook die stigter en president van "Projek ijtihad", 'n liefdadigheidsorganisasie wat 'n "tradisie van kritiese denke, debat en meningsverskil" in Islam wil bevorder.

Manji is 'n bekende kritikus van tradisionele en konserwatiewe elemente van die Islam. Sy is deur die New York Times as "Osama bin Laden se ergste nagmerrie" beskryf.





</doc>
<doc id="105524" url="https://af.wikipedia.org/wiki?curid=105524" title="Mirza Ghulam Ahmad">
Mirza Ghulam Ahmad

Mirza Ghulam Ahmad (13 Februarie 1835 – 26 Mei 1908; Oerdoe/Persies: ) was 'n Indiese godsdienstige figuur. Hy staan bekend as die stigter van die Ahmadiyya Moslem-gemeenskap. Hy het beweer dat hy die Mahdi sowel as die Mujaddid van die 14de Islamitiese eeu was. M.a.w dat hy in die gelykheid van Jesus van Nasaret (mathīl-i'Isā) was.


</doc>
<doc id="105526" url="https://af.wikipedia.org/wiki?curid=105526" title="Taslima Nasrin">
Taslima Nasrin

Taslima Nasrin (Mymensingh, 25 Augustus 1962, Bengaals: তসলিমা নাসরিন) is 'n Bengaalse skrywer en feminis wat vroueregte, menseregte en sekulêre humanisme in Bangladesh ondersteun. Sy woon deesdae in ballingskap in verskeie lande. Sy het geneeskunde met spesialisasie in ginekologie gestudeer. Sy het tot 1994 as 'n dokter vir die goewerment gewerk. In die laat 1990's het sy wêreldberoemd as 'n skrywer geword. Sedert 1993 is Nasrin vir 'n paar keer met die dood deur moslimekstremiste gedreig omdat sy gereeld die Islamitiese godsdiens kritiseer. Nasrin is 'n ateïs.



</doc>
<doc id="105527" url="https://af.wikipedia.org/wiki?curid=105527" title="Arundhati Roy">
Arundhati Roy

Suzanna Arundhati Roy (gebore 24 November 1961) is 'n Engelstalige Indiese skrywer. Sy is veral bekend vir haar 1997-roman "The God of Small Things". Sy is ook 'n politieke aktivis wat met die sake van menseregte en omgewingsgeregtigheid verbind is.

Arundhati Roy is in Shillong, Meghalaya, Indië gebore. Sy is die dogter van 'n Christelike moeder van Maleise en Siriese afkoms, Mary Roy, en 'n Hindoe-vader van Bengaalse afkoms, Rajib Roy - wie die eienaar van 'n teeplantasie was. Nadat haar ouers geskei het, is Roy hoofsaaklik in Kerala getoë. Toe sy sestien was, het sy na Delhi verhuis. Daar het sy met haar studies aan die "Delhi School of Architecture" begin; sy het ook haar eerste man daar ontmoet. In 1984 het sy haar tweede man, Pradip Krishen - 'n filmvervaardiger - ontmoet. Daarom het sy begin om in die filmwêreld belang te stel. Roy het eers kleiner rolle vertolk and dan begin sy om draaiboeke te skryf ("In Which Annie Gives it Those Ones", "Electric Moon" en die televisiereeks "Banyan Tree").

Nadat haar boek "The God of Small Things" 'n sukses geword het, het sy realiseer dat sy die potensiaal gehad het om mense se gedagtes en standpunte te beïnvloed. Daarom het sy nie-fiksie boeke begin skryf. Daarbenewens het haar nie-fiksie boeke verskeie temas behandel: anti-globalisering, 'n veldtog teen die Indiese Narmada-Dam-projek, 'n veldtog teen die kapping van die tropiese reënwoud, kritiek op die rol van die Verenigde State in Afghanistan, kritiek op die rol van die Indiese regering en weermag in die Kasjmir-gebied, kritiek op die "staatsterrorisme" van Israel, kritiek op die kernprogram van Indië, kritiek op die Narendra Modi-administrasie, beweer dat armoede in verskeie dele van Indië die Moembaai-aanvalle van November 2008 veroorsaak het, beskuld die Indiese goewerment vir die volksmoord van Tamils in Sri Lanka, ensovoorts.

In 2002 is Arundhati Roy in Nieu-Delhi met betrekking tot die Narmada-dam-kwessie deur die hof vir die minagting van die gereg skuldig bevind. As gevolg van die matigheid van haar aktivisme het sy in 2004 die "Sydney Peace Prize" ontvang.





</doc>
<doc id="105528" url="https://af.wikipedia.org/wiki?curid=105528" title="Gezina, Pretoria">
Gezina, Pretoria

Gezina is 'n voorstad in die Moot van Pretoria in Gauteng, Suid-Afrika. 


</doc>
<doc id="105529" url="https://af.wikipedia.org/wiki?curid=105529" title="Eastlynne">
Eastlynne

Eastlynne is 'n voorstad in die ooste van Pretoria in Gauteng, Suid-Afrika.


</doc>
<doc id="105531" url="https://af.wikipedia.org/wiki?curid=105531" title="Florauna">
Florauna

Florauna is 'n voorstad in die noordweste van Pretoria in Gauteng, Suid-Afrika. Die area is boomryk met pragtige tuine.


</doc>
<doc id="105532" url="https://af.wikipedia.org/wiki?curid=105532" title="Gereformeerde kerk Bloemburg">
Gereformeerde kerk Bloemburg

Die Gereformeerde kerk Bloemburg is die jongste gemeente van die Gereformeerde Kerke in Suid-Afrika in die Vrystaat se hoofstad, Bloemfontein.

Bloemburg het op 19 November 2006 tot stand gekom toe dit afstig van die Gereformeerde kerk Ventersburg. Lidmate woon oral in die Rosestad en voeg hulle onder meer by dié gemeente omdat dit hou by die gebruik van die gemeenskaplike Nagmaalbeker. Kort ná sy stigting was ’n derde van die lidmate studente. Einde 2011 het die belydende lidmate 45 getel en die dooplidmate 12. Einde 2014 was dit onderskeidelik 34 en agt, maar die jongste syfers is 60 en 11.

Aan die begin is die gemeente in kombinasie met Ventersburg/Hennenman/Senekal bedien, maar in Februarie 2009 het dit in kombinasie met Colesberg getree. In 2015 was albei dié gemeentes vakant ná die vertrek van ds. D.J. Dykstra.

Bloemburg het eers sy eredienste gehou in die Engelse kerk op die hoek van Erns Jansen- en Oscar Hoexterstraat, Heuwelsig, maar later geskuif na Haarburgersingel, Westdene, na die perseel van die NG gemeente Bloemheuwel. Tans (2017) gebruik hulle die kerkkompleks van die Gereformeerde kerk Vleuels in Langenhovenpark.





</doc>
<doc id="105533" url="https://af.wikipedia.org/wiki?curid=105533" title="Gereformeerde kerk Bloemfontein-Noord">
Gereformeerde kerk Bloemfontein-Noord

Die Gereformeerde kerk Bloemfontein-Noord is op die oomblik (2015) die tweede grootste gemeente van die GKSA in die Vrystaat se hoofstad, Bloemfontein. 

Die gemeente het op 15 Oktober 1961 afgestig van die destydse Bloemfontein-Wes, waarvan die naam in 2003 Vleuels geword het. Aan die begin het lidmate in die Laerskool Willem Postma vir eredienste byeengekom, maar die behoefte aan ’n eie kerkgebou het daartoe gelei dat die groot organisasie en beplanning van dié gebou binne 18 maande deeglik voltooi is. 

Die argiteksfirma Le Roux en Vennote het die plan geteken en Crawford en Custor se tender van R53 777 vir die bouwerk is op 24 Julie 1964 goedgekeur. Dawie Mynhardt, wat minstens nog in 2010 lidmaat van die gemeente was, was een van die bouers.

Die nuwe kerkgebou is feestelik in gebruik geneem in die naweek van 25 en 26 September 1965. Ds. Lodewyk Snyman, die destydse leraar, het die hoeksteen onthul en mev. Snyman yet die kerkdeure daarna oopgesluit. In die nuwe gebou het dr. (later prof.) G.P.L. van der Linde die verrigtinge begin met Skriflesing, gebed en samesang waarna prof. Fanus du Toit die feesrede gelewer het. Die middag se verrigting het van kwart oor twee tot halfvyf geduur; die aand is dit voorgesit met die ingebruikneming van die orrel, wat die gemeente se vrouelidmate geskenk het. Prof. Du Toit het ook die Sondag se feesdiens gelei, waarna die eerste katkisasie in die nuwe gebou gehou is. Daardie aand het ds. Snyman die eerste keer die woord in die nuwe kerk bedien.

Jare lank het die gemeente die behoefte aan sy eie kerksaal gevoel en daarmee saam die behoefte aan meer katkisasielokale en ’n doeltreffender kombuis. Op 28 Februarie 1988 is die saal in gebruik geneem toe dr. H.A. van Dalsen die kopergedenkplaat onthul het.

Bloemfontein-Noord het einde 1997 298 belydende en 100 dooplidmate gehad. Einde 2011 was dit 527 en 113 (Bloemfontein-Noord was toe die grootste Gereformeerde kerk in die stad) en einde 2014 onderskeidelik 517 en 99. 






</doc>
<doc id="105534" url="https://af.wikipedia.org/wiki?curid=105534" title="Gereformeerde kerk Bloemfontein-Suid">
Gereformeerde kerk Bloemfontein-Suid

Die Gereformeerde kerk Bloemfontein-Suid is sedert 2013 die tweede oudste gemeente van die GKSA in die Vrystaat se hoofstad, Bloemfontein, nadat die gemeente Bloemfontein-Oos (1949) in 2007 ontbind het en die moedergemeente (1903), die oudste in die stad, in 2013 ontbind het. 

Die gemeente is in 1951 gestig en die eerste kerkgebou, in Roselaan, Wilgehof, reeds drie jaar later in gebruik geneem. Dit is aanvanklik teen ’n koste van £5 000 gebou met die doel dat dit as saal sou dien nadat ’n kerkgebou vooraan die gebou opgerig is. Om die een of ander rede het dié plan nie ’n werklikheid geword nie, want in 1972 is die huidige kerkgebou ingewy. Die bou koste het R110 000 beloop en die argitek was Nico le Roux, terwyl Soon Calitz die bouaannemer was. Dié kerkgebou is geleë op die hoek van Walter Sisuluweg (die ou Haldonweg) en Lilaclaan, Gardeniapark, Bloemfontein. 

’n Unieke kenmerk van die kerk is die skuins helftes van leiklipdak wat nie aan die bokant bymekaarkom nie, maar ruimte vir vensters bied. In die somer word die vensters oopgemaak sodat warm lug kan uitvloei. Die groot orrel is in 1965 in die ou saalkerk kerk geïnstalleer en in 1972 na die nuwe kerkgebou oorgeplaas. Hier is dit vergroot.

In 1990 het die gemeente ’n groot gemeentesentrum met ’n saal, kombuis en kantore teen ’n koste van R220 000 laat aanbou. Tussen die saal en die kerk is ’n groot sietdoringboom behou wat skadu in die kuiergedeelte bied.

Die gemeente het einde 2014 400 belydende en 83 dooplidmate gehad, vergeleke met onderskeidelik 556 en 159 einde 1997, toe dit die stad se naasgrootste Gereformeerde kerk was.





</doc>
<doc id="105535" url="https://af.wikipedia.org/wiki?curid=105535" title="Gereformeerde kerk Bloemfontein-Oos">
Gereformeerde kerk Bloemfontein-Oos

Die Gereformeerde kerk Bloemfontein-Oos was die derde oudste gemeente van die GKSA in die Vrystaat se hoofstad, Bloemfontein, maar het in 2007 ontbind, waarna lidmate ingeskakel het by die moedergemeente Bloemfontein, wat op sy beurt in 2013 ontbind het. 

Die Gereformeerde kerk Bloemfontein het in die veertigerjare buitedienste begin hou op Shannon, ’n kleinhoewegebied aan die oostekant van die stad, noord van Heidedal en oos van Bloemspruit. Tydens die Tweede Wêreldoorlog was dit swaar om ’n boupermit te kry; daarom het die kerkraad van die moedergemeente ’n sinkpakhuis by ene Glover gekoop. In 1949 het Bloemfontein-Oos afgestig. Later kon die moedergemeente die eerste, beskeie saalkerk oprig wat tot 1966 in gebruik was. Vir dié gebou het die Gereformeerde kerk Burgersdorp hul ou preekstoel skenk. Dit het van vanaf 1965 tot 2005 in ’n pakhuis op ’n plaas gestaan en is toe aan Burgersdorp teruggegee, wat dit gerestoureer en aan die Gereformeerde kerk Graaff-Reinet geskenk het.

Nadat die ou saalkerk te klein geraak het, is ’n nuwe gebou in 1965 opgerig. Einde 1997 het die gemeente 140 belydende en 57 dooplidmate gehad en die moedergemeente onderskeidelik 181 en 32. Kort voordat die moedergemeente ook ontbind het (2013), was daar net 102 belydende en 19 dooplidmate.

Die gemeente het die gebiede Bob Rogerspark en die Bloemspruit-hoewes asook die Grootvlei-gevangenis en Lugmagbasis Bloemspruit beslaan.





</doc>
<doc id="105536" url="https://af.wikipedia.org/wiki?curid=105536" title="Waltloo">
Waltloo

Waltloo is 'n nywerheidgebied in die verre ooste van Pretoria in Gauteng, Suid-Afrika.


</doc>
<doc id="105537" url="https://af.wikipedia.org/wiki?curid=105537" title="Gereformeerde kerk Bloemfontein-Suidheuwels">
Gereformeerde kerk Bloemfontein-Suidheuwels

Die Gereformeerde kerk Bloemfontein-Suidheuwels is die sewende gemeente van die GKSA wat gestig is in die Vrystaat se hoofstad, Bloemfontein, maar nadat twee gemeentes, Bloemfontein en Bloemfontein-Oos ontbind het, is dit nou (2015) die vyfde oudste gemeente. Einde 2014 het die gemeente 294 belydende en 55 dooplidmate gehad.

In 1965 het die kerkraad van die Gereformeerde kerk Bloemfontein-Suid vergader en besluit om die wyke suid van die spoorlyn na Kimberley af te stig. Die amptelike afstigting het dan ook op 16 Mei 1965 plaasgevind. As bruidskat kry die nuwe gemeente ’n kerkerf in die voorstad Generaal De Wet, waarop die nuwe gemeente se kerkgebou opgerig moes word.

Aan die begin is eredienste op verskeie plekke gehou voor bouwerk aan die gebou kon begin. Die projek se beplanning het op 27 Julie 1967 begin en ’n tender van R60 877 van die firma J.P.M. Moffett is aanvaar. Ds. W.J.I.M. du Plessis het die hoeksteen op 27 Mei 1968 gelê. Die jongste uitgawe van die gemeenteblad is saam met die hoeksteen ingemessel. ’n Kenmerk van dié destyds moderne gebou is sy wegstaande toring wat met die gebou verbind is. Die gemeente se vrouelidmate het aan die werk gespring en die orrel, wat teen ’n koste van R6 475, betreklik gou afbetaal. 

Net nege maande nadat die hoeksteen gelê is, en wel op 1 Maart 1969 kon die kerk in gebruik geneem word tydens ’n erediens wat dr. G.C.P. van der Vyver gelei het. Ds. W.J.I.M. du Plessis eggenote, Breggie du Plessis (gebore op 9 Februarie 1928), het die hoofingang by die hoeksteen plegtig oopgesluit. Die kerkgebou het sitplek vir sowat 600 kerkgangers, wat met 200 vermeerder kan word wanneer die voudeure oopgeskuif word wat die saal en die kerk skei. Lidmate het heelwat van die items in die kerk geskenk: die galeryhorlosie, doopbakkie, knielbank voor die preekstoel, Kanselbybel en kerkbanke.

Destyds het die gemeente nog gegroei; daarom is op ’n vergadering op 17 Maart 1976 besluit om die kerk te vergroot. Die gevolg was die bou van die kerksaal wat oudl. V. du Plessis teen ’n koste van R104 000 opgerig het. Weens die hoë boukoste het die kerkraad afstigting bespreek en so het die Gereformeerde kerk Bloempark in 1979 afgestig.





</doc>
<doc id="105538" url="https://af.wikipedia.org/wiki?curid=105538" title="Weavind Park">
Weavind Park

Weavind Park is 'n voorstad in die ooste van Pretoria in Gauteng, Suid-Afrika.


</doc>
<doc id="105539" url="https://af.wikipedia.org/wiki?curid=105539" title="Gereformeerde kerk Vleuels">
Gereformeerde kerk Vleuels

Die Gereformeerde kerk Vleuels is sedert 2013, hoewel dit eers in 1942 gestig is, die oudste gemeente van die GKSA in die Vrystaat se hoofstad, Bloemfontein, nadat die Gereformeerde kerk Bloemfontein in 2013 ontbind het. Ook die derde oudste gemeente in die Rosestad, Bloemfontein-Oos, het weens veranderende vestigingspatrone van Gereformeerdes ontbind, en wel in 2007.

Die gemeente wat sedert 2003 as Vleuels bekendstaan, het in 1942 van die Gereformeerde kerk Bloemfontein afgestig as die Gereformeerde kerk Bloemfontein-Wes. Aanvanklik het die nuwe gemeente sy eredienste GK Bloemfontein se kerk gehou. In 1949 kon Bloemfontein-Wes tot kerkbou oorgaan op 'n perseel op die hoek van Tweedelaan en Henrystraat, Westdene, besonder na aan GK Bloemfontein se kerk op die hoek van Zastron- en Wes-Burgerstraat. Die argitek was vermoedelik Hendrik Vermooten. Namate Westdene ál meer 'n sakebuurt geword het, het die naglewe en gepaardgaande misdaad toegeneem. In April 1999 is die kerk gevandaliseer toe die preekstoel aan die brand gesteek en die hoeksteen beskadig is. Later in daardie jaar is die kerkperseel aan die Georgiu-trust verkoop (wat later ook GK Bloemfontein se kerk sou koop en afbreek). Bloemfontein-Wes se kerk is in 2001 gesloop om plek te maak vir Nedbank se streekshoofkantoor. 

Die gemeente se motivering om die ou kerk te verkoop was tweërlei: Enersyds het die instandhoudingskoste van die gebou hoog geraak; andersyds het min lidmate in die gebied naby die kerkgebou oorgebly namate die gemeente se grense algaande weswaarts geskuif het van Westdene na Brandwag en in die rigting van Universitas tot eindelik Langenhovenpark. In Westdene met sy veranderende demografie en veranderende karakter het bitter min lidmate oorgebly. Daarom het die kerkraad die besluit geneem om die kerkgebou agter die lidmate aan te verskuif na Langenhovenpark.

As tussentydse reëling is die gemeente se eredienste in die St. Michealskool in Brandwag se skoolsaal gehou en daarna in dieselfde skool se kapel. In dié tyd (2003) is besluit om die gemeente se naam te verander na Vleuels om saam te val met die veranderende omstandighede en verskuiwing van die kerkgebou, hoewel die gemeentegrense steeds die weste van Bloemfontein beslaan het. Destyds het die gemeente 209 belydende en 44 dooplidmate gehad, vergeleke met 125 en 19 einde 2014, maar 522 en 122 in 1993. Bouwerk het toe begin aan die nuwe kerkgebou op die gemeente se erf in die westelike woonbuurt Langenhovenpark, waar reeds in 1984 ’n gemeente van die NG Kerk gestig is, NG gemeente Langenhovenpark, wat einde 2014 1 686 belydende en 507 dooplidmate gehad het. 

Uit die staanspoor was die doel om ’n gebou op te rig wat vir die hele gemeenskap tot nut kon wees; daarom is dit nie ’n konvensionele kerkgebou nie, maar het die argitek Nico le Roux dit ontwerp as ’n gemeente- of eintlik gemeenskapsentrum wat die hele week lank gebruik kan word. Dit kan dis benut word vir kursusse, seminare, opleiding, vergaderings, geleenthede, troues, ens. Die eerste fase het bestaan uit die hoofgebou (met die meerdoelige saal waarin eredienste gebou word) en die administrasieblok. In Maart 2002 is die gemeentesentrum plegtig betrek nadat die orrel uit die ou gebou, wat intussen geberg is, opnuut geïnstalleer is.

Enkele jare later is begin met die tweede fase wat bestaan uit ’n kantoorblok met vyf kantore, ’n ontvangsgedeelte, wagkamer en kombuisie. Hierdie fase is in 2006 voltooi en is aan terapeute, sielkundiges en beraders verhuur. Dié praktyk heet Genesalem na aanleiding van "genesing" en "Jerusalem" en is op 1 September 2006 amptelik in gebruik geneem.






</doc>
<doc id="105540" url="https://af.wikipedia.org/wiki?curid=105540" title="Gereformeerde kerk Bloempark">
Gereformeerde kerk Bloempark

Die Gereformeerde kerk Bloempark is die derde jongste en ook die grootste gemeente van die GKSA in die Vrystaat se hoofstad, Bloemfontein.

Dit beslaan voorstede of woonbuurte soos Fichardtpark (gedeeltelik), Hospitaalpark en Pellissier. Oos van Bloempark sluit Bloemfontein-Suidheuwels, waarvan Boempark afgestig het, voorstede in soos Fauna, ’n gedeelte van Fichardtpark, Fleurdal, Ehrlichpark, Oranjesig en Uitsig, terwyl Bloemfontein-Suid, waarvan Suidheuwels afgestig het, die woonbuurte noord van Bloempark beslaan, soos Universitas, Gardeniapark, Wilgehof en Willows. Binne Bloempark se gemeentegrense is ook die grootste NG gemeente in Bloemfontein en tewens in die Vrystaat, die NG gemeente Pellissier, wat einde 2014 3 977 belydende en 1 273 dooplidmate gehad het. Bloempark se sieletal was 921 in 1997, 885 in 2001 en 598 in 2011, maar 707 in 2014 en 727 in 2015.

Bloempark het in 1979 van Bloemfontein-Suidheuwels afgestig met ds. Johan van der Walt en sy vrou, Duba, as eerste predikantspaar. Die kerkgebou is in 1982, tydens sy bedieningstyd, opgerig. Die bouer was Jan Vorster, ’n lidmaat van Bloempark. Omdat daar ’n tekort aan bakstene was, is groot dele van die kerkgebou gebou met betonblokke van 6 t elk wat op die terrein gegiet is. Onder ds. Van der Walt se leiding het talle lidmate saans en Saterdae met die afrondingswerk kom help. Tydens die uitgrawings vir Suidheuwels se saal (omstreeks 1976) – wat gebou is omdat die kerk te klein geword het, maar waarna vir afstigting van Bloempark besluit is omdat die boukoste om die kerk te vergroot te hoog sou wees – is ’n groot klip met ’n holte daarin uitgehaal wat iewers as voëlbad moes dien. Ds. Van der Walt het egter besluit om dit met ’n koperplaat te laat uitvoer en op ’n voetstuk te monteer sodat dit as doopvont en as simbool van Bloempark se bande met Suidheuwels kon dien.





</doc>
<doc id="105548" url="https://af.wikipedia.org/wiki?curid=105548" title="Krap">
Krap

Krappe ("Brachyura") is 'n groep van kreefagtige diere wat aan die orde van tienpotiges ("Decapoda") behoort. Die wetenskaplike naam, "Brachyura", beteken letterlik kort stert en verwys na die agterlyf wat, anders as ander kreefagtiges, nie 'n sigbare stert het nie.

Alle krappe het 10 pote, 'n dik eksoskelet en 'n plat lyf wat breër is as wat dit lank is. Die oë is op uitsteeksels gemonteer en die voorpote het knypers. Krappe beweeg lateraal voort (loop skuins) en kan vinnig ingrawe as gevaar dreig.

Krappe is 'n uiters suksesvolle groep, wat oor die hele wêreld voorkom. Hulle is basies swaar gepantserde skulp-brekers. Die meeste krappe kom in die see voor, maar daar is 'n paar wat in varswater voorkom, en selfs 'n paar wat op land leef. Die kleinste krappies word so groot soos 'n ertjie; die grootste (die Japanse spinnekopkrap) se bene word tot 4 meter lank. Omtrent 7 000 spesies is bekend.

Krappe is omnivore en vreet bykans enigiets. Dikwels is dit alge, maar dierlike voedsel is noodsaaklik vir hulle gesondheid en ontwikkeling. Hulle sal weekdiere, skaaldiere asook wurms, swamme en bakterieë vreet.

Die krap se liggaam bestaan uit 'n kopborsstuk ("cephalothorax"; die kop en borsstuk is aaneen) en agterlyf. Die agterlyf is klein en is onder die kopborsstuk ingevou. Aan die kopborsstuk word die volgende gedra:

Krappe haal met kieue asem (soos visse) en is dus van water afhanklik. Die kieue word in kieukamers gehuisves wat altyd met water gevul is. Daarom kan krappe ook op land asemhaal.

Die huidbedekking (eksoskelet) is hard en plastiekagtig. Dit bestaan uit chitien wat met kalsium versterk is. Die eksoskelet beskerm die krap teen gevaar en verhoed oormatige waterabsorpsie in die water asook waterverlies op land.

Die knypers word gebruik om hulle prooi te gryp en te onderwerp. As die prooi 'n skulp of dop het, word die knypers gebruik om dit oop te breek. Die mannetjies gebruik ook hulle knypers tydens gevegte of om vir mekaar te wuif.

Die wyfies lê eiers wat in die ruimte tussen die agterlyf en kopborsstuk uitbroei. Die kleintjies lyk soos die volwasse krappe.

Oor die hele wêreld word krappe deur mense gevang en as voedselbron benut. Sommige spesies word met dop en al geëet, veral spesies met 'n sagte dop, met ander spesies word slegs die bene (en kloue) oopgebreek en geëet. Sommige krappe is egter giftig en kan dodelik wees.



</doc>
<doc id="105551" url="https://af.wikipedia.org/wiki?curid=105551" title="Lancia Nea">
Lancia Nea

Die Lancia Nea is 'n klein konsepmotor bekend gestel in 2001 by die "Salón del Automóvil de París" motorskou. Die Griekse naam 'Nea' beteken "nuut" en sinspeel op die toekoms.


</doc>
<doc id="105552" url="https://af.wikipedia.org/wiki?curid=105552" title="Lancia LC1">
Lancia LC1

Die Lancia LC1 is 'n reeks sportmotors wat deur Lancia gebou is vir deelname aan die Le Mans 24-uur-wedren vanaf 1982 tot 1983. Die motors het drie oorwinnings behaal in die 1982-seisoen.


</doc>
<doc id="105553" url="https://af.wikipedia.org/wiki?curid=105553" title="Lancia LC2">
Lancia LC2

Die Lancia LC2 is 'n reeks sportmotors deur Lancia vervaardig vir deelname aan die Le Mans 24-uur-uithouwedren van 1983 tot 1986. Die motor is soms 'n 'Lancia-Ferrari' genoem aangesien dit deur Lancia gebou is, maar oor 'n Ferrari-enjin beskik het. 


</doc>
<doc id="105554" url="https://af.wikipedia.org/wiki?curid=105554" title="Tienpotiges">
Tienpotiges

Tienpotiges ("Decapoda") is 'n biologiese orde van geleedpotige diere. Krappe, krewe en garnale behoort aan die orde. Behalwe vir 'n paar uitsonderings, leef hierdie diere in die see.

Soos die naam aandui, het alle tienpotiges vyf paar looppote. Die looppote is die laaste vyf pare aanhangsels op die voorste helfte van die kopborsstuk ("cephalothorax"). Ten minste een paar dra knypers. Die agterlyf het dikwels vyf paar swempote, wat ook deur die wyfies gebruik word om hul eiers te dra. Sommige spesies het 'n stertvin. Krappe, daarteenoor, het 'n baie klein agterlyf, wat onder die karapaks (dop) gedra word, maar geen stert nie.

Baie tienpotiges is aasvreters - wat dooie plante en diere vreet. Krappe is omnivore, wat alge en skulpvis (soos weekdiere) vreet. Krewe vreet meestal lewendige prooi.

Die orde Decapoda het ongeveer 14756 spesies. Die subordes en superfamilies word hier onder aangedui:





</doc>
<doc id="105558" url="https://af.wikipedia.org/wiki?curid=105558" title="Makapanstad">
Makapanstad

Makapanstad is 'n nedersetting en die setel van die Moretele Plaaslike Munisipaliteit, in die Bojanala-distriksmunisipaliteit aan die oosgrens van die Noordwesprovinsie, Suid-Afrika.

Makapanstad staan onder die leierskap van die Makapan-familie. Hulle is die Bakgatla Ba Mosetlha en hulle totemdier is die aap. Die mees onlangse hoof van Makapanstad was Kgosi Motshegwa Hendrick, wat op 26 Desember 2014 gesterf het. 



</doc>
<doc id="105559" url="https://af.wikipedia.org/wiki?curid=105559" title="Garnaal">
Garnaal

Garnale ("Caridea"), ook bekend as die "ware garnale", is klein kreefagtige diere wat aan die orde van tienpotiges ("Decapoda") behoort. Hulle kom wydverspreid oor die wêreld in beide vars- en seewater voor, hoewel die meeste spesies in die see leef. Van die spesies kom op sandbanke voor, waar hulle hulself vir beskerming teen predatore ingrawe.

Garnale word deur mense as 'n voedselbron benut en word as 'n lekkerny beskou. Dit kan, byvoorbeeld, as garnaalkelkies of garnalebroodjies (broodjies wat uitgehol en met gaar garnale gevul is) opgedis word.

Die superfamilies onder die infraorde "Caridea" is:




</doc>
<doc id="105563" url="https://af.wikipedia.org/wiki?curid=105563" title="Mathibestad">
Mathibestad

Mathibestad is 'n nedersetting in die Moretele Plaaslike Munisipaliteit, in die Bojanala-distriksmunisipaliteit op die oosgrens van die Noordwesprovinsie, Suid-Afrika.



</doc>
<doc id="105564" url="https://af.wikipedia.org/wiki?curid=105564" title="Mogogelo">
Mogogelo

Mogogelo is 'n nedersetting in die Moretele Plaaslike Munisipaliteit, in die Bojanala-distriksmunisipaliteit in die ooste van die Noordwesprovinsie, Suid-Afrika.



</doc>
<doc id="105565" url="https://af.wikipedia.org/wiki?curid=105565" title="Syferskuil">
Syferskuil

Syferskuil is 'n nedersetting in die Moretele Plaaslike Munisipaliteit, in die Bojanala-distriksmunisipaliteit op die oosgrens van die Noordwesprovinsie, Suid-Afrika. Dit lê ongeveer 30 kilometer suid van Bela-Bela en 15 kilometer wes van die N1.



</doc>
<doc id="105566" url="https://af.wikipedia.org/wiki?curid=105566" title="Moretele">
Moretele

Moretele is 'n nedersetting in die Moretele Plaaslike Munisipaliteit, in die Bojanala-distriksmunisipaliteit aan die oosgrens van die Noordwesprovinsie, Suid-Afrika.



</doc>
<doc id="105568" url="https://af.wikipedia.org/wiki?curid=105568" title="Gereformeerde kerk Bethlehem">
Gereformeerde kerk Bethlehem

Die Gereformeerde kerk Bethlehem is ’n gemeente van die GKSA op die Vrystaatse dorp Bethlehem, maar dit sluit ook die dorpe Clarens, Kestell en Paul Roux asook Golden Gate in. Die gemeente was einde 2001 die grootste in die Klassis Ladybrand toe dit 304 belydende en 114 dooplidmate gehad het. Einde 2014, nadat die klassis se naam verander is na Oos-Vrystaat, het Bethlehem 253 belydende en 48 dooplidmate gehad, die tweede grootste gemeente in die klassis naas Frankfort.

Op 9 Maart 1911 het die Gereformeerde Kerk by die munisipaliteit van Bethlehem aansoek gedoen om ’n erf sodat ’n kerkgebou opgerig kon word. Op daardie tydstip kon die munisipaliteit nie aan die versoek voldoen nie en is die Gereformeerde Kerk aangeraai om later weer aansoek te doen. Vanaf Augustus 1912 is een van die vertrekke in die stadsaal Sondagoggende vir ’n Gereformeerde diens afgestaan. 

Voor 1920 het die Gereformeerdes wat in Bethlehem en omstreke gewoon het, onder Ladybrand as ’n wyk geressorteer en is hulle ook deur ds. H. Ph. J. Pasch vanaf Ladybrand bedien. Op 29 Augustus 1917 reeds het ds. Pasch die hoeksteen van die eerste kerkie gelê. Dit was ’n rooibaksteengebou op dieselfde plek waar die huidige kerk staan. Dié kerkie het £1 700 gekos en is kontant gebou, hoewel die lidmatetal toe maar 23 was.

Die Gereformeerde kerk Bethlehem het op 24 April 1920 van die Gereformeerde kerk Lindley (gestig in 1913) afgestig en dadelik in kombinasie met dié gemeente getree sodat die predikante van Lindley ook die Bethlehemse gemeente kon bedien. So het di. D.G. Venter, W.J. Snyman en Pasch agtereenvolgens ook op Bethlehem eredienste waargeneem.

By afstigting het Bethlehem uit 92 belydende lidmate bestaan, maar verbasend vinnig geroei, want tot ds. A.L. Aucamp van die Gereformeerde kerk Eldoret, Kenia, die beroep in 1937 as die gemeente se eerste vaste predikant aanneem, was hier reeds 342 belydende en 322 dooplidmate. Destyds het Bethlehem ook Reitz (afgestig in 1941) en Harrismith (afgestig in 1938) ingesluit. 

Ná hom het ds. J.L. de Bruin (1943-1949) die gemeente bedien. ’n Nuwe kerkgebou en ’n nuwe pastorie is onder sy leiding opgerig. Van 1951 tot 1954 het ds. H.J. Kruger hom opgevolg. Tydens die bediening van. ds. Jan Visser is die kerkgebou vergroot en ook ’n toring aangebou. Ds. W. de Vos is in Januarie 1960 bevestig. Toe was die sieletal van die gemeente is tans 413, van wie 235 belydende en 178 dooplidmate was.

Bethlehem se kerkgebou is in 1947 opgerig. Ds. J.L. de Bruin het die hoeksteen op 4 Mei 1946 gelê. Die bouaannemer was Japie Maree en Seun, maar die argitek word nie op die steen vermeld nie. Die kerkgebou is in 1958 vergroot (die gemeente het weens die twee afstigtings toe net 190 belydende en 142 dooplidmate gehad), en die kerksaal is agt jaar later langs die kerk opgerig. Ds. Jan Visser het 'n nuwe gedenksteen op 18 Oktober 1958 onthul. Die bouaannemer van die vergroting was Martin Harris en Seuns.






</doc>
<doc id="105569" url="https://af.wikipedia.org/wiki?curid=105569" title="Gereformeerde kerk Boshof">
Gereformeerde kerk Boshof

Die Gereformeerde kerk Boshof is ’n gemeente van die GKSA in die Wes-Vrystaat met sy setel op die dorp Boshof, hoewel die gemeentegrense ook Dealesville insluit. Einde 2014 het die gemeente 50 belydende en 10 dooplidmate gehad, dieselfde getal belydende lidmate as einde 2001, toe daar een meer dooplidmaat was. Einde 2016 was die syfers onderskeidelik 49 en 11.

Boshof het op 29 Desember 1871 van Reddersburg (in 1859 gestig as eerste Gereformeerde kerk in die Oranje-Vrystaat) afgestig. Tot in daardie stadium moes lidmate van Boshof meer as 180 km aflê om hul kerklike voorregte op Reddersburg te gaan uitoefen. Die NG gemeente Boshof het indertyd twee erwe aan die Gereformeerde Kerk geskenk waarop ’n kerkgebou opgerig kom word. In 1880 het die kerkraad die bouplan vir die kerk aan die gemeente voorgelê. In November daardie jaar is besluit om die kerkgebou op te rig van 25 voet by 50 voet en 20 voet hoog. Die mure sou 36 duim breed wees.

Aan die begin sou daar nie ’n vloer en preekstoel wees nie. Die pleisterwerk buite sou ook nie gedoen word nie. Die kerk is in gebruik geneem op 19 Augustus 1882. Tydens die Tweede Vryheidsoorlog is dié kerk as bergplek vir oorlogstuig gebruik. In 1960 is die kerkgebou, soos destyds die mode was, met siersteen aan die buitekant beklee, ook omdat die oorspronklike stene en pleisterwerk toe al baie verweer was, maar ongelukkig is die oorspronklike hoeksteen toegebou. 'n Kerktoring is terselfdertyd aangebou en 'n nuwe klok aangebring. 

In die middel jare sestig is ’n pyporrel bekom van die Gereformeerde kerk Bloemfontein-Suid en in die kerk geïnstalleer. In 1972 het die gemeente ’n kerksaal gebou en in 1983 is heelwat veranderings aan die kerkgebou aangebring. Nuwe banke en ’n nuwe akoestiese plafon, preekstoel, matte en gordyne is aangebring; ook is die klok geëlektrifiseer. Terselfdertyd is die orrel van voor in die kerk na agter verskuif.





</doc>
<doc id="105571" url="https://af.wikipedia.org/wiki?curid=105571" title="Gereformeerde kerk Brandfort">
Gereformeerde kerk Brandfort

Die Gereformeerde kerk Brandfort is ’n buitengewoon klein gemeente van die GKSA op die dorp Brandfort, noordnoordoos van Bloemfontein, maar dit sluit ook Verkeerdevlei in. Brandfort het einde 1997 33 belydende en drie dooplidmate gehad. Einde 2001 hê dit afgeneem tot 26 en een, en einde 2014 tot 12 en nul, wat tot einde 2016 konstant gebly het. 

Die dorp en distrik Brandfort was tot 1951 ’n enkele wyk van die Gereformeerde kerk Bloemfontein. Destyds het die Bloemfonteinse Metodistegemeente hul kerkgebou op Brandfort aan die Gereformeerdes beskikbaar gestel met dien verstande dat die Gereformeerdes die gebou in stand sou hou. Aanvanklik is een erediens per maand gehou. 

Mettertyd het die lidmate toegeneem en so het die gedagte van kerkbou posgevat. In Julie 1958 het bouwerk aan die kerksaal begin waarvan ds. P.J. Coetzee die hoeksteen op 13 Desember daardie jaar gelê het. Op die hoeksteen word die bourekenaar aangedui as W.H. Malan en die bouaannemer as W. van Rooy en Seuns. Dis nie bekend of dit die bouaannemers is wat bankrot gespeel het tydens die bouwerk nie. 

In 1963 is die gemeentegrense in die Vrystaatse hoofstad verander en het Brandfort deel geword van die Gereformeerde kerk Bloemfontein-Noord (gestig in 1961). Tog was daar steeds by die Gereformeerdes van Brandfort die drang na selfstandigheid en toe reeds het die ampsdraers in die vier Brandfortse wyke hul eie sake behartig en dat verslag gedoen.

Eindelik, in Mei 1972, is ’n eie gemeente gestig met 64 belydende en 36 dooplidmate. Die nuwe gemeente het as bruidskat die eiendom van die moedergemeente op Brandfort ontvang.





</doc>
<doc id="105573" url="https://af.wikipedia.org/wiki?curid=105573" title="Malacostraca">
Malacostraca

Malacostraca (hoër kreefagtiges) is die grootste van die ses biologiese klasse waarin kreefagtiges (skaaldiere) opgedeel word. Die klas bestaan uit ongeveer 40 000 lewende spesies, wat in 16 ordes ingedeel word. Die meeste diere wat in die volksmond kreefagtiges genoem word, soos die tienpotiges (krewe, krappe, garnale), behoort aan die groep.

Malacostraca kom oorvloedig in alle mariene-omgewings voor, en het ook varswater en landelike habitats gekoloniseer. Hulle is gesegmenteerde diere, met 'n liggaam wat uit 20 (selde 21) segmente bestaan, wat in 'n kop, bors en buik verdeel is. In sommige spesies is die kop en bors tot een hegte stuk vergroei.

Malacostraca het koppe met ses segmente. Hulle het een paar antennes (voelers) en een paar antennules (kleiner voelers). Hulle het ook monddele. Daar is aanhangsels (genaamd maxillipeds) naby die monddele. Hulle het vyf pare looppote. Die heel eerste paar looppote is in knypers ontvorm. Daar is agt torakale segmente. Daar is ook ses abdominale segmente wat vir swem gebruik word. Lede van Malacostraca het saamgestelde oë. Hulle het 'n twee-kamer maag en 'n gesentraliseerde senuweestelsel.

Klas Malacostraca 



</doc>
<doc id="105574" url="https://af.wikipedia.org/wiki?curid=105574" title="Gereformeerde kerk Bultfontein">
Gereformeerde kerk Bultfontein

Die Gereformeerde kerk Bultfontein is ’n gemeente van die GKSA met sy middelpunt op die Vrystaatse dorp Bultfontein, maar dit sluit ook die dorp en distrik Hoopstad in.

Uit die Gereformeerde Kerke onder die Kruis op Ceres en Clanwilliam het 'n aantal lidmate verhuis na die distrik Hoopstad. Op hulle versoek het ds. S.J. du Toit hulle daar kom besoek en dienste gehou. Hierdie dienste is ook bygewoon deur lidmate van die NG Kerk. As gevolg hiervan het die predikant van die NG gemeente Bultfontein, ds. T.C. Dönges, ds. Du Toit aangekla by die waarnemende moderator van die Vrystaatse Kerk, sodat die geval deur die Sinode behandel is, ds. Du Toit se optrede veroordeel is en die gemeentes van die Vrystaat teen hom gewaarsku is. Verder is besluit om die gedrag van ds. Du Toit ter kennis te bring van die Algemeen Sinodale Kommissie van die Kaapse Kerk.

Hierdie optrede van die Sinode het presies die teenoorgestelde uitwerking gehad as wat blykbaar die bedoeling daarmee was, want 'n dankadres is onderteken deur meer as 200 lidmate van die gemeentes Fouriesburg, Lindley, Heilbron, Frankfort en Hoopstad, waarin duidelik verklaar word dat hulle die Here dank vir die optrede van ds. Du Toit en hom uitnooi om by hulle te kom kerk hou. Die lidmate van die genoemde Kruisgemeentes wat op Hoopstad woonagtig was, het ook 'n verklaring oor die geval uitgereik, waaruit blyk dat ds. Dönges ten volle bewus was dat hulle nie by die NG Kerk te Hoopstad aangesluit het nie en dat dit op hulle aandrang was dat ds. Du Toit daar kom optree het en tydens sy tweede besoek aldaar selfs kinders van Kruislidmate gedoop het. Hierdie verklaring is ook onderteken deur 'n paar lidmate van ds. Dönges, om daardeur te verklaar dat die feite daarin vermeld, volkome waar is.

Ds. Du Toit het ook in" Stemmen des Tijds" 'n antwoord gepubliseer teen die optrede van die Sinode. Grootliks deur die optrede van ds. Dönges teen ds. Du Toit het op 25 November 1909 'n Gereformeerde Kerk onder die Kruis op Hoopstad tot stand gekom, en hierdeur het daar 'n einde gekom aan die verwarring wat geheers het. 

Op die Algemene Vergadering van die GKSA van Transvaal, gehou op 4 Februarie 1914 op Potchefstroom, het Wolmaransstad gevra dat die Algemene Vergadering van Transvaal by die Algemene Vergadering van die OVS aanbeveel om 'n gemeente op Hoopstad te stig, en 'n besluit is inderdaad in dier voege geneem. Toe kort daarna die Algemene Vergadering van die OVS gehou is op 21 Februarie 1914, het die saak van Hoopstad daar gedien. 'n Kommissie van prae-advies is benoem om nog gedurende hierdie sitting die Algemene Vergadering van advies te dien.

Die rapport van hierdie kommissie was van die volgende inhoud: Die kommissie het oorweeg dat daar twee aansoeke is: een van die Gereformeerde gemeente onder die Kruis wat vra om as gemeente opgeneem te word, en een van die wyk Hoopstad, wat tot nog toe tot die Gereformeerde gemeente van Wolmaransstad behoort het en wat vra om as gemeente gestig te word. Laasgenoemde aansoek word gestuur deur die kerkraad van Wolmaransstad en die Algemene Vergadering van Transvaal. En oorwegende verder dat daar maar een openbaring op een plek van die liggaam van Christus kan wees, sodat nie dadelik aan die een of ander aansoek gevolg gegee kon word nie, is besluit om die Algemene Vergadering te adviseer om 'n kommissie te benoem met die opdrag om plaaslik alles te ondersoek en in orde te stel ten einde sowel die voornoemde wyk van die gemeente van Wolmaransstad asook die Gereformeerde gemeente onder die Kruis op Hoopstad te organiseer tot die Gereformeerde gemeente van Hoopstad.

Wat betref die sewe punte deur die Gereformeerde gemeente onder die Kruis as voorwaarde vermeld, daarin bewillig die Algemene Vergadering so dat die bedoelde sewe artikels in die oorkonde van die gemeente kon opgeneem word as dokumenterende die historiese wording van die gemeente en as 'n nadere verklaring van die dinge uit die Heilige Skrif waarop dit kragtens sy geskiedenis die nadruk wens te lê.

Die Algemene Vergadering het hierdie rapport behandel, en toe is besluit: Die prae-advies word aangeneem met hierdie byvoeging: Die Algemene Vergadering verstaan die toetreding van die gemeente onder die Kruis op Hoopstad tot die Gereformeerde Kerk so dat die gemeente alle verpligtinge wat uit die kerkverband voortvloei, sal nakom net soos die ander gemeentes. Die voorgestelde kommissie is benoem, en die saak is in die reine gebring, want op die volgende Algemene Vergadering, gehou te Petrusburg in 1915, is gerapporteer dat die saak in orde is en dat die gemeente in die kerkverband opgeneem is, waarvan die Vergadering met dank kennis geneem het en besluit het om 'n brief aan die gemeente te rig.

Op 23 Mei 1914 is toe wel 'n Gereformeerde gemeente in dié deel van die Vrystaat gestig en wel op Hoopstad as voortsetting van die Kruisgemeente.

Aan die begin het die gemeente vir eredienste byeengekom op die plaas Dampan, distrik Hoopstad. Omdat die swaartepunt van die yl gesaaide lidmate na Bultfontein verskuif het, is in 1928 besluit om die middelpunt na laasgenoemde te skuif en die eerste kerkraadsvergadering is dan ook op 27 Mei 1928 op Bultfontein gehou. Die gemeente se naam is in 1930 na Bultfontein verander.

Nou het die stryd om ’n eie kerkgebou begin. Op 12 Junie 1937 het Bultfontein sy eerste leraar, in kombinasie met Kroonstad en Lindley in die persoon van ds. N.T. Snyman verwelkom. Met ds. Snyman se vertrek na Kuruman het Bultfontein in kombinasie met Theunissen getree.

In die begin het die lidmate op Bultfontein in die ou hofsaaltjie langs die latere poskantoor byeengekom. Die plaaslike NG moedergemeente het later hul bliksaaltjie beskikbaar gestel en soms, vir spesiale geleenthede, hul kerkgebou; ’n groot luuksheid vir die plaaslike Gereformeerdes. Soms is die stadsaal ook gebruik, maar met die gewone probleme soos dat die saal Saterdagaande vir rolprentvertonings en partytjies gehou is en die diakens dit dan Sondagoggend moes gereed kry vir die erediens. Dit is hulle spesiaal gegun om hul manel tydens die opruiming van die saal voor kerk uit te trek.

Onder hierdie omstandighede is dit te verstane dat die kerkvaders gedurig op die uitkyk was na beter geriewe. Toe ene Silber, ’n Duitse handelaar, insolvent raak, het die kerkraad sy winkel vir £600 gekoop. Die helfte was in die kerkkas en Volkskas het die res voorgeskiet. Die winkelrakke is verwyder en saam met die oortollige sinkplate vir £300 verkoop. Volkskas het ’n deel van die gebou vir ses jaar gehuur, wat daarop neergekom het dat die bank die kerkskuld aan homself terugbetaal het.

Die winkel het as kerkgebou gedien tot die huidige kerkgebou op 14 Augustus 1954 in gebruik geneem is. Die ou gebou is toe aan ene John Colyn verkoop, wat dit weer as winkel/kafee gebruik het. Die oprigting van die nuwe kerk het ook probleme opgelewer. Die eerste argitek en die boukommissie se meningsverskille het daartoe gelei dat ’n tweede argitek, Hartman van Kroonstad, aangestel is. Die 70 belydende lidmate van destyds moes die koste van £13 000 op hulle neem. 

Reeds sedert die inwyding is die behoefte aan ’n orrel sterk gevoel. Die gemeentesang is dan ook die eerste maal op 8 November 1958 deur ’n orrel begelei. In hierdie tyd het die vrouelidmate ’n preekstoel aangekoop vir £1-3-4. 

Noudat die gemeente ’n eie kerk met ’n orrel en preekstoel gehad het, het die behoefte aan ’n eie predikant ál dringender geword. Ds. H.J.S. Venter is op 15 Januarie 1967 bevestig en in daardie jaar nog is ’n pastorie vir hom en sy gesin opgerig. 

Die gemeente se derde groot bouprojek van daardie tyd was die oprigting van ’n saal met katkisasielokale, wat in 1974 voltooi is. Dié aanbouing het nie aan die gemeente se behoefte aan ’n saal voldoen nie sodat ’n nuwe saal in 1991 voltooi is.

Terwyl soveel ander Afrikaanse kerke op veral die platteland sedert die laaste kwart van die 20ste voortdurend krimp, het Bultfontein se lidmaattal verbasend bestendig gebly en selfs toegeneem. In die GKSA se eeufeesjaar (1959) was hier 93 belydende en 58 dooplidmate. Einde 1997 was dit 151 en 42, einde 2011 158 en 42 en einde 2014 155 en 40, maar 'n jaar later 146 en 37.





</doc>
<doc id="105575" url="https://af.wikipedia.org/wiki?curid=105575" title="Gereformeerde kerk De Aar">
Gereformeerde kerk De Aar

Die Gereformeerde kerk De Aar is ’n gemeente van die GKSA op die Noord-Kaapse dorp De Aar, maar dit sluit ook omliggende dorpe soos Britstown, Carnarvon, Murraysburg, Richmond en Victoria-Wes in. 

Die gemeente het besonder swaar deurgeloop onder gedurige wegtrek van Gereformeerde lidmate uit dié deel van die Noord-Kaap en aanliggende Oos-Kaap. Einde 1997 was hier nog 138 belydende en 44 dooplidmate, wat einde 2001 afgeneem het tot 122 en 32. Einde 2011 het dit teruggesak tot 70 en 16 en einde 2014 steeds verder tot 57 en 11. In dié tyd het die lidmaattal van die Gereformeerde kerk Colesberg, met wie De Aar tussen 1983 en 2008 in kombinasie was, van 71 en 34 afgeneem tot 32 en agt en dié van die nabygeleë Gereformeerde kerk Philipstown van 49 en 21 tot 19 en nul. In die GKSA se eeufeesjaar (1959) het De Aar ’n sieletal van 558 gehad, Colesberg 163 en Philipstown 138.

De Aar het op 27 April 1923 onder leiding van ds. J.G.H. van der Walt van die Gereformeerde kerk Philipstown afgestig, 10 jaar ná die NG gemeente De Aar se afstigting, hoofsaaklik van die NG gemeente Hanover. Al het predikantsbediening al van 1907 af voorgekom en is eredienste vir Gereformeerdes gereeld sedert 1914 op De Aar gehou, is die eerste predikant in die persoon van ds. W.J. van der Merwe eers in 1933 beroep. Met De Aar as sy standplaas moes hy ook die verre Kaapstad en later ook Kimberley in kombinasie met De Aar bedien. Van 1946 af sou ds. M. Postma (predikant tot 1970) ook Upington en die suide van Suidwes-Afrika van hier af bedien.

Die gemeente kon eers agt jaar ná sy stigting sy eie kerkgebou oprig. Oorspronklik het Philipstown se kerkraad in 1917 die Wesleyaanse gemeente se kerksaal gekoop. Van 1932 af is beplan vir die oprigting van ’n nuwe kerk, maar die bouwerk het eers in 1934 begin, waarskynlik weens die uitwerking van die Groot Depressie. Dié gebou is in 1935 in gebruik geneem en het £4 000 gekos. Toe herstelwerk daaraan nodig word, het die kerkraad besluit om dit te laat herbou. So is die huidige kerkgebou in 1961 in gebruik geneem. Die argitek van albei geboue en van die nuwe kerktoring, was Wouter De Wet Bronkhorst van Kaapstad.

Die Hammond-orrel in die kerk dateer van 1960 en is ontwerp en gebou deur die forma Cooper, Gill en Tomkins van die Kaap. Die gemeente se susteraksie was grootliks verantwoordelik vir die geldinsameling wat die koste van die aankoop en installering van die orrel, naweek R9 450, bestry het.





</doc>
<doc id="105579" url="https://af.wikipedia.org/wiki?curid=105579" title="Gereformeerde kerk Delportshoop">
Gereformeerde kerk Delportshoop

Die Gereformeerde kerk Delportshoop was ’n gemeente van die GKSA op die Noord-Kaapse dorp Delportshoop, maar dit het ook die dorpe Barkly-Wes, Koopmansfontein en Ulco ingesluit. Die lidmaattal het tussen 1997 en 2014 skerp afgeneem van 48 belydende en 24 dooplidmate tot onderskeidelik 18 en vier. In die loop van 2015 het die gemeente dan ook ontbind, waarna die omgewing deel geword het van die Gereformeerde kerk Postmasburg. Einde 2011 het die belydende lidmate nog 32 getel en die dooplidmate vyf.

Tjaart Steyn het die boumateriaal van die Gereformeerde kerk Holpan, gestig in 1895 en ontbind in 1905, daarvandaan na Delportshoop gebring om ’n vaste kerkgebou hier op te rig. Dit is dan ook die oudste Afrikaanse kerkgebou op Delportshoop. Die gemeente het die gebou se vyftigjarige bestaan op 24 Augustus 1947 gevier, maar die gemeente self is eers in 1914 gestig. 

Die huidige kerkgebou is in 1918 ingewy. In Mei 1937 is elektriese ligte in die kerk aangebring en op 27 November daardie jaar het ’n gemeentevergadering besluit om voortaan die Afrikaanse Psalms in die kerk te sing.

Ds. Ferdinand Postma het die gemeente op 17 Augustus 1935 besoek om studente vir die PU vir CHO te werf. ’n Bejaarde lidmaat wou by die professor weet of hulle die kinders aan die universiteit leer dat die aarde rond is en draai. Postma het geantwoord die broeder kan sy kind met ’n geruste hart na Potchefstroom stuur; hulle sal hom nie verkeerde dinge leer nie.





</doc>
<doc id="105587" url="https://af.wikipedia.org/wiki?curid=105587" title="Gereformeerde kerk Duineveld">
Gereformeerde kerk Duineveld

Die Gereformeerde kerk Duineveld is ’n gemeente van die GKSA met sy middelpunt op die Noord-Kaapse dorpie Hotazel. Dit sluit ook die nedersettings Van Zylsrus, Severn en Blackrock in.

Duineveld het in 1982 afgestig van die Gereformeerde kerk Kuruman. Aan die begin is eredienste om vyfuur Sondagmiddae in die kerkgebou van die NG gemeente Kalahari (gestig in 1984) gehou. Later het die Gereformeerdes in die Samancor-gebou byeengekom, die latere BHP Billiton-klubsaal. Die gemeente het toe ’n erf in Sharplaan, Hotazel, gekoop. Dié erf, met ’n huis daarop is groot genoeg sodat ’n veeldoelige saal daarop gebou kan word. 

Eers op 22 Augustus 2010 kon die Gereformeerde kerk Duineveld vir die eerste keer in hul eie plekkie erediens en katkisasie hou. Die gemeente het beplan om, tot die saal voltooi is, in eredienste in huis te hou, en laasgenoemde dan weer in ’n woonhuis te omskep.

In die jare waarvoor die syfers beskikbaar is, lyk Duineveld se lidmaattal as volg:




</doc>
<doc id="105588" url="https://af.wikipedia.org/wiki?curid=105588" title="Danville">
Danville

Danville is 'n voorstad in die weste van Pretoria, Suid-Afrika.



</doc>
<doc id="105589" url="https://af.wikipedia.org/wiki?curid=105589" title="Daspoort">
Daspoort

Daspoort is 'n voorstad in die weste van Pretoria, Suid-Afrika.



</doc>
<doc id="105590" url="https://af.wikipedia.org/wiki?curid=105590" title="Derdepoortpark">
Derdepoortpark

Derdepoortpark is 'n voorstad in die noordooste van Pretoria, Suid-Afrika.


</doc>
<doc id="105591" url="https://af.wikipedia.org/wiki?curid=105591" title="Kilnerpark">
Kilnerpark

Kilnerpark is 'n voorstad in die ooste van Pretoria, Suid-Afrika.


</doc>
<doc id="105592" url="https://af.wikipedia.org/wiki?curid=105592" title="Jan Niemand Park">
Jan Niemand Park

Jan Niemand Park is 'n voorstad in die noordooste van Pretoria, Suid-Afrika.


</doc>
<doc id="105593" url="https://af.wikipedia.org/wiki?curid=105593" title="Koedoespoort">
Koedoespoort

Koedoespoort is 'n voorstad in die ooste van Pretoria, Suid-Afrika. Die gebied is algemeen bekend vir die groot en belangrike werkswinkels van Transnet.


</doc>
<doc id="105594" url="https://af.wikipedia.org/wiki?curid=105594" title="Roseville">
Roseville

Roseville is 'n voorstad in die sentraalweste van Pretoria, Suid-Afrika.


</doc>
<doc id="105595" url="https://af.wikipedia.org/wiki?curid=105595" title="Raiders of the Lost Empire">
Raiders of the Lost Empire

Raiders of the Lost Empire: South Africa's 'English' identity is 'n satiriese essay geskryf deur Dan Roodt. Daarin kritiseer hy die ersatzhouding waarmee die Suid-Afrikaanse Engelse [en diegene wat hul lyf Engels probeer hou] steeds, selfs ná die Republiekwording in 1961 en die eerste demokratiese verkiesing in 1994, 'n soort Anglomaniese utopie najaag.

"Raiders of the Lost Empire" is gebou op vier standpunte.

1. Roodt beskou die Afrikaner as die enigste egte groot Europese groep wat werklik, soos die Amerikaners, hul eie kultuur aangepas het by die omgewing. Dit word nie as ersatz beskou om met velskoene rond te loop en die landelike kultuur met die hogere kultuur van die wêreldliteratuur, klassieke musiek en Europese intellektualisme te bestuif nie. Daarteenoor het die Britse immigrante eerder van Afrika 'n verlengingstuk van die Britse Ryk probeer maak. Ook die ander immigrante, maar selfs die Afrikane, wat die Engelse mode slaafs navolg, doen ook mee aan hierdie Engelse droom. Roodt dryf veral die spot met die Imperiale argitektuur, soos die grou en donker herehuise van die Randhere in Parktown, Johannesburg, wat heeltemal onprakties en uit koers is met die sonnige klimaat van Suid-Afrika. Ook ander boustyle en kultuurgoed word heel onoorspronklik en selfs postmodern uit ander lande gekopieer, wat afwyk van die Kaaps-Hollandse styl en modernisme wat pasgemaak is by die omgewing. Andersins word 'n eksotiese/toeristiese "Out of Africa"-dampkring geskep; sodat die inwoners as die "temmers" of "baronne" van, of "safaribesoekers" aan 'n ongetemde landskap daar uitsien.

2. Dit is nie alleen die weiering met opset van die Britsgesindes om by die Afrika-omgewing aan te pas wat Roodt die harnas injaag nie, maar ook die skynheiligheid wat kultuurimperialisme betref. Aan die een kant word diversiteit as 'n Reënboognasie gevier; in dieselfde asem word diversiteit ondermyn en selfs die idee van die Britse Ryk verder bevorder. So is dit aan die een kant in die media 'polities inkorrek' of selfs 'rassisties' om te wil onderskei tussen kulture, aangesien almal mense is. Terselfdertyd voer die Suid-Afrikaanse swart politici, en selfs Robert Mugabe, 'n eenvormige lewenskultuur soortgelyk aan die Engelse lords van ouds, die einste voormalige onderdrukkers, terwyl advertensies steeds met dieselfde Imperiale "Baas-en-Klaas"-houding produkte adverteer, selfs al is die rolle net omgeruil. Hierdie swartes wat hul lyf Engels probeer hou doop Roodt "Afrosaksers". Waar die Imperialistiese uitbeelding ophou, word enigiets wat nie by die globale Anglosentriese lewensbeskouing inpas nie, met meerderwaardigheid beskou as minderwaardig. Dit sluit taal en kultuur in. Enige teenkanting hiervan word deur die hoofstroommedia stilgemaak. Engels word dan gereeld voorgehou as die toekoms, vooruitgang, ruimdenkendheid, toegang tot die wêreld en geldmaak. Gevolglik word die gehegtheid aan 'n eie taal en kultuur wat nie buitekant Suid-Afrika bekend is nie bevraagteken, hoewel hierdie strenge ekonomiese rasionaliste dikwels nie die begrippe 'lojaliteit' en 'opoffering' in ag neem nie.

3. Dit is juis hierdie geforseerde kultuurimperialisme wat onstabiliteit in 'n land meebring. Spanning word geskep wanneer Afrikane byvoorbeeld van hul tradisies ontwortel en gestroop word om eensklaps met 'n verstedelikte, oppervlakkige en materialistiese ersatzkultuur "lite" vervang te word. Sulke spanning weens identiteitsverlies lei tot verhoogde misdaad en geweld, die toename van dwelmmisbruik, asook algehele dekadensie.

4. Dit wil vir Roodt voorkom of daar 'n doelbewuste wegbeweeg is van enigiets wat net op Afrikanernasionalisme ruik of selfs dateer, al is baie van die stelsels nog doeltreffend. Die 'Suid-Afrika van die toekoms' moet klaarblyklik die absolute teenbeeld van enige stelsel of waarde tydens die Apartheidsjare wees, selfs al stort die infrastruktuur ook in duie. Die Afrikanernasionalis het Marxisme en Leninisme bekamp; nou word dieselfde in-Europa-doodverklaarde-Sowjetisme openlik in Suid-Afrika as 'n anachronisme herleef. Vir Roodt is die saak klinkklaar: Hoe sleg die Suid-Afrika van die toekoms ook al onder die Nuwe Bewind mag lyk maak nie regtig saak nie, jukstaponerend vertoon Brittanje steeds as die model- en Moederland, soos dit onder die eertydse Britse Bewind ook was.

Die titel is ontleen aan die rolprent "Raiders of the Lost Ark" deur Steven Spielberg, aldus Roodt: "Dis vir my 'n ewe belaglike en vergesogte verhaal as dié van die nuwe Suid-Afrika, met dié verskil dat syne fiksie is en ons s'n 'n aaklige werklikheid."

Roodt wil veral benadruk hoe "kitsch en kunsmatig ons hele werklikheid is", veral omdat die Suid-Afrikaanse Engelssprekendes en "veral die Johannesburgse elite aan die universiteite en die media" alles wat oorsee is klakkeloos naboots. Ook die "herlewing van die SAP-stroming binne Afrikanergeledere wat daardie bewondering vir Engeland het". 'n Suid-Afrikaanse kultuur word eweneens kunsmatig gekweek deur die maatskappye wat die grootste reklameveldtogte voer (soos SABMiller).

Roodt glo egter nie die Engelssprekendes sal aan die boek aanstoot neem nie, aangesien hy niks oor die Jode of Engelse sê wat hulle nie self sê nie. Hy glo egter die geweld in Suid-Afrika spruit nie uit 'n wit-en-swart-konflik nie, maar uit die Engelse identiteitskrisis; dit is die Engelssprekendes wat die Afrikaner en Apartheid (wat onlosmaaklik met mekaar verbind word) daarvoor kwalik neem dat Suid-Afrika nié Engeland is nie, en dat swartes nié Engelse is nie.

Roodt skryf die boek in Engels om 'n groter leserspublikum te bereik, veral in die Verenigde State van Amerika, die Verenigde Koninkryk en Swede.




</doc>
<doc id="105597" url="https://af.wikipedia.org/wiki?curid=105597" title="Môregloed">
Môregloed

Môregloed is 'n voorstad in die weste van Pretoria, Suid-Afrika.


</doc>
<doc id="105598" url="https://af.wikipedia.org/wiki?curid=105598" title="Nelmapius">
Nelmapius

Nelmapius is 'n voorstad in die verre ooste van Pretoria, Suid-Afrika.


</doc>
<doc id="105599" url="https://af.wikipedia.org/wiki?curid=105599" title="Queenswood">
Queenswood

Queenswood is 'n voorstad in die noordooste van Pretoria, Suid-Afrika.


</doc>
<doc id="105600" url="https://af.wikipedia.org/wiki?curid=105600" title="Suiderberg, Pretoria">
Suiderberg, Pretoria

Suiderberg is 'n klein voorstad in die noordweste van Pretoria, Suid-Afrika. Dit lê aan die suidehang van die Magaliesberg, vandaar sy naam.


</doc>
<doc id="105601" url="https://af.wikipedia.org/wiki?curid=105601" title="Silverton">
Silverton

Silverton is 'n ou en gevestigde voorstad in die verre ooste van Pretoria, Suid-Afrika. Menige ander woonbuurte het rondom Silverton uitgebrei oor die afgelope 60 jaar.

Dawid Botha, 'n boer uit die Kaapkolonie, en sy familie, was die eerste mense om hulself in 1848 te vestig op die plaas "Hartebeespoort" waar Silverton vandag geleë is. Die Bothafamilie het die plaas in 1851 aan ene Vermeulen verkoop. In 1874 is die plaas aan die Duitse immigrant Hans Mundt verkoop. Mundt het dit gebruik vir 'n halfwegstasie vir reisigers, aangesien die plaas op die hoofvervoerroete na Pelgrimsrus geleë was, toe die goudstormloop daarheen begin het. In 1900 is silwer op die plaas ontdek, en 'n gedeelte van die plaas is deur die "Silver Mining Company" opgekoop. In 1961 is die eiendom aan die Munisipaliteit van Silverton geskenk en in 1975 is dit as die Pionier-opelugmuseum vir die publiek geopen. 

Op 25 Januarie 1980 was drie Umkhonto we Sizwe-lede, Stephen Mafoko, Humphrey Makhubo en Wilfred Madela na bewering op pad na 'n beplande MK-sabotasie op brandstofdepots by Waltloo. Toe hulle besef dat hulle deur die polisie agtervolg word, het hulle hul toevlug geneem in 'n plaaslike tak van Volkskas Bank in Silverton. Hulle het 25 burgerlikes in die bank gyselaar gehou en 'n aantal eise gestel. Na 'n reeks onsuksesvolle onderhandelinge, het die polisie die bank bestorm en die trio doodgeskiet. Twee burgerlikes, Valerie Anderson en Anna de Klerk, is ook dood en talle ander is gewond in die skietery.



</doc>
<doc id="105602" url="https://af.wikipedia.org/wiki?curid=105602" title="Wonderboom-Suid">
Wonderboom-Suid

Wonderboom-Suid is 'n groot, gevestigde voorstad in die noorde van Pretoria, die hoofstad van Suid-Afrika. Dit lê aan die suidehang van die Magaliesberg en die Wonderboom, vandaar sy naam.


</doc>
<doc id="105603" url="https://af.wikipedia.org/wiki?curid=105603" title="Shere">
Shere

Shere is 'n klein woonbuurt in die ooste van Pretoria, Suid-Afrika. Dit het oorspronklik as klein landbouhoewes buite die stad ontstaan, maar het die afgelope 20 jaar totaal verstedelik weens flinke residensiële uitbreiding na die ooste van Pretoria.


</doc>
<doc id="105607" url="https://af.wikipedia.org/wiki?curid=105607" title="Google-soekenjin">
Google-soekenjin

Die Google-soekenjin is ’n soekenjin wat deur Google besit en bedryf word. Dit kan gebruik word om trefwoorde (teks) op webblaaie te soek. Dit is op 15 September 1997 bekendgestel en het sedertdien die mees gebruikte soekenjin op die wêreldwye web geword. Die woord Google het mettertyd sinoniem met internetsoektogte geword en is sedert 2006 selfs as ’n werkwoord in die Oxford-woordeboek opgeneem. Dit kan ook in Afrikaans as ’n werkwoord gebruik word en wel met ’n kleinletter-g.

Google se soekenjin gebruik ’n gepatenteerde algoritme wat as ""PageRank"" bekend staan. Die algoritme word gebruik om resultate vir die soekopdrag te rangskik. Net soos die waarde van ’n wetenskaplike artikel bepaal word deur die aantal sitasies (aanhalings) daarvan, bepaal "PageRank" die belangrikheid van ’n artikel aan die hand van die aantal skakels daarheen. Elke verwysing na ’n bladsy is inderwaarheid ’n stem ten gunste van die betrokke artikel. Google ontleed ook die geloofwaardigheid van die bladsye wat die stem uitbring. "PageRank" gebruik ’n skaal van 0 tot 10. ’n Hoë "PageRank" beteken egter nie dat ’n bladsy vir alle soekopdragte hoog sal wees nie.

Google gebruik ’n webkruiper genaamd "Googlebot" om die web te deurkruis en die teks van webbladsye te lees en in ’n indeks te katalogiseer. Die robot kan webskakels volg en spring so van die een webtuiste na die ander om sy bladsye op te slurp en by die indeks te voeg. As ’n soektog uitgevoer word, word die indeks geraadpleeg en resultate word in minder as ’n sekonde aan die gebruiker vertoon.

Die soekproses word begin deur na Google se webwerf te navigeer en soekwoorde in die veld wat daarvoor aangedui is in te sleutel. Spesiale sintaks kan gebruik word om beter resultate te verkry:


Google se koppelvlak is volledig in Afrikaans beskikbaar. Stel jou webblaaier se voorkeurtaal na "Afrikaans" om te verseker dat Google weet watter koppelvlak om op te dis. Soekresultate kan ook tot Afrikaanse artikels beperk word (kliek op "Soeknutsgoed" en verander "Enige taal" na "Afrikaans").

Mense wat nie deur al die resultate wil blaai nie, kan die kansvatterskortpad-funksie gebruik. Klik op die ""laat rol katrol""-knop om direk na die eerste en beste bladsy oor die onderwerp te spring.



</doc>
<doc id="105608" url="https://af.wikipedia.org/wiki?curid=105608" title="Gereformeerde kerk Fauresmith">
Gereformeerde kerk Fauresmith

Die Gereformeerde kerk Fauresmith was met sy stigting in 1865 een van die eerste gemeentes van die GKSA nie net in die Vrystaat nie, maar landwyd. Daarom het dié kerkverband met die gemeente se ontbinding in 2010 een van sy oudste gemeentes verloor. 

Die gemeente was van sy stigting af ’n bakermat van die Gereformeerde Kerk in die Oranje-Vrystaat. Volgens die Gereformeerdes se gebruik van destyds is die kerkgebou eenvoudig, bruikbaar en tog uitsonderlik. Dit is moeilik om enige inligting oor die bou daarvan te kry omdat daar geen hoeksteen is nie. Dit is wel bekend dat die twee jaar our gemeente in 1867 twee erwe met drie geboue daarop gekoop het vir £256. ’n Gedeelte met ’n klein geboutjie daarop is weer vir £51 verkoop. Die hoeksteen van die kerkgebou is op 31 Augustus 1872 gelê, maar dis nie meer te sien nie nadat die kerkgebou tydens restourasie met siersteen beklee is. 

In 1941 het die gemeente eers besluit om die kerkgebou af te breek en die grond te verkoop, maar weens verskille oor die gebruik van die geld wat so verkry sou word, is teen die verkoop van die gebou besluit. In 1957 is ’n kommissie benoem om toesig te hou oor die opknapping aan die kerkgebou, maar die kerkraad het besluit die bouwerk kon eers begin nadat die nodige geld bymekaargemaak is. 

Planne en besparings vir die bou van ’n nuwe kerk is gereeld bespreek, maar intussen is besluit om dringende herstelwerk aan die bestaande gebou te doen, byvoorbeeld aan die plankvloere, pleisterwerk en die elektriese bedrading. In 1967 het die kommissie vir die herbou van die kerk aanbeveel dat die bestaande mure behou word, maar dat die gebou buiteom met ’n siersteenlaag bedek word, soos destyds die gebruik was. Ook moes staalraamvensters aangebring word in dieselfde vorm as die ou houtrame. Die veranderde kerkgebou is op 22 Maart 1968 in ontvangs geneem. Terwyl die werk aan die gang was, het lidmate vir kerkbyeenkomste in die plaaslike skoolsaal byeengekom. Twee jaar later het die vrouelidmate ’n orrel aangekoop wat tot die einde in gebruik was.

Die gemeente het ’n besonder groot silwer doopvont gehad. Die Nagmaaltafel het permanent voor die preekstoel gestaan met agt stoele. Teen die einde was die gemeente so klein dat al die kerkgangers op een slag daarby kon aansit. Fauresmith het dan ook in 2010 ontbind.

Voor die ontbinding van die gemeente het die Gereformeerde kerk Kimberley, waar ds. Hannes Noëth toe predikant was, met GK Kimberley se 75-jarige fees 'n versoek gerig aan Fauresmith se lidmate om hul historiese klok na Kimberley te verskuif. Die lidmate het ingewillig, en sedertdien hang die klok in Kimberley se kerktoring. Koffiefontein het Fauresmith se lidmate as 'n wyk van hulle ingeneem, maar nadat br. Japie Vermeulen, die laaste lidmaat, oorlede is, het Koffiefontein die kerk verkoop en die wyk ontbind.





</doc>
<doc id="105610" url="https://af.wikipedia.org/wiki?curid=105610" title="Gereformeerde kerk Ficksburg">
Gereformeerde kerk Ficksburg

Die Gereformeerde kerk Ficksburg is ’n gemeente van die GKSA in die Oos-Vrystaat met sy middelpunt op die dorp Ficksburg, maar dit sluit ook Clocolan, Fouriesburg, Rosendal en Lesotho in. Einde 2014 het die gemeente 65 belydende en 19 dooplidmate gehad, vergeleke met onderskeidelik 89 en 59 einde 2001.

Die ontstaan van die Gereformeerde kerk Ficksburg kan teruggevoer word tot 1903 toe twee Gereformeerde gesinne, die Viljoens en Buitendags, van Philipstown na Ficksburg verhuis het. Kort voor lank was daar 14 Doppergesinne in die omgewing. Die Gereformeerdes het net die volgende jaar (1904) by die dorpsraad aansoek gedoen om ’n kerkerf waarop hulle ’n plek van samekoms kon oprig, maar 12 jaar sou verloop voor dié gebou oprig kon word. 

In 1906 het ds. J.C. Kruger met eredienste op Ficksburg begin, maar toe was dit nog meestal in privaat woonhuise. In 1916 kon die gemeente met die bou van sy sandsteenkerk begin. Die argitek sowel as bouaannemer was diaken D.J. Viljoen. Ds. H.P.J. Pasch het die hoeksteen op 6 Oktober 1917 gelê.

Ficksburg het op 10 Mei 1919 van die Gereformeerde kerk Ladybrand afgestig en terselfdertyd hul kerkgebou in gebruik geneem. ’n Pomporrel is uit Kanada ingevoer, een van net vier wat in die land aangekom het. Dis per trein van die hawe (die bron vermeld nie watter een nie, maar moontlik Durban) na Ficksburg vervoer.

In 1953, toe ds. J.H. Venter die leraar was, is beplan vir ’n groter en doelmatiger kerkgebou. Hy het die hoeksteen van die gebou op 4 Desember 1953 gelê en op 11 Oktober 1955 het die gemeente dit in gebruik geneem. 

Die Gereformeerde kerk Senekal het in 1961 van Ficksburg afgestig toe reeds op Senekal asook Marquard Gereformeerde kerkgeboue gestaan het.





</doc>
<doc id="105613" url="https://af.wikipedia.org/wiki?curid=105613" title="Gereformeerde kerk Frankfort">
Gereformeerde kerk Frankfort

Die Gereformeerde kerk Frankfort is ’n gemeente in die GKSA se Klassis Oos-Vrystaat. Met ’n sieletal van 348 einde 2014 was dit toe die grootste gemeente in dié klassis. Twee jaar later, einde 2016, het die sieletal toegeneem tot 349. In die eeufeesjaar van die GKSA (1959), toe die klassis bekendgestaan het as Ladybrand, het Frankfort ’n sieletal van 465 gehad, destyds ook die meeste van die gemeentes in die Oos-Vrystaat. Soos die naam aandui, is die gemeente se middelpunt op die dorp Frankfort.

Uit die Gereformeerde Kerke onder die Kruis op Ceres en Clanwilliam, wat in 1902 ontstaan het weens die ontevredenheid van NG lidmate met hul kerk, het 'n aantal lidmate verhuis na die distrik Hoopstad. Op hulle versoek het ds. S.J. du Toit hulle daar kom besoek en dienste gehou. Hierdie dienste is ook bygewoon deur lidmate van die NG Kerk. As gevolg hiervan het die predikant van die NG gemeente Hoopstad, ds. T.C. Dönges, ds. Du Toit aangekla by die waarnemende moderator van die Vrystaatse Kerk, sodat die geval deur die Sinode behandel is en ds. Du Toit se optrede veroordeel en die gemeentes van die Vrystaat teen hom gewaarsku is. 

Hierdie optrede van die Sinode het presies die teenoorgestelde uitwerking gehad as wat blykbaar die bedoeling daarmee was, want 'n dankadres is onderteken deur meer as 200 lidmate van die gemeentes Fouriesburg, Lindley, Heilbron, Frankfort en Hoopstad, waarin duidelik verklaar word dat hulle die Here dank vir die optrede van ds. Du Toit en hom uitnooi om by hulle te kom kerk hou. 
In 1911 is nog twee Kerke onder die Kruis gestig, en wel op Lindley en Frankfort. Nog voor Lindley gestig is, het ds. Du Toit reeds 'n paar keer binne die grense van die NG kerk in hierdie omgewing opgetree.

Net soos op Lindley, was ds. Du Toit ook voor die stigting van die gemeente onder die Kruis op Frankfort. Daar was ook persone wat in die rigting van die Gereformeerde Kerke onder die Kruis gedink het. Deur die Engelse Oorlog is sake hier ook nog meer vertroebel en was daar spanning tussen twee groepe, naamlik tussen die "bittereinders" wat in die oorlog tot die einde geveg het, en die "hendsoppers", wat liefs gesien het dat die oorlog nooit begin is nie. Reeds op 28 Februarie en 1 Maart 1906 het ds. Du Toit op die plaas van R.J. van Rensburg dienste gehou. Die kerkraad het hiervan geweet maar niks gedoen nie omdat hulle onder die indruk was dat ds. Du Toit bedank het as predikant van die NG Kerk en dat hulle dus niks aan die saak kon doen nie. Twee maande later was ds. Du Toit weer daar en het vir ongeveer 200 mense kerk gehou, en aan die kerkraad is berig dat hulle sekere sake in orde moes bring, anders sou hierdie mense 'n aparte gemeente daar stig. Veral twee manne was daarin gemoeid. Een se saak het reggekom, maar met die ander een, sekere G. Muller, kon sake nie in orde kom nie omdat hy verklaar het dat hy nie uit wraaksug die wapens teen die boere opgeneem het nie maar om sy eiendom te beskerm; daarom is hy vals beskuldig.

Benewens hierdie woelinge was daar ook nog ander wat ontevrede was met die gang van sake in die NG Kerk. Juis in dié tyd het daar 'n aantal gesinne, lidmate van die Kruis-gemeente van Strydenburg, die distrik binnegetrek. Ds. Du Toit het hulle kom besoek en ook Woord en Sakramente aan hulle bedien, waaraan ook lidmate van die NG Kerk deelgeneem het. Nog 'n rede waarom dit uiteindelik tot aparte kerkstigting gekom het, was die eienaardige optrede van die kerkraad teenoor 'n sekere broeder C.M. de Beer, wat as gevolg hiervan vervreemd geraak het van die Kerk en later die leiding geneem het om 'n Gereformeerde Kerk onder die Kruis te stig. 

So het daar op 13 Februarie 1911 'n aantal lidmate die Kerk bedank sonder dat die kerkraad enige pogings aangewend het om hulle tot ander insigte te bring. In die brief word die gronde vir hierdie stap aangedui, naamlik dat hulle nie die Kerk van die vaders verlaat nie, maar dat die NG Kerk nie meer die Kerk van die vaders is nie en nie meer die tekens van die ware kerk vertoon nie, maar meer dié van die valse kerk volgens die geloofsbelydenis. Op 23 Februarie 1911 het hulle op die plaas Weltevrede saamgekom en 'n gemeente gestig. Ds. Martinus Postma van Johannesburg, wat kort tevore nog aan Lindley berig het dat die predikante van die Gereformeerde Kerk hulle nie kon help nie, was nou gewillig om die kerkraadslede te kom bevestig. So het die laaste Gereformeerde Kerk onder die Kruis tot stand gekom.

Hoewel die Gereformeerde Kerk onder die Kruis kort ná sy stigting in 1897 'n versoek tot die kuratore van die Teologiese Skool gerig het om die verhouding tussen dié Kerk en die Gereformeerde Kerk in SA te bepaal, en verder direk met die Algemene Vergadering van die Gereformeerde Kerk in die Kaapkolonie in verbinding getree het, was dit eers in 1910 dat die saak van die Kerke onder die Kruis die aandag van die Algemene Sinode van die Gereformeerde Kerk in Suid-Afrika geniet het. Op daardie Sinode het die brief gedien wat die eerste Algemene Vergadering van die Kerke onder die Kruis in Februarie 1910 aan die Gereformeerde Kerk gerig het. Die Sinode kon dus kennis maak met twee stukke van die Kruiskerke, naamlik die brief en 'n afskrif van die Kerkorde wat op daardie Algemene Vergadering aanvaar is.

Met hierdie twee stukke op die sinodale tafel kon die Sinode dus direk 'n duidelike beeld van die doel en strewe van die Kerkgroep verkry en dit ook in daardie lig bespreek. Blykens die notule van die vergadering is ná bespreking van die saak besluit om 'n kommissie te benoem ter kennismaking en om op die eersvolgende Sinode te rapporteer. Dit is hierdie kommissie wat vermeld is deur die kommissie vir bediening van die Kerke onder die Kruis op hulle Algemene Vergadering op Strydenburg in Desember 1911 en met wie onderhandel is insake die geestelike bearbeiding van hierdie Kerke. En volgens aanbeveling van hierdie Sinodale deputaatskap moes die Kerke onder die Kruis hulle intussen tog maar weer wend tot die kerkrade vir hulpdienste deur die predikante van die Gereformeerde Kerk. Hulle het egter nie net met die Kerkrade in verbinding getree nie, maar ook met die Algemene Vergaderings. En blykens die besluite wat op die Vergaderings geneem is, moes hulle hulp aanvra by die Kerkrade.

Die Algemene Sinode van die Gereformeerde Kerk het van 6 tot 13 Maart 1913 op Steynsburg vergader, en op die vergadering sou die saak van eenwording van die twee Kerkgroepe behandel moes word. Op die Sinode was ook verteenwoordigers van die Kerke onder die Kruis. Hulle is deur die praeses verwelkom, waarop oudl. Liebenberg geantwoord en gesê het dat hulle geen besondere opdrag het nie, maar dat hulle gekom het om die deputaatskap wat deur die vorige Sinode benoem is, te ontmoet. Die ontmoeting het plaasgevind, en daarna het die deputaatskap sy rapport aan die Sinode voorgelê, waaruit die volgende blyk:

(1) Ná die eerste ontmoeting met die kommissie van Kerke onder die Kruis, het die deputate die predikante geadviseer om die gemeentes met die bediening van Woord en Sakramente te help.

(2) Ná die tweede ontmoeting was daar sprake van die inlywing van die Kerke by ons kerkverband, en die eerw. Sinode dra reeds kennis van die inlywing van die gemeentes Lindley en Frankfort by ons Kerk; terwyl by 'n derde ontmoeting met gemelde kommissie gedurende hierdie sitting dit geblyk het dat daar in hierdie verband nog 'n paar kleinere besware is, en

(3) ten opsigte van hierdie laaste adviseer u kommissie nou: (a) dat by eventuele inlywing in ons kerkverband die gemeentes onder die Kruis hulle moet voeg by die respektiewe Algemene Vergaderinge, en (b) dat tot die eersvolgende sittinge van die Algemene Vergaderinge ons predikante, indien daartoe versoek, hierdie gemeentes nog sal bedien met toestemming van die respektiewe kerkrade. Die Sinode het hierdie rapport behandel en dit met dank aan die kommissie goedgekeur. Daarmee was die weg vir verdere onderhandeling met die oog op inlywing by die kerkverband van die Gereformeerde Kerk dus oopgemaak. Hierna is die verdere onderhandelinge deur die afsonderlike Algemene Vergaderinge gevoer.

In dieselfde jaar waarin die twee jaar oue gemeente in die Gereformeerde Kerkverband opgeneem is (1913), het die gemeente ’n eie kerkgebou teen ’n koste van £2 770 laat oprig. Die argitek, William Henry Ford, was vir 12 NG kerke verantwoordelik, onder meer dié van die NG gemeente Frankfort die jaar vantevore. H. van Jaarsveld was die bouaannemer en ds. H.P.J. Pasch het die hoeksteen op 6 Desember 1912 gelê. Hy was destyds die gemeente konsulent. Blykbaar is dié kerk opgerig uit die bouval van die NG kerk wat in die Tweede Vryheidsoorlog afgebrand is.

Die tweede kerkgebou is in 1963 opgerig. Dit het gestaan op ’n ander perseel as die oue en is gebou teen ’n koste van R50 000. Die argitek was B. De W Hartman en die bouaannemer J.B. Wolmarans. Muller Orrelbouers was verantwoordelik vir die orrel. Nadat ds. B.J. Lombard die hoeksteen gelê het, is die gebou op 16 Junie 1963 in gebruik geneem, maar ’n brand het dit in 1989 in puin gelê.

Hierna het die gemeente besluit om self ’n nuwe kerkgebou op te rig. Onder ds. J.P.L. van der Walt, Willem Smit van Human en Rosseau Ingenieurs en Johannes Linde se leiding en met die gemeente se samewerking is ’n kerk van 980 vierkante meter gebou. ’n Verdieping van 160 vierkante meter bevat vier katkisasielokale wat op ’n balkon uitloop, bo-op die konsistorie, kerkkantoor en spreekkantoor. Die nuwe gebou het R472 920 gekos, plus R95 000 vir die nuwe orrel in die Barok-styl met ’n Noord-Duitse klank en 14 onafhanklike registers. Dis gebou deur Fehrle en Roeleveld.




</doc>
