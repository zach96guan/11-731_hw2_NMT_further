<doc id="106733" url="https://af.wikipedia.org/wiki?curid=106733" title="Ngqura-hawe">
Ngqura-hawe

Die Ngqura-hawe is ’n diepwaterhawe aan die ooskus van Suid-Afrika, 20 km noordoos van Port Elizabeth. Konstruksiewerk het in September 2002 ’n aanvang geneem en werksaamhede het in Oktober 2009 begin toe die MSC "Catania" die eerste handelskip was wat die hawe aandoen.

Ngqura is Suid-Afrika se nuutste en diepste houerhawe. Dit is deel van die Coega-nywerheidsontwikkelingsone en vul die land se ouer hawens aan, veral die nabygeleë Port Elizabeth-hawe en die diepwaterhawens van Richardsbaai en Saldanha. Dit is die diepste houerterminaal in Afrika suid van die Sahara en kan die enorme nuwe-generasie-houerskepe hanteer.

Die hoofdoel van die hawe is om goedere vir die streek se groot nywerheidsaanvraag te hanteer. Dit is ook ontwerp as ’n houerhawe wat die druk op ander hawens kan verlig, en as ’n middelpunt vir verskeping hoofsaaklik aan die oos- en weskus van Afrika en vir handelsroetes tussen Suid-Amerika en Asië.

Die beweging van sand in die hawe word beheer met ’n stelsel wat die eerste in sy soort in Suid-Afrika is. Sand word van die weste- na die oostekant van die hawe en van daar verder gepomp om slik en erosie te beperk. 

Die hawe word beskerm deur twee breekwaters met dolosse. Die westelike breekwater is 1,3 km lank en die oostelike een 2,7 km. Die oostelike breekwater is die langste nog in Afrika. Die dolosse wat in die Ngqura-hawe gebruik word, weeg elk 30 ton.

Amptelike webtuiste


</doc>
<doc id="106734" url="https://af.wikipedia.org/wiki?curid=106734" title="Albert Henry Hime">
Albert Henry Hime

Sir Albert Henry Hime (29 Augustus 1842 – 13 September 1919) was 'n eerste minister van Natal. Hy is gebore in Kilcool, Ierland, en sluit in 1861 by die "Royal Engineers" aan. Hy word in 1875 tot Koloniale Ingenieur van Natal bevorder. Hy word later lid van die Uitvoerende sowel as die Wetgewende Raad van Natal en veg ook in die Anglo-Zoeloeoorlog. Hy meet later die grens met die Vrystaat op. In 1897 word hy Minister van Lande, Werke en Verdediging van Natal, 'n pos wat hy behou tot 1899 toe hy aangestel word as eerste minister. Hy bedank in 1903 en is in 1919 in Pietermaritzburg oorlede.

Die dorpie Himeville in KwaZulu-Natal is na hom genoem.



</doc>
<doc id="106735" url="https://af.wikipedia.org/wiki?curid=106735" title="Hilton College">
Hilton College

Hilton College is 'n private seunskool en is 1868 deur eerwaarde W.C. Newnham in Pietermaritzburg gestig maar het in 1872 verskuif tot 7 km noord van Hiltonweg.



</doc>
<doc id="106737" url="https://af.wikipedia.org/wiki?curid=106737" title="James Liege Hulett">
James Liege Hulett

Sir James Liege Hulett (17 Mei 1838 - 1928) was 'n Natalse nyweraar, pionier en staatsman. Hy is gebore in Engeland en emigreer in 1857 na Natal waar hy by Nonoti begin boer. Hy eksperimenteer met araroet, katoen, koffie en mielies. Hy spits hom toe op die produksie van suikerriet en neem gou die leiding daarmee. Op Kearsney doen hy ook pioneerswerk met die verbouing van tee. 

Hy word in 1883 lid van die Wetgewende Raad en later Speaker en onder verantwoordelike bestuur, Minister van Naturellesake. Hy stig "J.L. Hulett & Seuns" in 1882 wat vandag as "Tongaat Hulett Sugar" bekend staan. Die maatskappy is op die JSE gelys en is vandag etlike miljarde rande werd.

Die eerste suikermeule word in 1903 op Tinley Manor geopen en hierna groei die bedryf geweldig. Een van sy grootste prestasies is om toestemming van die Natalse regering te kry om suiker aan te plant in Zoeloeland in 1905. Die eerste groot raffinadery word in 1911 te Rossburgh geopen en uiteindelik deur 'n afsonderlike onderneming oorgeneem. Hy word sir Liege in 1910 met Uniewording.



</doc>
<doc id="106738" url="https://af.wikipedia.org/wiki?curid=106738" title="Gereformeerde kerk Magaliesburg">
Gereformeerde kerk Magaliesburg

Die Gereformeerde kerk Magaliesburg is die vyfde oudste van die 15 gemeentes in die GKSA se Klassis Wesrand. Einde 2015 was hier 62 belydende en 15 dooplidmate vir ’n sieletal van 77, die derde minste in die Klassis, vergeleke met onderskeidelik 77 en 20 in 2001, toe dit ook die derde kleinste gemeente was in die destydse Klassis Krugersdorp. 

Die noordwestelike wyke van die Gereformeerde kerk Krugersdorp-Wes het op Magaliesburg (sedert 1994 in die verre weste van die provinsie Gauteng), Hekpoort, Syferbult, Koesterfontein, Seekoeihoek en Maanhaarrand afsonderlike eredienste gehou. ln 1961 het hierdie wyke as afsonderlike gemeente afgestig, die Gereformeerde kerk Magaliesburg. Eredienste is eers in die Lettie Kok-saal van die NG gemeente Magaliesburg gehou. Later is besluit om te bou op die grond wat die Staat aan die gemeente geskenk het. Die kerkraad het self die bouplanne saamgestel. Lidmate het self die uitmeet, grawewerk en messelwerk verrig. Hendrik Venables, en sy seun Tommie, lidmate van die gemeente, het die stene geskenk. Hulle het die steenmakery op Magaliesburg besit. Alwyn en Hendrik Badenhorst, skrynwerkers, het die houtwerk gratis gedoen. Net die pleisterwerk is aan 'n kontrakteur gegee. Die kerk is gebou met sy voordeur na die ooste ontwerp vir die meeste lig soggens en het net ruimte aan 100 kerkgangers gebied.

Die lidmaattal het mettertyd so toegeneem dat die kerkraad in 1977 besluit het om die gebou te vergroot. Die deel waar die voordeur was, het die konsistorie geword en die voordeur is na die noordwestelike hoek verskuif. Die gemeente het mildelik geskenk. Die Du Toit-gesin het alle sand, klip, stene en sement verskaf. Lidmate het die kerkgebou self geverf en die banke ingesit. Terwyl hierdie bouery aan die gang was, is eredienste in die Jochem van Bruggen-skoolsaal gehou. Van ’n lidmaat, ene Coetsee, is 'n rentevrye lening van R10 000 vir kerkbanke bekom. Elektrisiteit was nog nie beskikbaar nie en gaslampe is ingebou. 

Een van die kleurryke figure van die Magaliesburg-wyke was Jochem van Bruggen (1881–1957), skepper van die Ampie-trilogie, en in 1917 die eerste wenner van die Hertzogprys vir prosa. 

Die gemeente gebruik steeds 'n pomporrel tydens die eredienste wat deur ds. H. Venter se bemiddeling van die Gereformeerde kerk Ficksburg aangekoop is.




</doc>
<doc id="106739" url="https://af.wikipedia.org/wiki?curid=106739" title="Gereformeerde kerk Eden">
Gereformeerde kerk Eden

Die Gereformeerde kerk Eden is die naasjongste gemeente in die GKSA se Klassis Boland. Einde 2015 was hier 70 belydende en drie dooplidmate (bes moontlik so min van laasgenoemde omdat die omgewing gewild is as aftreeplek vir mense uit die binneland). Dit was toe die naaskleinste gemeente in die Klassis; net Agulhas, die jongste in die Klassis, was kleiner met 38 belydende en geen dooplidmate nie. Einde 2015 was Eden se getalle onderskeidelik 73 en vyf.

Die Gereformeerde kerk Eden is in 2006 gestig as die sewende gemeente van die GKSA wat sedert 1976 aan die Wes-Kaap se kus tot stand gekom het. Eers het die gemeente op sowel Knysna (in die Presbiteriaanse kerk) as op Plettenbergbaai gehou, maar daarna net elke Sondagoggend halfelf in die NG kerkgebou op laasgenoemde dorp. 

Die belydende lidmatetal het sedert die begin van 2016 gegroei tot 75 belydende lidmate en 5 dooplidmate. Daar is ook weer begin met eredienste op Knysna en wel op die eerste Sondag van elke maand. Hierdie eredienste vind om 09:00 plaas aan huis van Monica Venter, Circular Drive 56, Knysna. 




</doc>
<doc id="106746" url="https://af.wikipedia.org/wiki?curid=106746" title="Gereformeerde kerk George">
Gereformeerde kerk George

Die Gereformeerde kerk George, gestig in 1966, is die agtste oudste van die 20 gemeentes in die GKSA se Klassis Boland. Einde 2015 was hier 355 belydende en 66 dooplidmate vir ’n sieletal van 421, die vierde meeste in die Klassis naas Bellville-Oos, Bellville en Mosselbaai.

Tot voor die Tweede Wêreldoorlog was Gereformeerde lidmate iets heeltemal vreemds in die Suid-Kaap en Klein-Karoo, maar op 4 Junie 1940 het die eerste lidmate hulle op George gevestig, naamlik Ollie en Martha Oldewage. Hulle het die enkele ander gesinne saamgebind, en in daardie eerste jare was hul huis die vergaderplek vir eredienste en ander byeenkomste. 'n Spesiale spaarrekening is in die vroeë 1950's oopgemaak en in 1965 is die perseel waarop die kerk en pastorie vandag staan, vir R850 gekoop. Op 19 Junie 1960 is die Gereformeerde kerk Oudtshoorn-George gestig met 64 belydende en 52 dooplidmate, onder wie ook verspreidwonendes. 

Op Sondag 19 Junie 1966 het die Gereformeerde kerk George afgestig met 60 lidmate, en is die kombinasie met Uitenhage verbreek. Ds J.J. de Jager is na George beroep en kon in Augustus die pastorie (wat sonder 'n lening gebou is) betrek. Einde 1967 is Oudtshoorn en George in kombinasie verbind.

Eredienste is intussen by onder meer die Hoërskool Outeniqua, die ou st. 6-skool (later die Arts Theatre in Yorkstraat) en Hoërskool Die Bult gehou. Ds. J.C. Buys het hom met geesdrif beywer vir die oprigting van die kerkgebou. Die argitek was E.P. Harper van die firma Cor Swart, Edge en Vennote van Pretoria en Gerhard Jansen, 'n lidmaat van George, die bouaannemer. Op 6 Februarie 1971 is die hoeksteen gelê en het die bouery, danksy skenkings van gemeentes soos Steynsburg en Middelburg, begin. Dit sou eindelik die destyds reusebedrag van R40 000 kos. Die preekstoel is van Knysna-stinkhout vervaardig. Die paneel agter die preekstoel is van swarthout en die dakbalke dennehout. Kettings hang buite van die dak af, wat van afvoergeute vervang. Die orrel was die oue uit die Gereformeerde kerk Petrusburg. 

Die laaste erediens in die skoolsaal van Hoërskool Die Bult is op 28 Mei 1972 gehou. Op 3 Junie 1972 is die kerkgebou in gebruik geneem. Toe die gemeente vol afwagting voor die kerkgebou staan, het ’n lidmaat, Wim Klapwijk, wat die geld vir die toring geskenk het, skertsend met verwysing na die geldinsamelingspogings van die vrouelidmate opgemerk dat daar `n konstruksiefout is: Die toring moes in die vorm van 'n koeksister gebou gewees het. 

Die bouer, Gerhard Jansen, ook ’n lidmaat, het die sleutel van die kerkgebou aan Ollie Oldewage oorhandig. Nadat hy die kerkgebou oopgesluit het, het 'n bewoë gemeente met die sing van Psalm 146 ("Prys die HEER met blye galme") die kerk binnegestap.

Die huidige pyporrel in die kerkgebou is van die Gereformeerde kerk Kemptonpark aangekoop en hier geïnstalleer. Dit kom uit die Kempton Parkse gemeente se ou betongebou in Monumentweg, Kempton Park. Dis eers van daar af in die saal van die gemeente se nuwe kerkkompleks ingebou waarin die gemeente kerk gehou het tot die nuwe kerkgebou in Oktober 2003 voltooi en in gebruik geneem is. Die orrel wat in dié nuwe kerkgebou aangebring is, kom uit die gebou van die NG gemeente Pretoria-Noord in Rachel de Beerstraat. Dit is daar geïnstalleer in 1968, maar die kerkgebou is gesloop nadat die gemeente by Floraunapark ingelyf is, wat toe Florauna geword het. Die destydse Suid-Afrikaanse Orrelbouers het dit van Pretoria na Kempton Park vervoer en geïnstalleer.

Die omgewing se Gereformeerde lidmate blyk getalsgewys taamlik stabiel te wees, want in 2001 was George se sieletal 519, maar nadat die Gereformeerde kerk Eden (Plettenbergbaai en Knysna) in 2006 afgestig het, was die twee gemeentes se sieletal in 2015 saam 494, hoewel die belydende lidmate met 10 toegeneem het, terwyl die dooplidmate met 35 afgeneem het, 'n verskynsel in feitlik al die Afrikaanse kerke. Einde 2016 het die gesamentlike sieletal tot 508 gestyg: George het toe 359 belydende en 71 dooplidmate (vergeleke met 355 en 66 'n jaar vantevore) en Eden onderskeidelik 73 en vyf gehad.

Benewens die hoofdorp sluit die gemeente se grense ook plekke soos Blanco, Heroldsbaai, Hersham, Outeniquastrand, Sedgefield, Victoriabaai en Wildernis in. Die kerkgebou is geleë by Tweede Straat 27, George-Oos.




</doc>
<doc id="106748" url="https://af.wikipedia.org/wiki?curid=106748" title="Gereformeerde kerk Mosselbaai">
Gereformeerde kerk Mosselbaai

Die Gereformeerde kerk Mosselbaai sewende jongste van die 20 gemeentes in die GKSA se Klassis Boland. Einde 2015 was hier 410 belydende en 47 dooplidmate vir ’n sieletal van 457, die derde meeste in die Klassis. Buiten die hoofdorp, Mosselbaai, sluit die gemeentegrense ook plekke soos Boggomsbaai, Danabaai, Gouritsmond, Groot-Brakrivier, Hartenbos, Herbertsdale, Klein-Brakrivier, Reebok, Tergniet, Vleesbaai en Voorbaai in. 

Die Gereformeerde kerk Mosselbaai is in 1985 met 62 lidmate van die Gereformeerde kerk George afgestig, wat op sy beurt in 1966 van die ses jaar oue Gereformeerde kerk Oudtshoorn afgestig het. ln die vroeë 1990's is begin met die beplanning van 'n veeldoelige saal op die erf wat die gemeente gekoop het in Heiderand, Mosselbaai. Fanus Buys-argitekte is in samewerking met 'n boukommissie van die kerkraad in 1992 opdrag gegee om die veeldoelige saal te beplan met 'n begroting van R200 000. 

Hierdie gebou het bestaan uit 'n ruimte wat ongeveer 200 persone kon huisves, kleedkamers, kombuis en konsistorie. Ná ses maande is die bouwerk met groot dankbaarheid afgehandel, en op 19 Julie 1993 in gebruik geneem. Die gebou het unieke kenmerke. Die besondere brandskilderglaswerk is deur Wim Klapwijk, ’n lidmaat, gemaak. Die uitleg is fyn beplan tot 'n komposisie van lig en beeld. Ná eredienste in die plaaslike Laerskool Park se saal en begeleiding op die klavier, was die toevoeging van 'n gerekenariseerde orrel baie welkom. Van 1995 tot 2001 het die gemeente gegroei van 85 lidmate tot 440 siele, van wie 363 belydende en 77 dooplidmate. Die Gereformeerde kerk Stilbaai het in 2002 van Mosselbaai afgestig. 

Die gemeentegroei asook die geweldige groei in toerisme in die omgewing van Mosselbaai het 'n vergroting van die kerk genoodsaak. Hierdie taak is onder leiding van ds. A.H. Stavast uitgevoer. Die kerk is gebou op die huidige erf langs die saal en is ook beplan volgens die beginsel van veeldoelige gebruik. Die nuwe gebou, aangrensend tot die bestaande gebou, is beplan vir 500 kerkgangers. Die bestaande gebou word sedertdien as 'n saal gebruik. In 2003 is die gebou deur die argitek Stevenster beplan en deur At Grobler, ’n lidmaat wat as bouaannemer aangestel is, gebou. Weer het Wim Klapwijk brandskildervensters gemaak en in 2007 is die gerekenariseerde orrel vervang deur 'n pyporrel. 




</doc>
<doc id="106749" url="https://af.wikipedia.org/wiki?curid=106749" title="Gereformeerde kerk Stilbaai">
Gereformeerde kerk Stilbaai

Die Gereformeerde kerk Stilbaai is die vierde jongste van die 20 gemeentes in die GKSA se Klassis Boland. Einde 2015 was hier 116 belydende lidmate en 13 dooplidmate vir ’n sieletal van 129, die sewende kleinste van die gemeentes in die Klassis Boland. Einde 2011 was die syfers onderskeidelik 96 en sewe.

Die suidwestelike wyke van die Gereformeerde kerk Mosselbaai, afgestig van die Gereformeerde kerk George in 1985, het eers eredienste in die rolbalsaal op Stilbaai gehou. Later het hulle oorgeskuif na die Palinggatoord tot die Gereformeerde kerk Stilbaai in 2002 tot stand gekom het, een van agt Gereformeerde kerke wat tussen 1976 en 2006 aan die Wes-Kaapse kus tot stand gekom het. 

Die gemeente het ’n erf van die NG gemeente Stilbaai gekoop en begin beplan aan ’n veeldoelige saalkerk. Dit is so beplan dat dit moontlik sal wees om dit later te ontwikkel tot ’n volwaardige kerkgebou. Die argitek was André Venter en die bouaannemer Daan Kruger, ’n lidmaat. Venter het opdrag gekry om die ontwerp van die gebou met die omgewing te laat inskakel en dit dus in ’n Kaaps-Hollandse of Hugenotestyl te beplan. Hiervoor is ’n gebou in die Hugenotestyl op Riversdal en nog ’n gebou as voorbeeld gedien.

Die kerkgebou is op 26 Maart 2004 voorlopig in gebruik geneem, waarna die amptelike ingebruikneming op 22 Maart 2005 plaasgevind het.

Die Gereformeerde kerk Stilbaai sluit, buiten die kusdorp waaraan sy naam ontleen is, ook die dorpe Albertinia, Heidelberg, Jongensfontein, Riversdal en Witsand in. 




</doc>
<doc id="106750" url="https://af.wikipedia.org/wiki?curid=106750" title="Paul Lückhoff">
Paul Lückhoff

Paul Lückhoff is ’n Suid-Afrikaanse akteur van die verhoog, televisie en rolprente. Hy was lid van Swaruk en Sukovs voordat hy in 1981 by Kruik aangesluit het. In 1982 het hy vryskutwerk begin doen.

Hy is veral bekend vir sy rol van Saul in Dalene Matthee se "Kringe in ’n Bos". Ander belangrike rolle was Elias in "Fiela se Kind", die kultusleier Menasse in die sepie "" en Pop Benade in die rolprentweergawe van "Triomf".

Op die verhoog het hy opgetree in" ’n Stryd met Engele", "Atlantis! Atlantis!", "Die Vasvat van ’n Feeks", "Die Leeu in die Winter", "Ek, Anna van Wyk", "Die Koggelaar", "Die Groot Wit Roos" en "Not With My Gun".

Op televisie was Lückhoff in "Arsenaal" (seisoen 1), oom Wimpie du Toit in "Binnelanders" (seisoen 8, 9 & 10), Felix Venter in "Hopeville" (seisoen 1), Dirk in "Onder Draai die Duiwel Rond" (seisoen 2) en Doc Botha in "Plek van die Vleisvreters" (seisoen 1).

Sy rolprentrolle sluit in generaal Andries Cronjé in "Verraaiers", Frik de Klerk in "Platteland", Harry Gouws in "Stargazer", Felix Venter in "Hopeville" en Pietman in "Broer Matie".

Lückhoff het ’n Dalro-prys gewen vir beste manlike byspeler in die toneelstuk "Die Leeu in die Winter".


</doc>
<doc id="106751" url="https://af.wikipedia.org/wiki?curid=106751" title="Gereformeerde kerk Vredenburg/Saldanha">
Gereformeerde kerk Vredenburg/Saldanha

Die Gereformeerde kerk Vredenburg/Saldanha is die 12de oudste van die 20 gemeentes in die GKSA se Klassis Boland wat die hele Wes-Kaap beslaan asook die westelike uithoeke van die Noord-Kaap. 

Einde 2015 was hier 103 belydende en 19 dooplidmate, die vyfde kleinste gemeente in die Klassis. Buiten die dorpe Vredenburg en Saldanha, sluit die gemeentegrense ook plekke soos Aurora, Dwarskersbos, Hopefield, Jacobsbaai, Koringberg, Laaiplek, Langebaan, Moorreesburg, Paternoster, Piketberg, Redelinghuys, St. Helenabaai, Velddrif en Yzerfontein in. In dié reusegebied is 14 gemeentes van die Nederduitse Gereformeerde Kerk, maar ook net een van die Nederduitsch Hervormde Kerk, naamlik die gemeente Weskus, gestig op 18 Maart 1979, wat onder leiding van ds. Jan-Harm Barkhuizen van 122 belydende en 33 dooplidmate in 2004 tot onderskeidelik 340 en 91 in 2014 gegroei het en twee jaar later op 327 en 130 gestaan het. Van 2001 tot 2015 het die plaaslike Gereformeerde gemeente se sieletal toegeneem van 67 tot 122. 'n Jaar later was dit 113 en in 2017 het die gemeente eindelik weer 'n predikant gekry in die persoon van ds. K.P. Steyn.

Verspreidwonende lidmate van die Gereformeerde kerk Kaapstad het die Gereformeerde kerk Vredenburg/Saldanha op 31 Julie 1976 gestig, die eerste van agt gemeentes aan die Wes-Kaapse kus wat binne die daaropvolgende 30 jaar gestig sou word. Eredienste is eers by SAS Saldanha gehou en later in die saal van die Militêre Akademie. In 1981 het die 20 lidmate die ou gebou van die NG kerk op Vredenburg gekoop. Dié gebou is destyds benut as die 007 James Bond Cinema Hall en alles aan die binnekant was swart geverf. Taamlik gehawende banke is van die plaaslike munisipaliteit geleen. Dié banke is herstel en geverf. Later het ’n lidmaat, ene Koegelenberg, ander banke en ’n preekstoel gemaak.

Eendag het iemand op ’n vlooimark ’n kerkklok, wat in ’n kattebak gelê het, aan ds. Wouter ten Haaf aangebied. Hy het die gemeente van 1979 tot 1982 in kombinasie met die Gereformeerde kerk Paarl bedien. Hierdie klok is aangebring in die slawekloktoring op die kerkperseel wat byna ’n eeu lank nie ’n klok gehad het nie. Die enigste keer dat die gemeente sy eie leraar gehad het, was toe ds. Gert Botha Enslin die predikant was van 1985 tot 1988.

In Julie 2018 het ds. Karel Steyn soos volg oor sy toe net meer as ’n jaar lange bediening in die gemeente: “Ons staan werklik verstom oor hierdie kosbare gemeente! Voor ons koms was hierdie gemeente bykans 29 jaar lank vakant en het in hierdie 29 jaar staat gemaak op die hulpdiens van emeritus predikante. In die laaste paar jaar was hier tegelyk drie emeriti wat kosbare werk gedoen het: wyle dr. Jan Ras en dan dr. Izak Bekker (steeds lidmaat en diensbaar) en ds. Chris Coetzee, wat onlangs Bellville toe verhuis het.

“Met ons aankoms verlede jaar (middel Mei) was daar 97 doop- en belydende lidmate en teen 31 Maart hierdie jaar het die gemeente reeds op 127 doop- en belydend gestaan. Sedertdien het ons nog ’n aantal gesinne in die gemeente verwelkom. Die lidmate is woonagtig woon op dorpe aan die Weskus, van Yzerfontein in die suide tot by Piketberg in die noorde en Hopefield in die binneland. 
“Die gemeente het reeds sedert 2012 ’n organisasie sonder winsoogmerk genaamd New Hope Drug Crisis Centre, en is die laaste paar jaar van diens vir twee ander rehabilitasiesentrums in die omgewing. Ons sal binnekort ons eie fasiliteite hê en sal dan selfstandig te werk gaan. Ondertussen is ons besig om lyne op te tel met Mukhanyo Theological College om teologiese studies aan te bied vir van die persone wat deur die rehabilitasiesentrum tot bekering kom en wil deel vorm van ’n bedieningspan.

“Ons bied op 3 Augustus ons heel eerste groot fondsinsameling projek aan: ’n kaas-en-wynaand saam met die Weskus-jeugorkes en ’n plaaslike sanger, Kobus Matthews. Die susters van die gemeente het ook sterk na vore getree en het vroeër vanjaar hul eerste kombers-vou-aksie gehad. Hierdie komberse sal later vanjaar by ’n plaaslike ouetehuis uitgedeel word.

“Ons het vanjaart ook ’n heel eerste tydperk van fokus gehad in die gemeente en daar word reeds hard gewerk aan die bundel vir volgende jaar se fokustyd. Dan wil ons saam met die gemeente fokus op die Dordtse Leerreëls. Vanuit hierdie fokustyd het twee Bybelstudiegroepe ontstaan wat elke twee weke bymekaar kom - een op Saldanha en die ander op Langebaan.”




</doc>
<doc id="106752" url="https://af.wikipedia.org/wiki?curid=106752" title="Shah Jahan">
Shah Jahan

Shahabuddin Muhammad Shah Jahan (15 Januarie 1592 – 31 Januarie 1666, Oerdoe: شہاب الدین محمد شاہجہاں) was van 1628 tot 1658 die vyfde Mogol-Keiser van Indië. Hy is gebore as prins Khurram, die seun van keiser Jahangir en sy Hindoe-Rajput vrou, Taj Bibi Bilqis Makani (13 Mei 1573 – 18 April 1619). Hy word as een van die grootste Mogole beskou en sy regerende tydperk word as die goue era van die Mogolryk se argitektuur beskryf. Om die rede het hy baie monumente opgerig, een hiervan is die beroemde Taj Mahal, die mausoleum van sy mees geliefde vrou, Mumtaz Mahal.


</doc>
<doc id="106753" url="https://af.wikipedia.org/wiki?curid=106753" title="Eckard Rabe">
Eckard Rabe

Eckard Rabe is ’n Suid-Afrikaanse akteur van die verhoog, televisie en rolprente. Hy is in 1948 op St. Winifreds, Natal, gebore en het op Port Shepstone grootgeword. Hy het drama studeer aan die Universiteit van Natal in Durban en doen van 1976 af vryskutwerk.

Hy was van 1995 tot 2009 die sakemagnaat en patriarg van die Edwards-familie in die sepie . Rabe is getroud met Debbie Taylor en het ’n dogter, Caitlin Biance, by die aktrise Jo da Silva.

Op die verhoog het hy sy debuut in 1974 gemaak as Plaston in P.G. du Plessis se futuristiese drama "Plaston: DNS-Kind". Hy was daarna in onder meer "The Fantastics", "Babbelkous en Bruidegom", "Charley's Aunt", "Richard III", "The Other Side of the Swamp" en "Grease". 

Op televisie was hy in "Wild at Heart" (2010), "Egoli – Plek van Goud" (1995–2009) en "Westgate" (1981).


In 1979 het Rabe die Fleur du Cap-prys vir beste manlike byspeler gewen vir "The Norman Conquests".



</doc>
<doc id="106754" url="https://af.wikipedia.org/wiki?curid=106754" title="Gereformeerde kerk Kleinmond">
Gereformeerde kerk Kleinmond

Die Gereformeerde kerk Kleinmond is die derde jongste van die 20 gemeentes in die GKSA se Klassis Boland wat die hele Wes-Kaap beslaan asook die westelike uithoeke van die Noord-Kaap. Einde 2015 het die gemeente 92 belydende en vyf dooplidmate gehad, vergeleke met 86 en nege einde 2011. Die buitengewone lae persentasie dooplidmate is daaraan te wyte dat die meeste dorpe binne die gemeentegrense, naamlik Kleinmond, Bettysbaai, Pringlebaai en Rooi-Els, gewilde aftreeplekke is. Die enigste uitsonderings is Caledon en Botrivier, maar daar woon waarskynlik bitter min van die lidmate. Terwyl Kleinmond se sieletal dus met twee toegeneem het (2,1 persent), het die hele Gereformeerde Kerkverband se sieletal in dieselfde tydperk van 77 036 tot 69 507 afgeneem, 'n afname van 9,8 persent, oftewel amper 2,5 persent per jaar.

Die verspreidwonendes in die Overstrand en Overberg is vanaf 1979 deur die Gereformeerde kerk Strand bedien. In 1983 het die gebied Kleinmond, Bettiesbaai en Caledon 'n afsonderlike wyk met Willie Venter as eerste ouderling geword. Dienste is een maal per kwartaal op Kleinmond gehou. Van 1991 af is die Fellowship-kerkgebou op Kleinmond gebruik en is dienste elke Sondagmiddag om vieruur gehou. Vanaf 26 Desember 1999 is elke Sondag 'n erediens op Kleinmond gehou en van 27 Februarie 2000 is die Nagmaal elke kwartaal hier gevier.

Reeds in 1995 het plaaslike lidmate geld vir die bou van ’n eie kerkgebou begin insamel. Dié gebou is ontwerp C. Jacobs, lidmaat. Die ontwerp is eenvoudig dog doelmatig en dis pragtig geleë aan die voet van die berg tussen fynbos en proteas. Die koste was R331 248,91 en is ten volle betaal. Baie geld is bespaar deurdat die lidmate self al die afwerkings gedoen het. Die gebou is binne vier maande sodanig voltooi dat twee dienste vanaf Desember 2002 gehou kon word. Twee lidmate het al die houtwerk gedoen. Die preekstoel is van kamferhout, afkomstig uit die distrik Swellendam.

Op 1 Maart 2003 is die nuwe kerk in gebruik geneem en die hoeksteen deur Danie Oppermann, ’n lidmaat, gelê met die inskripsie: "Soli Deo Gloria". Die gemeente het 'n pyporrel wat gefinansier is deur een van die vrouelidmate.

In 2003 het Kleinmond finansiële selfstandigheid van die Strand verkry en op 1 Februarie 2006 het die Klassis Boland toestemming tot afstigting verleen sodat Kleinmond op 25 Februarie 2006 'n volwaardige gemeente kon word.




</doc>
<doc id="106756" url="https://af.wikipedia.org/wiki?curid=106756" title="Nur Jahan">
Nur Jahan

Nur Jahan (Persies: نور جهان‎‎; Oerdoe: نور جهاں; Pasjtoe: نور جہاں‎; alternatiewe spellings, Noor Jahan, Nur Jehan, ens.; 31 Mei 1577 – 17 Desember 1645) gebore as Mehr-un-Nissa, was die keiserin van die Mogolryk van Indië. Sy was die mees geliefde vrou van die Mogol-keiser Jahangir. Met haar skoonheid, intelligensie en sterk persoonlikheid word sy as een van die magtigste en invloedrykste vrouens van die 17de eeu beskou.


</doc>
<doc id="106758" url="https://af.wikipedia.org/wiki?curid=106758" title="Carles Puigdemont">
Carles Puigdemont

Carles Puigdemont i Casamajó (Katalaans: [karɫəs pudʒðəˈmon i kazəmə'ʒo]; * 29 Desember 1962 in Amer, Girona, Katalonië, Spanje) is 'n Spaanse politikus wat op 16 Januarie 2016 as die 130ste president van Katalonië ingehuldig is.


</doc>
<doc id="106759" url="https://af.wikipedia.org/wiki?curid=106759" title="Andreas (apostel)">
Andreas (apostel)

Sint Andreas (Grieks: Ανδρέας, "Andreas", "die manlike, die moedige") was 'n volgeling van Johannes die Doper en later, soos sy broer Simon Petrus, een van die twaalf apostels van Jesus van Nasaret. Hy word as die stigter en eerste biskop van die Kerk van Bisantium beskou en word daarom as beskermheilige van die Ekumeniese patriargie van Konstantinopel gesien.

Andreas het sy broer, Simon Petrus, na Jesus gelei. Tog word Petrus se naam in die Bybel deurentyd eerste gelys (as die twaalf apostels genoem word). Andreas se naam word in Evangelie volgens Matteus en Evangelie volgens Lukas 2de geplaas, en in Evangelie volgens Markus en Handelinge 4de.

Andreas is in Griekeland aan 'n X-vormige kruis gekruisig. Nadat hy deur sewe soldate met 'n sweep gegesel is, het hulle sy liggaam aan die kruis gebind om sy lyding te verleng. Sy volgelinge het gesê dat hy die volgende woorde geuiter het toe hy na die kluis gelei is: "Ek het lank verlang en uitgesien na hierdie vreugdevolle oomblik. Die kruis was geheilig deur die liggaam van Christus wat daaraan gehang het." Hy het twee dae lank vir sy folteraars gepreek voordat hy gesterf het.

Sint Andreas is die beskermheilige van Skotland. Die vlag van Sint Andreas (met 'n "X" daarop) is die amptelike vlag van Skotland. Sint Andreasdag, die Skotse nasionale dag, word op 30 November gevier. Hy is ook die beskermheilige van verskeie ander lande, onder andere Barbados, Oekraïne, Rusland, Sisilië, Griekeland, Siprus en Roemenië.


</doc>
<doc id="106761" url="https://af.wikipedia.org/wiki?curid=106761" title="Gereformeerde kerk Odendaalsrus">
Gereformeerde kerk Odendaalsrus

Die Gereformeerde kerk Odendaalsrus (vroeër Odendaalsrust) is die sesde oudste van die 22 gemeentes in die GKSA se Klassis Noord-Vrystaat. Einde 2015 was hier 140 belydende en 36 dooplidmate vir ’n sieletal van 176, die agste grootste gemeente in die Klassis. In 2001 was die syfers onderskeidelik 204 en 55 sodat die sieletal binne 14 jaar afgeneem het met amper ’n derde. 

 

Met afstigting in 1933 van die Gereformeerde kerk Ventersburg (gestig in 1864 en die oudste gemeente in die Klassis) het die nuwe Gereformeerde kerk Odendaalsrus geen kerkgebou gehad nie. Eredienste is in die sinksaal van die NG gemeente Odeldaalsrus gehou. Vroeg reeds was daar by die lidmate 'n sterk behoefte aan 'n eie kerkgebou, en nadat die gemeente by wyse van kollektelyste £117 ingesamel het, is in Mei 1936 besluit om oor te gaan tot die bou van ’n eie kerk.

Lidmate het self die boumateriaal vanaf Hennenman aangery en elke kerkraadslid het by die bank vir 'n oortrekking van £200 geteken. 'n Tender van £300 is vir die oprigting van die kerkgebou aanvaar. In November 1936 is die eerste sinkkerk in gebruik geneem. Die feesredenaar was prof. dr. C.J.H. de Wet. 

In 1953 is besluit om 'n nuwe kerkgebou te bou en 'n boufonds is gestig. Bouwerk aan die tweede en huidige kerkgebou het in 1955 in alle erns begin. Al die boumateriaal is deur die kerkraad aangekoop. 'n Lening vir R24 000 (omgereken) is van die Eeufeesbedieningsfonds verkry, maar bydraes vir die boufonds het so ingekom dat net R18 000 gebruik is. P.P. van der Merwe was die argitek en die Strydom-broers het die kerkgebou teen kosprys plus 5 persent opgerig. Op die hoeksteen van die gebou staan die woorde: "Kom na Hom toe, die lewende steen" (1 Petrus 2:4). Ds. B. Duvenhage het dié hoeksteen op 17 Maart 1956 onthul. Die houtpreekstoel is deur C.P. Steyn van Nylstroom aan die gemeente geskenk. Die totale koste van die kerkgebou was R36 000. Dit is in die naweek van 25 en 26 Augustus 1956 in gebruik geneem. Die orrel is ses maande later teen R5 700 (omgereken) geïnstalleer. Vrouelidmate het onder leiding van mev. ds. Duvenhage die geld vir die orrel ingesamel, en einde 1957 is dit afbetaal. In 1960 het die belydende lidmate 260 getel en die dooplidmate 201.




</doc>
<doc id="106763" url="https://af.wikipedia.org/wiki?curid=106763" title="Ranjit Singh">
Ranjit Singh

Maharaja Ranjit Singh (Pandjabi: ਮਹਾਰਾਜਾ ਰਣਜੀਤ ਸਿੰਘ, 13 November 1780 – 27 Junie 1839) was die stigter van die Sikh-ryk, wat in die vroeë 19de eeu in die Indiese subkontinent ontstaan het. Die ryk wat hoofsaaklik in die Punjab-gebied gebaseer was, het van 1799 tot 1849 bestaan. Lahore was die ryk se hoofstad.

Ná Ranjit Singh se dood het sy ryk 'n deel van Brits-Indië geword, omdat sy opvolgers swak regeerders was.


</doc>
<doc id="106764" url="https://af.wikipedia.org/wiki?curid=106764" title="Gereformeerde kerk Hendrina">
Gereformeerde kerk Hendrina

Die Gereformeerde kerk Odendaalsrus is die derde jongste van die 16 gemeentes in die GKSA se Klassis Lydenburg. Einde 2015 was hier 109 belydende en 21 dooplidmate vergeleke met 120 en 53 einde 2001, maar die afname in die kindertal is ’n verskynsel in al die Afrikaanse kerke in Suid-Afrika. Buiten die hoofdorp, Hendrina, Mpumalanga, sluit die gemeentegrense ook die Komati-kragsentrale, Pullenshope en Rietkuil in.

Die dorp Hendrina en die kragsentrales Komati, Arnot en Pullenshope was almal wyke van die Gereformeerde Kerk Middelburg, Tvl. ln 1973 is D.P. du Plessis en S.J. van Vuuren verkies tot onderskeidelik ouderling en diaken van die Middelburgse kerkraad. Op 'n vergadering met Middelburg se eiendomskommissie is die wenslikheid van afstigting ernstig deur dié twee kerkraadslede voorgehou, maar die kerkraad het die vermoë van die voorgestelde gemeente bevraagteken om selfstandig te bestaan en 'n predikant te onderhou. Ná 'n kort maar hewige debat is besluit dat die dorp Hendrina en die Komati-kragsentrale mag afstig. Middelburg het 'n bruidskat van R1 500 bewillig. 

Die nuwe gemeente het van 'n skenker 'n hele blok vir 'n kerkterrein ontvang, asook 'n erf vir 'n pastorie. 'n Soortgelyke skenking is gedoen aan die Hervormde en NG Kerk (die NG gemeente Hendrina is reeds in 1916 gestig en die Hervormde gemeente Hendrina op 27 Augustus 1937). Die eerste diens van die nuwe gemeente is in die laerskoolsaal gehou. Dit blyk toe met hierdie byeenkoms dat daar baie meer lidmate is as wat verwag was. Die saal was stampvol. Die eerste leesdiens is waargeneem deur oudl. D.P. du Plessis, met Hettie Harmse wat op die skoolklavier die sang begelei het. Groot geesrif het onder die lidmate geheers. 

Die eerste kerkraadsvergadering is op 23 November 1974 gehou. Op 5 November 1975 is die beginsel goedgekeur om te begin met die bou van 'n kerk, en 'n lening van R30 000 is goedgekeur. Groot geldinsamelingsprojekte het gevolg en baie bydraes (ook van ander kerkverbande op Hendrina) is ontvang. Op 23 Junie 1976 is die A-lyn-konstruksie reeds opgerig en afbetaal. Die bouwerk aan die mure het op 5 Julie 1976 begin. Die Gereformeerde kerk Nelspruit het 'n elektroniese orrel aan Hendrina geskenk. 'n Vorige besluit van die gemeente dat los plastiekstoele vir die kerk aangekoop sou word, is herroep en houtbanke is bekom teen R5 899. ln Oktober 1976 is die bouwerk feitlik afgehandel met 'n totale koste van amper R33 000. Die lidmate se bydrae in die oprigting van die gebou het groot besparing verseker. Op 30 Oktober 1976 is die kerk feestelike in gebruik geneem.




</doc>
<doc id="106767" url="https://af.wikipedia.org/wiki?curid=106767" title="Gereformeerde kerk Zeerust">
Gereformeerde kerk Zeerust

Die Gereformeerde kerk Zeerust is die derde oudste van die 22 gemeentes in die GKSA se Klassis Noordwes. Einde 2015 was hier 139 belydende en 34 dooplidmate vir ’n sieletal van 173, vergeleke met die Klassis se gemiddeld van sowat 200 per gemeente. Einde 2001, toe die gemeente nog geressorteer het onder die Klassis Vryburg, het die belydende lidmate 239 en die dooplidmate 68 getel vir ’n sieletal van 307, ’n afname van sowat 44 persent binne 14 jaar. 

Die westelike wyke van die Gereformeerde kerk Rustenburg, die oudste gemeente in die Gereformeerde Kerkverband, het op 26 Mei 1899 onder voorsitterskap van ds. Dirk Postma jr. afgestig as die gemeente Marico. Die wyke het reeds 'n kerkgebou gehad wat deur oudl. J.P. Snyman (moontlik ds. Pieter Snyman se vader) betaal is en op die stigtingsdag in gebruik geneem is. Dié gebou was op Zeerust en is gedurende die Tweede Vryheidsoorlog deur die Engelse onteien. Ná die oorlog is £500 aan die gemeente uitbetaal.

Die plaas Sondagspan van die gemeente is verkoop en die pastorie in 1904 opgerig. Geleidelik het die gemeente se naam na Zeerust verander. 'n Nuwe kerkgebou is opgerig waarvan die hoeksteen op 23 Januarie 1904 gelê is. Vyf maande later is dié kerkgebou in gebruik geneem. In 1945 moes herstelwerk aan die gebou gedoen word. Ná meer as 50 jaar is die kerkklok vervang deur 'n nuwe, wat by die SA Orrelbouers gekoop is. Die ou klok is bewaar en later aan die gemeente Johannesburg-Mayfair geskenk, maar dit is onbekend wat daarvan geword het nadat dié gemeente ontbind het.

In 1958 is besluit om 'n nuwe kerkgebou op te rig. Die susters sou sorg vir 'n orrel. Aanvanklik was die kerkraad die bouers met W. Mocke, ’n lidmaat, as voorman, maar in September 1959 is die tender van Rorke Construction aanvaar vir die voltooiing van die gebou. Daar sou geen hoeksteen wees nie, maar met die ingebruikneming sou 'n gedenksteen onthul word. Die volgende maand het Rorke Construction egter hulle kontrak gekanselleer en 'n kontrak is gesluit met NHW Bouers. 

Op 12 November 1960 is die nuwe gebou in gebruik geneem (hoewel die datum op die gedenksteen 3 Desember is). Die kerkraad het die betreurenswaardige besluit geneem om die geskiedkundig belangrike kerk van 1904 af te breek en die materiaal vir opvulling te gebruik. Op 21 Augustus 1960 het die gemeente van die ou gebou afskeid geneem. Ds. P.J.W. Louw het die laaste diens in dié gebou gehou, en die hoeksteen is verwyder. Agter die hoeksteen is 'n versameling van algemene bepalings van die Sinode van 1876 gevind, twee "Kerkblaaie" (die GKSA se orgaan) van Januarie 1904, 'n "Kerkalmanak" van 1904 en 'n skrywe van die kerkraad waarin die verrigtinge by die hoeksteenlegging opgeteken is.




</doc>
<doc id="106768" url="https://af.wikipedia.org/wiki?curid=106768" title="Gereformeerde kerk Orkney">
Gereformeerde kerk Orkney

Die Gereformeerde kerk Orkney is die 13de oudste van die 30 gemeentes in die GKSA se Klassis Noordwes. Einde 2015 was hier 67 belydende en 15 dooplidmate vir ’n sieletal van 82, vergeleke met 136 en 53 in 2001, toe die gemeente nog deel was van die Klassis Wolmaransstad. Dis ’n afname van sowat 57 persent. 

ln 1961 het enkele wyke van die Gereformeerde kerk Stilfontein (gestig in 1957 en ontbind in 2013) afgestig as die Gereformeerde kerk Orkney. Die kerkgebou van die Gereformeerde kerk Orkney is egter opgerig nog voor die gemeente se stigting en geleë op die hoek van Milton- en Sylvesterlaan. Die kerkgebou is in 1959 gebou, hoofsaaklik deur lidmate self. Die steenwerk is deur twee Nederlanders gedoen, maar vir die dakkappe en sinkplaatwerk kon geen kontrakteur opgespoor word nie omdat dit so steil was. Ds. J.F du Plooy, Stilfontein se leraar van 1958 tot 1974, en ’n lidmaat, Hansie Venter, het hierdie moeilike taak aangepak met baie hulp van ds. Du Plooy se twee seuns, Koos (ook ’n Gereformeerde predikant) en Dries (professor aan die Teologiese Skool Potchefstroom van 1986 tot 2009), met Johan Venter as agtjarige handlanger.

Ds. Du Plooy het die kerk se hoeksteen op 3 Oktober 1959 onthul. Die Skrifgedeelte op die hoeksteen is 'n aanhaling uit Deut. 32:4: "Die Rots – volkome is sy werk."

ln 1961 is die gemeente formeel gestig, maar moes destyds hard werk om die gebou te betaal. Veral die vrouelidmate het met die bak van koeksisters gehelp om geld in te samel. Sowat 10 jaar later (1969) is die kerkgebou vergroot en is 'n konsistorie aangebou. Hierdie vertrek kan met twee voudeure in drie katkisasielokale omskep word. Die kerkgebou is ook van 'n kombuis voorsien. 

Gedurende 2002 is die kombuis met nuwe kombuiskaste toegerus. Die preekstoel is deur nog twee lidmate, Jannie Venter en Gert Kruger, gemaak. Die houtsneewerk agter die preekstoel teen die muur is in 1990 deur Kobus en Stienie van Eeden, twee lidmate, gemaak. Hulle het ook die Psalmborde gemaak. Die gebou het dikwels deurgeloop onder inbrake, en daarom het 'n alarmstelsel noodsaaklik geword. Begin 2007 is die hele kerkterrein van 'n veiligheidsheining voorsien sodat daar sedertdien veilige parkering vir lidmate beskikbaar is.




</doc>
<doc id="106769" url="https://af.wikipedia.org/wiki?curid=106769" title="Mansinam">
Mansinam

Mansinam is 'n eilandjie van ongeveer 411 ha in die baai van Doreh (Doriri) 6 km suid van die stad Manokwari aan die ooskus van die Voëlkop-gebied van Nieu-Guinee (die Indonesiese provinsie Papua).

Die eiland het groot betekenis vir die Christene van Wes-Papua. Die eerste sendelinge, die Duitsers Carl. W. Ottow en Johann G. Geissler, het op 5 Februarie 1855 hier geland. Daar is 'n museum en 'n religieuse sentrum met 'n Jesus-beeld van 30 m.

Die eiland word bewoon deur Biakkers, 'n Papoeavolk wat lank seevaarders was en die kusgebiede van Nieu-Guinee met hulle "raak"-togte geplunder het. Hulle het aan die sultan van Tidore, wes van Halmaheira, belasting betaal, maar hy kon hulle met sy "hongi"-vloot nie onderwerp nie. Die Nederlandse koloniale outoriteite het dit as hulle gebied opgeëis. Dit was egter vyftig jaar lank 'n dooie letter, hoewel Mansinam belangrik was om die skepe van steenkool te kon voorsien. 

Die sendelinge het begin om in Maleis te predik, maar later het hulle geprobeer om die plaaslike taal te leer, wat hulle "Mefoorsch" genoem het. Die naam verwys na die naburige eiland Numfor -een van die "Schouten-eilande" wat 'n dag peddel na die ooste lê. Vandag word die taal Biaks genoem na die grootste eiland van die argipel. In 1858 het hulle die eerste woordelys Maleis-"Mefoorsch" saamgestel. 'n Gesangboek volg in 1860 en 'n grammatika in 1865. Ottow het gesterf in 1862, maar daar het meer sendelinge gekom van die Utrechtse Zendings vereniging. In die begin van die 20ste eeu het F.J.F van Hasselts skoolboeke geskryf in wat hy nou "Noefoorsch" genoem het en mevrou J.L. van Hasselt het 'n sangboek saamgestel.

So het die eilandjie die basis geword vir die sending op die kuste van Nieu-Guinee.


</doc>
<doc id="106770" url="https://af.wikipedia.org/wiki?curid=106770" title="Gereformeerde kerk Stilfontein">
Gereformeerde kerk Stilfontein

Die Gereformeerde kerk Stilfontein was die 12de oudste van die 30 gemeentes in die GKSA se Klassis Noordwes, maar het in 2013 ontbind nadat net 39 belydende en vyf dooplidmate oorgebly het. In 2001, toe die gemeente nog deel was van die Klassis Wolmaransstad, was die getalle onderskeidelik 93 en 20. In 1960, kort voor die Gereformeerde kerk Orkney afgestig het, was dit 307 en 295.

Op 27 Oktober 1957 het Stilfontein en Orkney as een gemeente met 230 belydende lidmate van die Gereformeerde kerk Klerksdorp afgestig. Eredienste is elke Sondagoggend op Orkney en in die middag op Stilfontein gehou. Die afstigting het plaasgevind in die NG gemeente Stilfontein se nuwe kerkgebou wat op Saterdag 26 Oktober 1957 in gebruik geneem is. Die eredienste is voorlopig om vieruur namiddae in die NG kerk Stilfontein gehou. As bruidskat het die gemeente twee erwe en kontant ontvang (totale waarde R4 074). 

Op 22 Februarie 1958 is ds. J.F. du Plooy as eerste predikant bevestig. Eers is 'n pastorie en 'n kerksaal op Orkney gebou. Daar is bevind dat die erwe wat as bruidskat gegee is, nie vir 'n kerkgebou geskik was nie, want dit was te na aan Die Pannetjie geleë. Ds. Du Plooy en die boukommissie het 'n geskikte terrein gesoek en twee erwe skuins oorkant die destydse poskantoor is bekom. Intussen is eredienste verskuif na die nuwe skoolsaal van Laerskool Driefonteine en later na die hoërskoolsaal. 

Op 3 Desember 1961 het die Gereformeerde kerk Orkney afgestig, maar in kombinasie met Stilfontein gebly. Gedurende Februarie 1962 is besluit om kerk te bou en die argitek B. De W. Hartman, wat vir minstens vier ander Gereformeerde kerkgeboue verantwoordelik was, is opdrag gegee om die planne gereed te kry. Op 13 Mei 1963 het die bouwerk begin en op 31 Augustus 1963 het ds. Du Plooy die hoeksteen gelê. Dis gegraveer met die embleem van die Gereformeerde Kerke in Suid-Afrika en die woorde uit Deut. 33:27a: "Die ewige God is 'n woning, en onder ewige arms." Die koste van die kerkgebou was R45 229. Die orrel, 'n geskenk van die vrouelidmate, is deur SA Orrelbouers vir R3 800 geïnstalleer. Die preekstoel is ontwerp en gebou deur Fisker-meubelfabriek van Uitenhage. Die kerkgebou is op 8 Februarie 1964 in gebruik geneem. 

Weens die afskaling en sluiting van myne het baie lidmate Stilfontein verlaat. Min jong mense het oorgebly, maar gelukkig het heelparty pensioentrekkers agtergebly. Namate lidmate ouer geword het, het ook die kerkgebou verouder en moes dit herstel word, want dit het gevaarlik geword om eredienste daarin te hou. Die nagenoeg 100 lidmate het begin om geld bymekaar te maak. Dit was so geseënd dat die kerkgebou gedurende Augustus 2003 teen 'n koste van R171 500 herstel is. Die helfte van die koste is by voltooiing en die res, rentevry oor 12 maande, betaal. Op 9 Maart 2005 om twaalfuur die middag het 'n aardbewing Stilfontein getref en was daar weer skade aan die kerk. Dit kon herstel word met ’n uitbetaling deur die versekering sodat die gemeente die gemeente die woorde op die hoeksteen eerstehands kon ervaar.

Van toe af het die lidmaattal egter met meer as die helfte afgeneem tot die gemeente in 2013 ontbind het, dieselfde jaar waarin Glencoe, Bloemfontein en Tweespruit ophou bestaan het. Die Hervormde gemeente Stilfontein, gestig op 16 Maart 1958, het ook intussen ontbind, maar die Hervormde gemeente Stilfontein-Wes, gestig op 4 Januarie 1981, bestaan nog asook die NG gemeentes Stilfontein en Stilfontein-Sentraal, met onderskeidelik 232 en 1 342 belydende lidmate in 2015, vergeleke met onderskeidelik 647 en 1 728 in 1985.




</doc>
<doc id="106771" url="https://af.wikipedia.org/wiki?curid=106771" title="Imre Lakatos">
Imre Lakatos

Imre Lakatos (Debrecen (Hongarye), 9 November 1922 – Londen (Engeland), 2 Februarie 1974) was 'n Hongaarse wiskundige, natuurkundige en wetenskapfilosoof.

Lakatos het veral bekend geword as gevolg van sy deelname aan die omstredenheid tussen Karl Popper en Thomas Kuhn aangaande die noodsaak van falsifieerbaarheid van 'n wetenskaplike teorie.

Lakatos word gebore as Imre Lipschitz in 'n Joodse gesin in die Hongaarse stad Debrecen. Tydens die Tweede Wêreldoorlog verander hy sy naam na Imre Molnár om aan die Jodevervolging te ontkom. Hy oorleef die oorlog in teenstelling met 550 000 van die 750 000 Hongaarse Jode. Sy moeder en ouma sterf in die Auschwitz-konsentrasiekamp.

Ná die oorlog word Imre Molnár aktief in die kommunistiese beweging. Hy besluit om sy van opnuut te verander, hierdie keer na die algemene Hongaarse van, Lakatos. In 1947 bekom Lakatos 'n pos by die ministerie van onderwys van die nuwe kommunistiese regering. Weens sy kritiese houding, veral ten opsigte van Russiese beheer, beland hy in 1950 vir drie jaar in die gevangenis. Na sy vrylating vind Lakatos werk as 'n vertaler van buitelandse wiskundeliteratuur na Hongaars. Steeds nominaal 'n kommunis, het sy politieke sieninge verander en was hy betrokke by ten minste een studente versetgroep in die aanloop tot die 1956 Hongaarse Rewolusie.

Na die Sowjetunie Hongarye ingeval het in November 1956, het Lakatos gevlug na Wene en later na Engeland gegaan. Hy ontvang 'n doktoraat in filosofie in 1961 van die Universiteit van Cambridge. Die boek "Proofs and Refutations: The Logic of Mathematical Discovery", gepubliseer na sy dood, is gebaseer op sy studie.

Lakatos se idees oor die wetenskapfilosofie is veral bekend. Lakatos poog om twee verskillende visies ten opsigte van die wetenskap met mekaar te verbind, naamlik Popper se idee van die wetenskap as 'n speurtog na teorieë met 'n steeds groeiende falsifiseerbaarheid en Thomas Kuhn se idee van die wetenskap as 'n opeenvolging van paradigmas.

Popper se teorie suggereer dat wetenskaplikes 'n teorie wat gefalsifiseerd word deur 'n teenbewys onmiddellik laat vaar en vervang deur 'n beter hipotese. Daarenteen suggereer Kuhn dat wetenskaplikes tydens sogenaamde periodes van normale wetenskap aan hul teorieë bly vasklou, ook as hierdie deur bepaalde waarnemings (eksperimente) weerspreek word. Popper erken dat nuwe, beter teorieë in eerste plek soms nie met bestaande teorieë en die waarnemings in ooreenstemming was nie. Maar waar volgens Popper wetenskaplikes hierdie anomalieë sou probeer verklaar of, uiteindelik, gebruik om hul teorieë aan te pas, stel Kuhn dat goeie wetenskaplikes hiedie teenbewyse bloot sou negeer (tot die volgende paradigmaverskuiwing). Popper, aldus Kuhn, beskryf hoe wetenskaplikes hulself sou moes gedra. Kuhn beskryf hierteenoor hoe wetenskaplikes hulself in die praktyk gedra. 

Om hierdie twee standpunte met mekaar te verenig stel Lakatos dat wat ons normaal as 'n (wetenskaplike) teorie beskou, in werklikheid 'n aantal verskillende opeenvolgende teorieë is, wat 'n onderliggende gedagte ('n harde kern) met mekaar gemeen het. Hierdie kombinasie van 'n onderliggende teorie met 'n aantal aanvullende hipoteses noem Lakatos navorsingsprogramme ("Research Programmes").

'n Navorsingsprogram bestaan uit 'n teoretiese kern, 'n aantal aanvaarde eksperimentele tegnieke en 'n versameling aanvullende hipoteses. Hierdie aanvullende hipoteses het ten doel om die teoretiese kern van die teorie "te beskerm" teen falsifikasie. Hierdie versameling van "ad hoc" hipoteses dien dus slegs ter beskerming van die teorie teen weerlegging.

Dit gaan volgens Lakatos nie oor of 'n teorie waar of onwaar is nie, maar of dit die navorsingsprogram beter is as die ander. Sommige navorsingsprogramme is progressief, terwyl ander degeneratief is. 'n Degeneratiewe navorsingsprogramme lewer geen nuwe insigte op nie; dit produseer slegs nuwe "beskermende" hipoteses om die kernteorie te beskerm. 'n Progressiewe navorsingsprogram daarenteen lewer nuwe insigte en nuwe eksperimenttegnieke op.

Lakatos was van mening dat sy ideë oor wetenskap 'n uitbreiding van Popper se wetenskapfilosofie was. Hy maak 'n onderskeid tussen "drie Poppers". "Popper0" is 'n primitiewe “"falsifikanis"”. Dit is die voorstelling van Popper soos gesien deur sy kritici en die mense wat sy idees nie begryp nie. "Popper1" is die "regte Popper", die outeur van (onder andere) "Conjectures and Refutations: The Growth of Scientific Knowledge". "Popper2" is Popper soos geïnterpreteer deur Lakatos.

Lakatos wys op Pierre Duhem se insig dat 'n hipotese wat jy (nog) nie wil opgee nie, teen kritiek afgeskerm kan word deur hierdie kritiek op iets anders te rig. 'n Enkele teorie of hipotese kan immers nooit in isolasie getoets word nie. Hierdie toetse is altyd afhanklik van ander hipoteses en teorieë. Dit is, soos Popper ook erken, 'n probleem vir die "falsifikasionisme".

Volgens die falsifikasionisme stel wetenskaplikes 'n teorie op en toets dié met behulp van waarnemings. Weerspreek 'n waarneming die teorie dan moet die wetenskap hierdie teorie laat vaar. Maar, aldus Kuhn gebeur dit nie gereeld in die praktyk nie. Lakatos stel daarom:

""It is not that we propose a theory and Nature may shout NO; rather we propose a maze of theories and nature may shout INCONSISTENT"."

Hierdie teenstrydighede tussen waarneming en teorie kan opgelos word sonder om die kernteorie te verwerp, maar deur die aanvullende hipoteses aan te pas. Lakatos noem dit 'n probleemverskuiwing. Alle probleemverskuiwings deur aanvullende hipoteses is egter nie ewe sinvol nie. Probleemverskuiwings moet volgens Lakatos beoordeel word op die mate waarin hulle in staat is om onverwagte waarnemings te verklaar en die mate waarin hulle in staat is om nuwe feite aan die lig te bring. Doen hulle beide, dan is hulle progressief. Doen hulle dit nie, dan is hulle nie produktief nie.

Solank 'n navorsingsprogram progressief is, is dit rasioneel vir wetenskaplikes om die aanvullende hipoteses te verander (in plaas van die kernteorie te verwerp) wanneer hulle gekonfronteer word met 'n potentieële teenbewys. Sodra 'n navorsingsprogram nie langer produktief is (maar degeneratief), kan hierdie "gefalsifiseerd" word deur 'n "beter" navorsingsprogram (dit beteken: 'n meer produktiewe navorsingsprogram). Wanneer die wetenskap 'n kernteorie laat vaar en oogaan na 'n beter navorsingsprogram is daar sprake van wat Kuhn 'n paradigmaverskuiwing of rewolusie noem. Hierdie paradigmaverskuiwings is dus wel heeltemal rasioneel en nie, soos Kuhn meen, 'n irrasionele "sprong in die duister", aldus Lakatos.

• Lakatos, Imre & Musgrave, Alan, "Criticism and the growth of knowledge", Cambridge University Press, 1974, ISBN 0521096235

• J.J. O'Connor, J.J. & E.F. Robertson, E.F., ""Imre Lakatos", MacTutor History of Mathematics archive", 2003.
• Popper, Karl, "Conjectures and Refutations: The Growth of Scientific Knowledge," Routledge, 2002 [1963]. ISBN 0415285941 

• Lakatos & Musgrave, 1974, "Technieken om te experimenteren, niet technieken die experimenteel zijn". p.130.

Vertaal uit die Nederlandse Wikipedia Artikel


</doc>
<doc id="106772" url="https://af.wikipedia.org/wiki?curid=106772" title="Pêrelbalalagras">
Pêrelbalalagras

Pêrelbalalagras of pokogras ("Pennisetum glaucum") is 'n graangewas wat vir 55% van die wêreld se produksie van balalagrasse verantwoordelik is. Dit word veral in Afrika en Asië verbou.

Dit is die hoofgraangewas van die noorde van Namibië en suidelike dele van Angola en word in Suid-Afrika ook mahangu genoem. Die optimale temperatuur vir groei is 32-35 °C en dit is goed gehard teen droogte. Die graan kom oorspronklik uit Afrika (Mali) en word al vir eeue in Indië verbou. In Amerika word dit veral as voer vir beeste gebruik. In Namibië word dit ook as 'n pap geëet, wat "oshifima" genoem word, saam met hoendervleis, bone, mopaniewurms of vis. Daar word ook 'n drankie "oshikundu" of "ontaku" van die mahangu gemaak.



</doc>
<doc id="106776" url="https://af.wikipedia.org/wiki?curid=106776" title="Gereformeerde kerk Tweespruit">
Gereformeerde kerk Tweespruit

Die Gereformeerde kerk Tweespruit was die naasoudste gemeente in die GKSA se Klassis Oos-Vrystaat, maar dit het in 2013 ontbind toe hier net 13 belydende en vier dooplidmate oorgebly het asook twee ouderlinge en een diaken. In 2001 was hier nog 26 belydende en sewe dooplidmate, maar in 1960 onderskeidelik 64 en 60.

Die Gereformeerde kerk Tweespruit het in 1897 van die Gereformeerde kerk Ladybrand afgestig as die Gereformeerde kerk Thaba 'Nchu. Of die gemeente destyds 'n eie kerkgebou opgerig het, is onseker. Die gebou wat as kerkgebou gebruik is, is ná stigting vergroot, en die vergrote gebou is op 7 Augustus 1897 in gebruik geneem. Die opskrif op die hoeksteen is "Ebenhaeser", na aanleiding van 1 Sam. 7:12: "Samuël nu nam een steen, en stelde dien tussen Mizpa en tussen Sen, en hij noemde diens naam Eben-haezer; en hij zeide: Tot hiertoe heeft de HEERE ons geholpen" (Statebybel). 

Dit is bekend dat pres. Paul Kruger by geleentheid vanaf hierdie kerk se preekstoel 'n stigtelike woord gespreek het. Die Engelse het die gebou gedurende die Anglo-Boereoorlog as oorstaanplek gebruik vir vroue en kinders wat na die konsentrasiekampe onderweg was. 

ln 1984 is die gebied Thaba Nchu ingelyf by die tuisland Bophuthatswana. Die kerkraad het besluit om die gebou aan die staat te verkoop. Die geelhoutbanke is aan die NG Sendingkerk in Lesotho verkoop en die klein preekstoel is aan die Kerkmuseum in Potchefstroom geskenk. Die laaste erediens in die gebou is op 19 Augustus 1984 gehou. 

Van toe af is eredienste in die skoolsaal van die Landbouskool Tweespruit gehou. Die gemeente se naam het ook verander na die Gereformeerde kerk Tweespruit, maar 19 jaar later het dit ontbind.





</doc>
<doc id="106778" url="https://af.wikipedia.org/wiki?curid=106778" title="Gereformeerde kerk Steynsrus">
Gereformeerde kerk Steynsrus

Die Gereformeerde kerk Steynsrus was die naasjongste gemeente in die GKSA se Klassis Oos-Vrystaat, maar het in 2011 ontbind nadat hier reeds in 2001 net 13 belydende en ses dooplidmate oorgebly het, vergeleke met onderskeidelik 28 en 12 vier jaar vantevore. Nog vier gemeentes het in daardie jaar ophou bestaan: Krugersdorp-Oos (gestig in 1978), Noordbrug (1957), Potchefstroom-Noord (1949, met Noordbrug saamgesmelt as Die Bult) en Westonaria (1961). Twee jaar ná Steynsrus het ook die naasoudste gemeente in die Klassis Oos-Vrystaat, Tweespruit, ontbind toe ook daar net sowat 13 belydende lidmate oor was.

Die geskiedenis van die Gereformeerde kerk Steynsrus is nou vervleg met dié van die Gereformeerde kerk Lindley. Op 3 Januarie 1911 het 'n groep lidmate van die NG gemeente Lindley byeengekom aan huis van P.C. Oosthuizen om vas te stel hoeveel bereid was om hulle lidmaatskap van die NG Kerk te beëindig weens allerlei besware. Op 'n gemeentevergadering op 25 Maart 1911 op die plaas Klipdrif is saam met Steynsrus 'n gemeente gestig wat sou bekendstaan as die Gereformeerde Kerk onder die Kruis. In 1913 of '14 sou hulle met die Gereformeerde Kerk verenig. 

Op 'n gemeentevergadering op Steynsrus op 22 Oktober 1912 is besluit om 'n kerkgebou op Steynsrus op te rig. Met 'n volgende vergadering is besluit om die kerkgebou liewer op Lindley te bou. In 1916 het die Steynsrus-wyk amptelik tot stand gekom en is daar met die oprigting van 'n kerkgebou begin. P.C. Oosthuizen het 'n pastorie aan die gemeente geskenk. Die predikant van die Gereformeerde kerk Lindley het op Steynsrus gewoon. Later is albei geboue verkoop en die predikant het op Lindley gaan woon. In 1952 is ’n nuwe kerkgebou op Steynsrus in gebruik geneem, maar eers in 1983 is die Gereformeerde kerk Steynsrus amptelik afgestig.





</doc>
<doc id="106779" url="https://af.wikipedia.org/wiki?curid=106779" title="Gereformeerde kerk Meyerton">
Gereformeerde kerk Meyerton

Die Gereformeerde kerk Meyerton is die derde oudste van die 12 gemeentes in die GKSA se Klassis Vaalrivier. 

Einde 2015 was hier 304 belydende en 64 dooplidmate vir ’n sieletal van 368, vergeleke met 260 en 70 einde 2011, ’n toename in die sieletal van meer as 11 persent binne vier jaar, maar ’n afname van amper 20 persent vergeleke met 2001. 

Die Gereformeerde kerk Meyerton is in 1956 van Vereeniging afgestig en sluit buite die hoofdorp, Meyerton, ook plekke soos De Deur, Henley on Klip, Valley Settlements, Randvaal, Rothdene en Glendonald in. Die gemeente se kerkgebou is reeds onder leiding van die eerste predikant, dr. W.J. van der Merwe (1956–1961, in kombinasie met Gereformeerde kerk Vereeniging) opgerig. Die pastorie het gevolg tydens die bediening van ds. Japie Venter (1961–1967) en die saal en katkisasielokale gedurende ds. Awie Coetsee se tyd (1968–1994). Destyds is ook die skuld op die kerkgebou gebou afbetaal. Die laaste fase in die gemeente se boubedrywighede was tydens ds. Ferdie Kruger se bediening (1994–2000), toe die terrein se omheining afgerond is.

Op die tweede gewone kerkraadsvergadering, op 7 Desember 1956, is 'n boufonds in die lewe geroep. In 1958 is toestemming van die deputate van die Nasionale Sinode verkry om muurteëls met die Gereformeerde Kerk se wapen daarop te vervaardig. Hierdie teëls is deur mev. Gregory ontwerp en deur E. Bekker, ’n lidmaat, vervaardig. Die teëls is weekliks teen 'n tempo van 300 tot 400 vervaardig en verkoop. Al is die boufonds so opgebou, is nog geen besluit geneem om te bou nie. Oudl. F.J. Bekker het op die vergadering van 7 April 1959 voorgestel die kerkraad besluit of hy wil oorgaan tot kerkbou en of hy ’n eie predikant wil beroep. 

Op 7 September 1959 is besluit om 'n predikant te beroep asook om 'n kerk te bou van nie meer as R10 000 (omgereken) nie. 'n Boukommissie is benoem en D. De Wet Groenewald is as argitek aangestel. Op 4 Desember 1959 is die tender van R9 830 aan D.P. Prinsloo toegeken. Piet Schutte, ’n lidmaat, het die hoeksteen geskenk wat dr. Van der Merwe, die konsulent, op 14 Mei 1960 in snerpende koue gelê het. Daarna het dr. Van der Merwe die rede in die halfklaar konsistorie gehou ter wille van skuiling teen die kouer

Op 12 November 1960 is weer fees gehou met die ingebruikneming van die kerkgebou en die volgende dag het die gemeente die eerste Nagmaal in hul nuwe kerk gevier. Die plaaslike predikante en die voorsitter van die dorpsraad is ook genooi. Die draadbedekking van die toring is deur ’n lidmaat, L.F. du Plessis, geskenk om die bosduiwe uit die kerk te hou. 

Voor die oprigting van hul eie kerkgebou het Gereformeerde lidmate op Meyerton eredienste gehou in die Hervormde kerkgebou (bekend as die "blou kerk"). Die nuut opgerigte kerk sou gou bekendstaan as die "mooi kerk".





</doc>
<doc id="106780" url="https://af.wikipedia.org/wiki?curid=106780" title="Julie Andrews">
Julie Andrews

Dame Julie Andrews (geb. 1 Oktober 1935) is 'n Britse sanger, aktrise en skrywer van kinderboeke. Andrews was in talle rolprente te sien, maar is veral bekend vir haar vertolkings in "Mary Poppins" (1964) en "The Sound of Music" (1965). Sy is in 2000 tot Dame Kommandeur in die Orde van die Britse Ryk (DBE) benoem.

Andrews se ouers, Barbara Ward Wells en Edward Charles (Ted) Wells, is aan die begin van die Tweede Wêreldoorlog geskei. Sy en haar broer John bly eers by hulle pa in Surrey. In ongeveer 1940 het Andrews by haar ma ingetrek, omdat haar pa gedink het dat sy beter opleiding vir haar artistieke loopbaan daar kon kry.

Op negentienjarige ouderdom begin sy haar Broadway-loopbaan, en ná haar eerste film, "Mary Poppins", het sy die wêreld aan haar voete gehad. Suksesse soos "The Sound of Music" en "Victor Victoria" volg, sowel as haar eie TV-reeks en kinderboeke, soos "The Last of The Really Great Whangdoodles". Sy het die kinderboek-reeks, "Dumpy the Dumptruck", saam met haar dogter Emma geskryf.

Sy was met die Pink Panther-regisseur Blake Edwards getroud tot sy dood op 15 Desember 2010, ná 'n eerste huwelik met tekenaar en kostuumontwerper Tony Walton. Sy het een dogter, Emma (Kate), by Walton. Sy het daarnaas tot die opvoeding van Edwards se kinders (Jennifer en Geoffrey) bygedra, sowel as twee aangenome Viëtnamese meisies, Amy en Joanna Edwards, grootgemaak.

In 1997 kry sy groeisels op haar stembande en sy verloor haar sangstem na 'n onsuksesvolle operasie. Sy kon darem nog praat, en kan op die klankbane van films soos "Shrek 2", "Shrek the Third" en "The Princess Diaries" gehoor word.

Op 28 Januarie 2007 ontvang sy 'n "Screen Actors Guild Award" vir haar oeuvre. Sy is as nommer 59 op die lys van 100 grootste Britte van alle tye gelys.




</doc>
<doc id="106781" url="https://af.wikipedia.org/wiki?curid=106781" title="Gereformeerde kerk Noordrand">
Gereformeerde kerk Noordrand

Die Gereformeerde kerk Noordrand is die vierde oudste van die 15 gemeentes in die GKSA se Klassis Wesrand. 

Einde 2015 was hier 348 belydende en 48 dooplidmate vir ’n sieletal van 396, vergeleke met onderskeidelik 488 en 150 einde 2001 vir ’n sieletal van 638, ’n afname van amper 38 persent in 14 jaar.

Die Gereformeerde kerk Noordrand is op 27 November 1960 afgestig, maar die kerkgebouekompleks is eers in 1972 in gebruik geneem toe ’n onenigheid en toutrekkery wat reeds sedert die stigting bestaan het, eindelik bygelê is. Noordrand is afgestig van Florida, Krugersdorp en Linden en het gestrek van Fairland af oor Honeydew tot anderkant Lanseria by Renosterspruit en daarvandaan tot by die Sterkfonteingrotte, alles noord van die Wes-Rand. Die gemeente het omtrent om die helfte uit lidmate van Florida en Krugersdorp bestaan. Die twee groepe was gekonsentreer onderskeidelik by Wilgespruit en Muldersdrift. Van die begin af was daar onenigheid oor die kerkplek. Noordrand het 'n kerkgebou by Wilgespruit van Florida geërf wat vir buitedienste en katkisasie gebruik is. Dié gebou was egter te klein. Dis toe vergroot deur die lengte daarvan te verdubbel.

Die lidmate van Muldersdrift, wat 15 km vanaf die eindelike kerkperserlik in Wilgespruit geleë is, was ontevrede hiermee, want hulle was ten gunste van ’n nuwe kerksentrum, verkieslik op Muldersdrift. 'n Kommissie is aangestel om die kerkraad van raad te bedien. Hulle kon nie tot vergelyk kom nie en het eindelik in 1965 voorgestel dat die gemeente stem of die kerk by Wilgespruit of Muldersdrift gebou moes word. So is Muldersdrift as die kerkplek aangewys. Die Muldersdrift-lidmate het dadelik aan die werk gespring, geld begin insamel en 'n perseel gekry. Daar is ook 'n pastorie gebou, maar die Wilgespruit-lidmate het nie beweeg nie. Hulle was tevrede dat die eredienste nog daar by hulle gehou is, al was die gebou met Nagmaaldienste te klein. 

ln 1967 het die kerkraad op aandrang van lidmate teruggekom op die besluit om die kerk op Muldersdrift te bou. Die kerkraad het toe besluit om die vorige besluit te herroep en opdrag gegee om 'n perseel in die omgewing van Honeydew te kry. Hieroor het die Muldersdrift-lidmate met groot ontsteltenis beswaar gemaak. Dit het tot ’n skaakmattoestand aanleiding gegee. Die kerkraad het toe besluit om die raad van die Klassis Krugersdorp in te win. Spesiale visitatore het die saak ondersoek en aanbeveel dat die kerkgebou opgerig word waar die grootste sametrekking van mense verwag is, maar ook het hulle aanbeveel dat dienste op Muldersdrift gehou moes word.

Die kerkraad het hierdie aanbeveling aanvaar. 'n Perseel is langs Christiaan de Wetweg, wat front aan Landhuisstraat, van Albert Erasmus verkry. So kon die beplanning en oprigting van 'n gebouekompleks begin. Hartman en Van der Walt is aangewys as argitekte en Giant Construction as bouaannemer. 'n Kerkgebou, saal en pastorie is gelyktydig gebou. Die argitek het die versoek dat die kerkgebou nie vensters moes hê wat oop- en toegemaak kon word nie, so verwerk dat hy gekleurde glasstene in die mure gebruik het om lig in te laat. As versiering het hy die tema van die kruis in die vensters gebruik. Luginlate is aan die onderkant van die mure rondom gemaak met 'n rooster buite en verstelbare luike binne. Dit is so gemaak dat dit enige verkeersgeraas sou demp. ln die nok van die dak is 'n torinkie ingebou wat die lugsirkulasie moes voltooi, maar hierdie ontwerp was nie heeltemal geslaagd nie. Vier elektriese suigwaaiers is dus in die nok ingebou om die lug beter te laat beweeg. 

Die onenigheid tussen lidmate van Wilgespruit en Muldersdrift het hierna tot rus gekom. Die Muldersdrift-mense wou nie die aanbod van dienste in hul omgewing gebruik nie en het die nuwe kerksentrum by Landhuisstraat 1129, Allansnek Uitbr. 3, Roodepoort, aanvaar. Die gemeente is vandag (2016) nog so uitgestrek dat die "Almanak" die gebiede wat dit insluit, aangee as Johannesburg, Krugersdorp, Randburg en Roodepoort.





</doc>
<doc id="106782" url="https://af.wikipedia.org/wiki?curid=106782" title="Sylvester Stallone">
Sylvester Stallone

Sylvester Gardenzio "Sly" Stallone (geb. 6 Julie 1946) is ’n Amerikaanse akteur, regisseur, vervaardiger en draaiboekskrywer. Hy is bekend vir sy Hollywood-aksierolle, veral die bokser Rocky Balboa, die titelkarakter van die reeks "Rocky"-rolprente, in sewe prente tussen 1976 en 2015; die soldaat John Rambo van die "Rambo"-reeks tussen 1982 en 2008; en Barney Ross in die drie "The Expendables"-films tussen 2010 en 2014. Hy het die meeste van die draaiboeke in dié drie reekse geskryf of help skryf, en was die regisseur van baie.

In 1977 is Stallone vir twee Oscars benoem vir "Rocky" – vir beste oorspronklike draaiboek en beste akteur. Hy was net die derde persoon wat vir dieselfde rolprent in albei dié kategorieë benoem is, naas Charles Chaplin en Orson Welles. Hy het goeie resensies gekry vir sy uitbeelding van Rocky Balboa in Ryan Coogler se 2015-rolprent "Creed", asook sy eerste Golden Globe en derde Oscar-benoeming. 

Stallone is in New York-stad gebore as die oudste seun van Frank Stallone sr., ’n haarkapper en skoonheidskundige, en Jackie Labofish, ’n astroloog, voormalige danser en promotor van vroueboks. Sy pa is in Italië gebore en het in die 1930's na Amerika geïmmigreer. Sy ma is half-Frans en half-Oekraïens. Sy jonger broer is die akteur en musikant Frank Stallone.

Tydens geboorte is ’n senuwee beskadig wat tot verlamming in dele van sy gesig gelei het: die onderste linkerhelfte, insluitende dele van sy lip, tong en ken. Dit het aan hom sy kenmerkende voorkoms en onduidelike uitspraak besorg. Toe hy sowat vier jaar oud was, het sy ma hom by ’n dansskool ingeskryf om te help vir sy plat voete. Die gesin het in die vroeë 1950's na Washington, D.C. getrek, waar sy pa ’n skoonheidskool begin het. Sy ma het ' n vrouegimnasium begin. Sy ouers is geskei toe hy nege was en hy het by sy ma gaan woon.

Stallone se eerste rolprentrol was in die sagtepornofliek "The Party at Kitty and Stud's" (1970). Hy is $200 betaal vir twee dae se werk. Stallone het later verduidelik hy het dit uit desperaatheid gedoen omdat hy uit sy woonplek geskop is en dakloos was. Die rolprent is jare later heruitgereik as as "Italian Stallion" om munt te slaan uit Stallone se nuutgevonde roem (die naam was Stallone se bynaam ná "Rocky" vanweë ’n sêding in die fliek).

Hy het ook van 28 Oktober tot 15 November 1971 in die erotiese off-Broadway-toneelstuk "Score" gespeel – ’n rolprent met dieselfde naam is later van die toneelstuk gemaak.

In 1970 het Stallone in die rolprent "No Place to Hide" gespeel. Dit is later so gesny dat Stallone die prent se ster was en heruitgereik onder die naam "Rebel". Hy het ook verskeie ander klein rolle vertolk.

In 1976 het hy internasionale roem gesmaak met die treffer "Rocky", waarvan hy die draaiboek geskryf het. Hy het geweier om die draaiboek te verkoop tensy hy die hoofrol speel. 

"Rocky" is vir 10 Oscars benoem, insluitende vir beste akteur en beste oorspronklike draaiboek vir Stallone. Dit het eindelik die Oscars vir beste rolprent, beste regisseur en beste redigering gewen.

Hierna het Stallone sy debuut as regisseur gemaak en in 1978 die prent "Paradise Alley" gemaak. Hy het ook daarin gespeel. In dieselfde jaar het hy in "F.I.S.T." gespeel en in die volgende jaar het hy "Rocky II" geskryf, geregisseer en daarin gespeel. 

In 1981 het hy saam met Michael Caine in "Escape to Victory" en saam met Rutger Hauer in die riller "Nighthawks" gespeel.

Stallone het in die vroeë 1980's nog ’n suksesvolle reeks flieks begin met sy rol as John Rambo, ’n Viëtnamese soldaat, in die aksie-oorlogprent "First Blood" (1982). Dit was ’n reusesukses. Die opvolgprente, "Rambo: First Blood Part II" (1985) en "Rambo III" (1988), is minder geloof hoewel hulle ook treffers by die loket was. Hierna het hy die "Rocky"-franchise voortgesit en eindelik dié rol in 11 prente gespeel. 

Hy het ook met wisselende sukses sy hand aan ander genres gewaag. In 1984 het hy "Rhinestone" saam met Dolly Parton geskryf en saam met haar daarin opgetree as ’n hoopvolle countrysanger. Daarna het minder suksesvolle rolle gevolg in "Over the Top" (1987), nog "Rocky"-prente (1990's), "Oscar" (1991) en "Stop! Or My Mom Will Shoot" (1992). 

In 1993 het hy ’n terugkeer gemaak met "Cliffhanger", wat weer ’n reusesukses was. Later het nog prente gevolg: "Demolition Man" (1993), "The Specialist" (1994), "Judge Dredd" (1995), "Assassins" (1995), "Daylight" (1996) en "Cop Land" (1997).

In 2000 was Stallone te sien in "Get Carter" (2000), en daarna het sy gewildheid afgeneem met rolle in "Driven" (2001), "Avenging Angelo" (2002) en "D-Tox" (2002). In 2003 was hy weer in die suksesvolle "Spy Kids"-trilogie. Nog minder geslaagde vertonings het gevolg voordat hy in die neo-noir-misdaaddrama "Shade" (2003) gespeel het. Dit het ’n beperkte uitreiking gehad, maar is deur resensente geloof. 

Ná ’n blaaskans van drie jaar het Stalloone in 2006 teruggekeer met die sesde Rocky-prent, "Rocky Balboa", wat ’n sukses was. In 2008 het die vierde Rambo-prent, wat bloot "Rambo" genoem is, gevolg. Dit was weer eens ’n sukses. 

"The Expendables" was Stallone se groot treffer in 2010. Hy het dit geskryf, geregisseer en daarin gespeel. Ander akteurs sluit in Jason Statham, Jet Li, Dolph Lundgren en Mickey Rourke, en Bruce Willis en Arnold Schwarzenegger was in kameerolle te sien. Dit was dadelik die no. 1-treffer by die Amerikaanse loket – dit het die suksesvolste naweekopening van al sy prente gehad. "The Expendables 2" is in 2012 uitgereik en is positief ontvang. Dié prent het benewens die oorspronklike akteurs ook Jean-Claude Van Damme en Chuck Norris ingesluit.

Hierna het gevolg "Bullet to the Head" en "Escape Plan" (2013), "The Expendables 3" (2014) en "Creed" (2015). Laasgenoemde was op die Rocky-prente geskoei en gaan oor sy oorlede vriend/teenstander Apollo Creed se seun wat ’n bokser word. Dit was Stallone se sewende vertolking van Rocky en hy het groot lof daarvoor gekry, asook die Golden Globe in 2016 vir beste manlike byspeler en sy derde Oscar-benoeming, ook vir beste manlike byspeler.



</doc>
<doc id="106783" url="https://af.wikipedia.org/wiki?curid=106783" title="Gereformeerde kerk Schweizer-Reneke">
Gereformeerde kerk Schweizer-Reneke

Die Gereformeerde kerk Schweizer-Reneke is die vierde oudste van die 30 gemeentes in die GKSA se Klassis Noordwes. 

Einde 2015 was hier 54 belydende en agt dooplidmate vir ’n sieletal van 62, vergeleke met 93 belydende en 28 dooplidmate einde 2001 vir ’n sieletal van 121, ’n afname van amper 49 persent bine 14 jaar. In 1960 het die belydende lidmate 126 en die dooplidmate 90 getel.

Lidmate in hierdie gebied, wat ’n wyk was van die Gereformeerde kerk Christiana (gestig in 1903 en herstig in 1913), het aanvanklik in die Morokaan aan die grens van Transvaal en Betsjoeanaland vir dienste bymekaargekom. Op die Algemene Vergadering in Januarie 1907 is besluit dat die gemeente Christiana ontbind sou word en dat die gemeente Schweizer-Reneke gestig sou word. Op 4 of 5 Mei 1907 is die gemeente op die plaas Langverwacht, in die huis van Samuel Biell, onder leiding van dr. J.D. du Toit (Totius) gestig. 

Die gemeente het die plaas Groenpan bekom wat in 1911 verkoop is, asook 'n gebou op die dorp Schweizer-Reneke, regoor die hotel. Dié gebou van gekleurde sandsteen is omskep in 'n kerkgebou, maar in 1919 is besluit om 'n nuwe kerkgebou weg van die hotelrumoer op te rig. Ds. D.G. Venter, leraar van Lichtenburg van 1918 tot '20, het die hoeksteen op 19 Junie 1920 gelê. Die bouwerk het stadig gevorder omdat geskikte stene nie op die dorp verkry kon word nie en van elders aangery moes word. Die bouaannemer is in Mei 1921 vervang deur ene P. Koschel, en op 4 Desember 1921 is die gebou in gebruik geneem. In 'n houer is 'n "Almanak" (die Kerk se jaarboek) van 1920, 'n "Kerkblad" (die Kerk se mondstuk) en die feesprogram agter die hoeksteen ingebou. 

In 1924 het die kerkraad besluit om die gebou beskikbaar te stel aan die Nederduitsch Hervormde Kerk se plaaslike gemeente (gestig op 15 Mei 1925, maar omstreeks 2015 uit die NH Kerk getree). Uit dank het dié kerk aan die gemeente 'n klok en 'n lamp geskenk. Die ou klok is aan die gemeente Wolmaransstad geskenk. Aan die begin was daar geen banke in die gebou nie, maar in 1936 is 'n kwotasie van diaken P.C. Venter vir die vervaardiging van dennehoutbanke aanvaar. Die vrouelidmate het £7 bymekaargemaak vir 'n musiek (orrel) en die kerkraad moes £7 gee. Elf jaar later is elektriese ligte geïnstalleer.

In 1971 is planne gemaak vir 'n nuwe kerkgebou. Daar is met die Nederduitsch Hervormde Kerk gereël dat hulle gebou vir dié tyd gebruik kon word. Die ou gebou sou gesloop en die nuwe op dieselfde perseel gebou word. Die vader van die predikant, ds. M.P. Harris, was die argitek. Aanvanklik was daar nie eenstemmigheid oor die perseel waar die gebou opgerig moes word nie. Almal het ook nie saamgestem oor die wenslikheid van 'n nuwe kansel nie. Die Nagmaaltafels moes verklein word sodat dit in- en uitgedra kon word. Avbob het 'n hoeksteen geskenk. Maande ná die sloping is die ou hoeksteen in die rommel gevind. Die ou preekstoel is behou. Die ou banke is op die galery geplaas en matte is ingesit. Ene Van der Merwe het 'n Kanselbybel geskenk. Die ingebruikneming het plaasgevind op Saterdag 17 Mei 1974.





</doc>
<doc id="106784" url="https://af.wikipedia.org/wiki?curid=106784" title="Mark Andrews">
Mark Andrews

Mark Andrews (geb. 21 Februarie 1972 in Elliot) is 'n voormalige Suid-Afrikaanse rugbyspeler. Hy het as 'n slot en agsteman vir die Springbokke uitgedraf. Hy was die eerste Springbok om in 50 toetswedstryde te speel en sy toets-totaal van 77 (1994–2001) is 'n rekord, so ook sy 12 drieë as Springbokvoorspeler.

Andrews was 'n Junior Springbok in waterpolo terwyl hy nog op skool was. Hy skakel later na rugby oor en is reeds op skool en later op universiteit as 'n kranige rugbyspeler raakgesien. In 1995 en 1996 speel hy vir die Natalse Haaie in die Curriebekerkompetisie.

Hy maak sy debuut op internasionale vlak vir Suid-Afrika op 11 Junie 1994 teen Engeland in Kaapstad. Hy het 77 toetswedstryde en 13 midweek-wedstryde vir Suid-Afrika gespeel. Oor sy toetsloopbaan het hy 12 drieë gedruk wat 60 toetspunte verteenwoordig.

Andrews was 'n lid van die span wat die Rugbywêreldbeker in 1995 gewen het. 'n Ander boorling van Elliot, Os du Randt, was ook deel van die span gewees. Hy was ook deel van Suid-Afrika se span tydens die Rugbywêreldbeker 1999.



</doc>
<doc id="106785" url="https://af.wikipedia.org/wiki?curid=106785" title="Gereformeerde kerk Vanderbijlpark-Oos">
Gereformeerde kerk Vanderbijlpark-Oos

Die Gereformeerde kerk Vanderbijlpark-Oos was een van vier gemeentes van die GKSA wat tussen 1951 en 1988 op die nywerheidsdorp Vanderbijlpark in die suide van die huidige provisie Gauteng gestig is. 

Weens die afname in die getal Gereformeerde lidmate op die dorp (in 1997 was die sieletal byvoorbeeld 1 778, vergeleke met 852 einde 2015), is al vier die gemeentes mettertyd ingelyf sodat net Vanderbijlpark-Trinitas, gestig in 2009, oorbly. Die Gereformeerde kerk Vanderbijlpark het in 1951 van die Gereformeerde kerk Vereeniging afgestig nadat ’n staalnywerheid hier gevestig is. In Mei 1962 het dit nodig geword om die Gereformeerde kerk Vanderbijlpark-Suid af te stig en uit dié gemeente het Vanderbijlpark-Oos op 9 Junie 1974 ontstaan. Veertien jaar later het die gemeente Vanderbijlpark-Noord aan die beurt gekom. 

Nadat Vanderbijlpark en Vanderbijlpark-Noord se lidmate skerp afgeneem het, het die twee gemeentes in 2000 saamgesmelt as die Gereformeerde kerk Vanderbijl met 256 belydende en 66 dooplidmate. Toe nog het die Suid-gemeente ’n sieletal van 445 gehad en die Oos-gemeente 788. Algaande het die drie oorblywende gemeentes se lidmaattal egter bly afneem sodat al drie in 2009 saamgesmelt het as die Gereformeerde kerk Vanderbijlpark-Trinitas. In die nabygeleë Vereeniging het die drie Gereformeerde kerke teen 2014 tot een verminder, ’n verskynsel wat wyd voorgekom het ander kant die Vaalrivier: Krugersdorp se drie kerke het teen 2011 tot twee afgeneem, Witbank se drie teen 2010 tot een, Klerksdorp se drie teen 1995 tot twee, Randfontein se twee teen 2005 tot een, Rustenburg se vier reeds in 1994 tot drie, Secunda se twee teen 2006 tot een. Ook die Rand se dorpe en stede het die vermindering in die getal gemeentes nie vrygespring nie, want so het Benoni (sedert 2009), Springs (sedert 2012) en Brakpan (sedert 2013) elkeen nou (2016) net een Gereformeerde kerk, pleks van die oorspronklike twee.

Ná Vanderbijlpark-Oos se afstigting van die gemeente Vanderbijlpark-Suid op 9 Junie 1974 is eredienste aanvanklik in die saal van die Hoër Handelskool Lettie Fouché gehou. In 1976 het die kerkraad met die Gereformeerde kerk Witpoortjie onderhandel om hul bouplan te gebruik. Veranderings daaraan het meegebring dat die binnekant van die kerkgebou omgedraai is: Die preekstoel in Witpoortjie se kerk sou agter in die nuwe kerkgebou staan. Die orrelpype is bokant die preekstoel geplaas en die speeltafel links voor. Aan die kant van die oorspronklike preekstoel is ’n volle galery geplaas. Die gebou se vensters is so beplan dat al die lig op die preekstoel voel. Die eerste predikant, ds. J.J. Venter en van die lidmate het self die fondamente gegrawe en die kerksaal se mure tot op dakhoogte gebou. Saam met Flip Venter, die predikant se broer, is die gebou voltooi en op 16 April 1977 in gebruik geneem, minder as drie jaar ná die gemeente se stigting.





</doc>
<doc id="106786" url="https://af.wikipedia.org/wiki?curid=106786" title="Gereformeerde kerk Vanderbijlpark-Suid">
Gereformeerde kerk Vanderbijlpark-Suid

Die Gereformeerde kerk Vanderbijlpark-Suid was een van vier gemeentes van die GKSA wat tussen 1951 en 1988 op die nywerheidsdorp Vanderbijlpark in die suide van die huidige provisie Gauteng gestig is. 

Weens die afname in die getal Gereformeerde lidmate op die dorp (in 1997 was die sieletal byvoorbeeld 1 778, vergeleke met 852 einde 2015), is al vier die gemeentes mettertyd ingelyf sodat net Vanderbijlpark-Trinitas, gestig in 2009, oorbly. Die Gereformeerde kerk Vanderbijlpark het in 1951 van die Gereformeerde kerk Vereeniging afgestig nadat ’n staalnywerheid hier gevestig is. In Mei 1962 het dit nodig geword om Vanderbijlpark-Suid af te stig en uit dié gemeente het die Gereformeerde kerk Vanderbijlpark-Oos op 9 Junie 1974 ontstaan. Veertien jaar later het die gemeente Vanderbijlpark-Noord aan die beurt gekom. 

Nadat Vanderbijlpark en Vanderbijlpark-Noord se lidmate skerp afgeneem het, het die twee gemeentes in 2000 saamgesmelt as die Gereformeerde kerk Vanderbijl met 256 belydende en 66 dooplidmate. Toe nog het die Suid-gemeente ’n sieletal van 445 gehad en die Oos-gemeente 788. Algaande het die drie oorblywende gemeentes se lidmaattal egter bly afneem sodat al drie in 2009 saamgesmelt het as die Gereformeerde kerk Vanderbijlpark-Trinitas. Daar was destyds en jare daarna groot ontevredenheid oor die verkoop en sloping van die Suid-kerk, in wie se plek 'n Spur gebou is.

Die Gereformeerde kerk Vanderbijlpark-Suid het in Mei 1962 van die gemeente Vanderbijlpark afgestig wat twee jaar vantevore reeds 710 belydende en 480 dooplidmate gehad het. Aan die begin is eredienste in ’n skoolsaal gehou, maar die gemeente het dadelik ’n boufonds gestig. Einde 1966 is begin met bouwerk aan die kerkgebou, wat die jaar daarna in gebruik geneem is. In 1975 is ’n groot orrel in gebruik geneem. Dié gebou het na 2009 Rhema Ministries geword omdat Vanderbijlpark-Trinitas die ou Oos-gemeente se kerkgebou gebruik.





</doc>
<doc id="106787" url="https://af.wikipedia.org/wiki?curid=106787" title="Gereformeerde kerk Vanderbijlpark-Noord">
Gereformeerde kerk Vanderbijlpark-Noord

Die Gereformeerde kerk Vanderbijlpark-Noord was die jongste en ook die kleinste van die vier gemeentes van die GKSA wat tussen 1951 en 1988 op die nywerheidsdorp Vanderbijlpark in die suide van die huidige provisie Gauteng gestig is. Die kerkgebou was op die hoek van Bequerrel- en Lodgestraat.

Weens die afname in die getal Gereformeerde lidmate op die dorp (in 1997 was die sieletal byvoorbeeld 1 778, vergeleke met 852 einde 2015), is al vier die gemeentes mettertyd ingelyf sodat net Vanderbijlpark-Trinitas, gestig in 2009, oorbly. Die Gereformeerde kerk Vanderbijlpark het in 1951 van die Gereformeerde kerk Vereeniging afgestig nadat ’n staalnywerheid hier gevestig is. In Mei 1962 het dit nodig geword om Vanderbijlpark-Suid af te stig en uit dié gemeente het die Gereformeerde kerk Vanderbijlpark-Oos op 9 Junie 1974 ontstaan. Veertien jaar, in 1988, later het die Vanderbijlpark-Noord aan die beurt gekom. 

Nadat Vanderbijlpark en Vanderbijlpark-Noord se lidmate skerp afgeneem het (laasgenoemde het reeds in 1997 net 122 belydende en 34 dooplidmate gehad), het die twee gemeentes in 2000 saamgesmelt as die Gereformeerde kerk Vanderbijl met 256 belydende en 66 dooplidmate. Toe nog het die Suid-gemeente ’n sieletal van 445 gehad en die Oos-gemeente 788. Algaande het die drie oorblywende gemeentes se lidmaattal egter bly afneem sodat al drie in 2009 saamgesmelt het as die Gereformeerde kerk Vanderbijlpark-Trinitas. 





</doc>
<doc id="106789" url="https://af.wikipedia.org/wiki?curid=106789" title="Jake Gyllenhaal">
Jake Gyllenhaal

Jacob Benjamin "Jake" Gyllenhaal (IFA: /ˈdʒɪlənhɔːl/, geb. 19 Desember 1980) is ’n Amerikaanse akteur. Hy het op 10 jaar reeds begin toneelspeel. Ná sy eerste hoofrol in "October Sky" (1999) het hy in die onafhanklike kultusfliek "Donnie Darko" (2001) die rol van ’n sielkundig verwarde tiener gespeel saam met sy ouer suster, Maggie Gyllenhaal. In 2002 was hy in "The Good Girl" en in 2004 in die rampfliek "The Day After Tomorrow".

Gyllenhaal was die gefrustreerde seesoldaat in "Jarhead" (2005) en in dieselfde jaar het hy groot lof gekry vir sy rol as Jack Twist in "Brokeback Mountain". Vir laasgenoemde het hy die Bafta vir beste manlike byspeler gewen en is in dieselfde kategorie vir ’n Oscar benoem. Hy het sedertdien hoofrolle in baie prente vertolk, onder meer "Zodiac" (2007), "Prince of Persia: The Sands of Time" (2010), "Love & Other Drugs" (2010), "Source Code" (2011), "End of Watch" (2012), "Prisoners" (2013), "Nightcrawler" (2014) en "Southpaw" (2015).

Gyllenhaal is in Los Angeles, Kalifornië, gebore as die seun van die regisseur Stephen Gyllenhaal en draaiboekskrywer Naomi Foner. Die aktrise Maggie Gyllenhaal is sy ouer suster. Sy pa is van Sweedse en Engelse afkoms en is ’n afstammeling van Swede se adellike Gyllenhaal-familie. Jake se ma is in New York-stad gebore en kom uit ’n Joodse familie wat uit Rusland en Pole geëmigreer het. Gyllenhaal het al gesê hy beskou homself as Joods. 

As kind was Gyllenhaal blootgestel aan rolprente vanweë sy ouers se noue bande met die bedryf. Hy het sy debuut in 1991 as Billy Crystal se seun gemaak in die komedie "City Slickers". Daarna het sy ouers hom toegelaat om oudisies vir rolle af te lê, maar dikwels verbied om dit te aanvaar. Hy het in verskeie van sy pa se rolprente gespeel. Hy was in "A Dangerous Woman" (1993) saam met sy suster, Maggie; in "Bop Gun", ’n 1994-episode van "Homicide: Life on the Street"; en in 1998 in die komedie "Homegrown". Gyllenhaal het aan die Columbia-universiteit Oostelike godsdienste en filosofie studeer, maar het ná twee jaar opgeskop om op sy toneelloopbaan te konsentreer.

Sy eerste hoofrol was in "October Sky" (1999) en dit is beskryf as Gyllenhaal se "uitbreekvertolking". "Donnie Darko", Gyllenhaal se tweede groot prent, was aanvanklik nie ’n treffer toe dit in 2001 uitgereik is nie, maar het intussen kultusstatus verwerf. 

In die volgende jaar het rolle gevolg in "Highway" saam met Jared Leto, "The Good Girl" saam met Jennifer Aniston en "Lovely & Amazing" saam met Catherine Keener. In albei laasgenoemde prente speel hy die rol van ’n onstabiele karakter wat ’n roekelose verhouding met ’n ouer vrou aanknoop. Hy was in dié jaar ook saam met Dustin Hoffman, Susan Sarandon en Ellen Pompeo in "Moonlight Mile". Dit is rofweg gegrond op die regisseur Brad Silberling se persoonlike ondervindings ná die moord op sy meisie, Rebecca Schaeffer.

In 2004 het Gyllenhaal in die treffer "The Day After Tomorrow" gespeel, met Dennis Quaid as sy pa. In 2005 was hy in die suksesvolle rolprente "Proof" saam met Gwyneth Paltrow en Anthony Hopkins, "Jarhead" en "Brokeback Mountain". In laasgenoemde speel hy en Heath Ledger twee jong mans wat ontmoet toe hulle skape oppas en ’n seksuele verhouding aanknoop wat in die somer van 1963 begin en 20 jaar duur. Die media het dikwels na die prent verwys as "die gay cowboyfliek", hoewel daar verskillende opinies was oor die seksuele oriëntasie van die karakters. Die fliek het die Goue Leeu op die Venesiese Rolprentfees gewen, asook vier Golden Globes, vier Baftas en drie Oscars. Gyllenhaal is vir ’n Oscar benoem vir beste manlike byspeler, maar het teen George Clooney verloor. Gyllenhaal het wel die Bafta in dié kategorie gewen.

In 2007 het hy gespeel in die riller "Zodiac", wat op ’n ware verhaal gegrond was; hy was Robert Graysmith van die "San Francisco Chronicle" wat twee boeke oor die Sodiakmoordenaar geskryf het. In dieselfde jaar het hy saam met Meryl Streep, Alan Arkin en Reese Witherspoon gespeel in "Rendition", met Gavin Hood as regisseur. In 2009 het hy saam met Tobey Maguire in "Brothers" gespeel en in 2010 in "Prince of Persia: The Sands of Time", wat op die videospeletjie met dieselfde naam gebaseer is, en die romantiese komedie "Love and Other Drugs", waarvoor hy ’n Golden Globe-benoeming gekry het.

In 2012 was hy in "End of Watch" en in 2014 het hy ’n dubbele rol vertolk in die erotiese riller "Enemy", en ook in die misdaadriller "Nightcrawler" gespeel. Vir laasgenoemde is hy vir ’n Golden Globe en Screen Actors Guild Award benoem. In 2015 het hy gespeel in "Southpaw", "Everest" en "Demolition".




</doc>
<doc id="106790" url="https://af.wikipedia.org/wiki?curid=106790" title="Andy Capp">
Andy Capp

Andy Capp is 'n Britse strokiesverhaal wat deur die spotprenttekenaar Reg Smythe (1917–1998) geskep is. Dit is sedert 5 Augustus 1957 in "The Daily Mirror" en "The Sunday Mirror" gepubliseer. Dit was oorspronklik 'n enkel-paneel-spotprent, maar is later na vier panele uitgebrei. Die verhaal is later in koerante wêreldwyd, en ook in Afrikaanse koerante, gepubliseer.

Smythe het die strokiesprent op die lewens van sy pa en ma gebaseer. Dit beeld die doen en late van die fiktiewe hoofkarakters, "Andy Capp" en sy vrou "Flo(rrie)", uit. In die storie het Andy Capp 'n permanente dors, is lief vir dobbel en allergies vir werk.

Die titel van die strokiesverhaal is 'n woordspeling op die plaaslike uitspraak van die Engelse woord, ""handicap"". Die ""Capp"" wys na Andy se slap pet wat altyd oor sy oë hang ('n metafoor vir sy uitkyk op die lewe). Smythe het ook geglo dat hy nie goed met die teken van gesigte was nie, en die slap pet het hom dié verleentheid gespaar.

Smythe het as 'n stuurjonge in 'n slaghuis begin werk. Wanneer hy met tye sonder werk was, het hy en sy pa snoeker gespeel. Die een wat verloor het, moes vir 'n drankie uit sy werkloosheidstoelae betaal. Smythe het later in die poskantoor begin werk. Hy maak 'n skets vir 'n personeelfunksie wat só 'n sukses was, dat hy 30 sketse geteken het om aan 'n koerant te verkoop. Uiteindelik is hy gevra om 'n gereelde strokiesprent te skep. Hy het die storielyn op die werkersklas van Noord-Engeland met hul pette, hul bier en hul slim plannetjies om lyf weg te steek gebou.

Smythe is op 13 Junie 1998 oorlede, maar die oorspronklike strokiesverhaal is onverpoos voortgesit. Vir 'n geruime tyd was die skrywer en kunstenaar nie genoem nie, maar sedert November 2004 is krediet aan Roger Mahoney (kunstenaar) en Roger Kettle (skrywer) gegee. Daarna is die trio, Mahoney, Goldsmith en Garnett, vir die strokiesverhaal gekrediteer.


</doc>
<doc id="106791" url="https://af.wikipedia.org/wiki?curid=106791" title="Gereformeerde kerk Vereeniging-Noord">
Gereformeerde kerk Vereeniging-Noord

Die Gereformeerde kerk Vereeniging-Noord was die mees kortstondige van die drie Afrikaanse gemeentes van die GKSA wat tussen 1927 en 1982 in Vereeniging in die Vaaldriehoek gestig is.

Vereeniging-Noord het in 1982 afgestig, waarskynlik van die Gereformeerde kerk Vereeniging, en het veral die noordwestelike dele van die dorp omvat, onder meer gevestigde gebiede soos Vereeniging 1 en Duncanville, maar ook nuwe gedeeltes soos Sonlandpark en Falconridge. In 1990 het die gemeente bestaan uit 400 siele.

Die kerkraad het as eienaarbouer van die kerkkompleks by Cas Maartenstraat 20 opgetree. Oudl. Danie van der Merwe het die bouwerk verrig en binne 16 maande het ’n pastorie, saal met kombuis, kantoor en konsistorie verrys. Hierdie kompleks is veeldoelig ontwerp sodat dit gedurende die week as kleuterskool vir sowat 60 kleuters kon dien. Die saalkerk is op 23 Februarie 1986 in gebruik geneem, net nege jaar voor die gemeente in 1995 saam met die oorspronklike Gereformeerde kerk Vereeniging die nuwe gemeente Vereeniging '95 gevorm het. Die saamgestelde gemeente (wat in 2013 net 185 belydende en 30 dooplidmate gehad het) het die ou Vereeniging-kerkgebou op die hoek van Bothastraat en Greylaan gebruik, maar vandat Vereeniging '95 en Vereeniging-Oos (met sy 362 belydende en 78 dooplidmate) in 2014 saamgesmelt het onder die ou naam Vereeniging, kom die lidmate byeen in die kerkgebou van die ou Vereeniging-Oos op die hoek van Thames- en Thayrylaand, Drie Riviere.





</doc>
<doc id="106792" url="https://af.wikipedia.org/wiki?curid=106792" title="Gereformeerde kerk Vereeniging-Oos">
Gereformeerde kerk Vereeniging-Oos

Die Gereformeerde kerk Vereeniging-Oos was een van drie Afrikaanse gemeentes van die Gereformeerde Kerke in Suid-Afrika wat tussen 1927 en 1982 in Vereeniging in die Vaaldriehoek tot stand gekom het. In 1995 het die oudste gemeente, Vereeniging, met Vereeniging-Noord, die jongste gemeente, saamgesmelt as Vereeniging '95, maar nadat laasgenoemde se sieletal tot net sowat 200 afgeneem het, het Vereeniging '95 en Vereeniging-Oos in 2014 saamgesmelt onder die oorspronklike naam Vereeniging. Dié gemeente gebruik die ou Oos-gemeente se kerkgebou op die hoek van Thames- en Tayrylaan, Drie Riviere.

Die Gereformeerde kerk Vereeniging-Oos het op 5 Mei 1963 uit wyke van die Gereformeerde kerk Vereeniging afgestig en heel gou aan ’n eie kerkgebou begin beplan. C.P. Geldenhuys is as argitek aangestel en Allie Smit as bouaannemer. Omdat die gebou op turfgrond opgerig is, word sy hoeke op pilare gestut, waarvan die diepte ongeveer 10 m onder die grond is. Die kerkgebou van die ou Gereformeerde kerk Vereeniging op die hoek van Bothastraat en Greylaan, waarvan die hoeksteen op 3 Desember 1949 gelê is, het soortgelyke uitdagings opgelewer. Voor die bouery kon begin, moes die fondamente verstewig word in die potkleistruktuur van die grond. Die gebou moes op 30 pilare rus wat staangemaak is in gate, wat in die grond geboor is. Dié pilare is tot 14 m diep. Omdat die turfagtige struktuur van die grond in Vereeniging die geboue so erg laat bars, is hierdie gate geboor totdat vaste grond gevind is, waarop die pilare staan, nes die geval met Vereeniging-Oos se kerkgebou.

Die nuwe kerk is op 28 September 1968 in gebruik geneem. Dit het besonderse akoestiek en is geskik vir musiekuitvoerings. Die pyporrel is vervaardig deur Fehrle & Kie.

Vereeniging-Oos het in 1997 481 belydende en 202 dooplidmate gehad; dus ’n sieletal van 683. In daardie jaar het Vereeniging '95 se belydende lidmate 409 getel en die dooplidmate 128 vir ’n sieletal van 537. Hierna het Vereeniging-Oos se belydende lidmate tot in 2013 afgeneem tot 362 en die dooplidmate tot 78, terwyl Vereeniging '95 gekrimp het tot 185 belydende en 30 dooplidmate. Die saamgestelde gemeente het met sy stigting in 2014 487 belydende en 70 dooplidmate gehad, maar in 2015 onderskeidelik 418 en 53.





</doc>
<doc id="106793" url="https://af.wikipedia.org/wiki?curid=106793" title="Sigma (onderneming)">
Sigma (onderneming)

Sigma (Japannees: Kabushiki kaisha Shiguma 株式会社シグマ) is 'n Japannese familie-onderneming wat onder die wêreld se voorste vervaardigers van digitale kameras, objektiewe, flitsligte en ander fotografiese toebehore gereken word. Sigma het internasionaal veral bekendheid verwerf as die wêreld se grootste onafhanklike vervaardiger van objektiewe.

Die onderneming is in 1961 in Setagaya deur Michihiro Yamaki gestig wat tot sy afsterwe in die ouderdom van 78 in 2012 as Sigma se hoof uitvoerende beampte gedien het. Sigma se produkte word uitsluitlik in die onderneming se Aizu-aanleg in Bandai in die Japannese prefektuur Fukushima vervaardig. Naas sy hoofkwartier in Kawasaki (prefektuur Kanagawa) het Sigma oorsese filiale in die Verenigde State, Hongkong, Singapoer, Duitsland, Frankryk, die Verenigde Koninkryk en Nederland.


</doc>
<doc id="106794" url="https://af.wikipedia.org/wiki?curid=106794" title="Gereformeerde kerk D'Kar">
Gereformeerde kerk D'Kar

Die Gereformeerde kerk D'Kar in Botswana was oorspronklik 'n gemeente van die Gereformeerde Kerke in Suid-Afrika (GKSA), sedert 1990 'n selfstandige Gereformeerde kerk en sedert 1994 een van vyf gemeentes van die selfstandige Reformed Churches in Botswana. Dit het ontstaan as 'n sendinggemeente van die Gereformeerde kerk Aranos in Namibië. Die sendingwerk wat begin is op die plaas D'Kar in 1966, het geleidelik uitgebrei tot die totstandkoming van 'n klein dorpie. Hierdie plaas, wat aan 'n San-kerkraad behoort, is sowat 40 km oos van die dorp Ghanzi in die noordweste van Botswana. Dis een van die weinige plekke op aarde waar San kaart en transport het van 'n stukkie van die grond wat oorspronklik alles hul woonplek was.

Die gemeente is in 1978 onafhanklik gemaak van die Gereformeerde kerk Aranos. Deur middel van bystand van die D'Kar-sendingkommissie, saamgestel uit verskeie gemeentes van die GKSA, is 'n sendeling, ds. Braam le Roux, beroep en van 1982 tot 1990 onderhou. 

Die kerkraad van die Gereformeerde kerk Aranos het op 18 Januarie 1964 in beginsel besluit om sendingwerk in Botswana te doen. Die nood van die heidendom, veral onder die Boesmans (of San), het onder hul aandag gekom deur die gereelde besoeke van ds. M.A. Kruger aan Ghanzi vir kerklike werk onder die Gereformeerde lidmate van die omgewing. Net die Londense Sendinggenootskap (LSG) het in dié deel van Botswana gewerk, en glad nie onder die Boesmans nie. Die werk van die LSG is ondermyn deur verskeie sogenaamde profete wat die Christendom en die heidendom vermeng het (sinkretisme). Min of meer in dieselfde tyd is egter ook 'n sendeling van die NG Kerk in Afrika, Verena Venter, op Xanagas geplaas en het sy ook Kuke bedien as onderwyseres en sendingwerkster. 

Op versoek van die owerheid is die werk van Aranos gemeente onder die Boesmans op die plase begin. Om ‘n sentrale punt te kry vanwaar gewerk kon word, is ‘n morg grond van die Ngami Trading Store aangekoop vir R500. Op dié grond was ‘n huis en ‘n boorgat. Later is A.J. (Andries) Rampa van Potchefstroom gekry om as helper te werk. Hy het einde 1964 met die werk in Botswana begin. Gou het hy die nood van die ongeletterdheid onder die Boesmans besef en begin om hulle skoolonderrig te gee. Dit was eers onder ‘n boom en daar is gebruik gemaak van stukke karton en blik om op te skryf. Die plaas D'Kar, wat die morg grond omring het, het in die mark gekom en is deur br. en sr. H.W. Lück van Aranos aan die Gereformeerde kerk Aranos geskenk met die bepaling dat dit slegs vir sendingdoeleindes gebruik kon word. Die plaas het aanvanklik aan Thys Taljaard behoort en Henry Lück, wat diep in sy hart oortuig was van die sendingnood in die gebied, het aangebied om Thys Taljaard een van sy plase in Suidwes-Afrika te gee in ruil vir die plaas D’kar. 

Aangesien die plaas toe deur die kerkraad besit is, is ‘n plaasbestuurder aangestel in die persoon van br. Dirk Jerling. Hy het as opdrag gehad om toesig te hou oor die werk en as vergoeding kon hy op die plaas boer vir sy eie inkomste en die kafee aanhou en bedryf vir eie wins. Daar was ook 'n aantal diere van die kerk op die plaas. Uit hierdie bedrywighede van Aranos se Gereformeerde kerk het die gemeente D'Kar in 1966 ontstaan.

Dirk Jerling het ook 'n skool en koshuis vir die San kinders uit die omgewing opgerig met behulp van studente van die P.U vir C.H.O sowel as van die Universiteit van die Witwatersrand, en die kerk het die skool en koshuis bedryf maar vanaf 1968 is onderwysers en skoolmateriaal deur die Botswana-regering voorsien terwyl Aranos nog verantwoordelik was vir die geboue tot in 1978. Die sendingwerk het gegroei en in Julie 1967 het die eerste bekeerlinge belydenis van geloof afgelê. 'n Dertiental is gedoop en terselfdertyd is 12 van hul kinders gedoop. Die sendingwerk het sy terugslae en teëspoede gehad, maar het tog voortgegaan. In 1971 vertrek br. Jerling en ds. Rampa in 1972. Daarna het br. T. Burger oorgeneem en ná hom br. J. van der Merwe. 

In 1974 is br. Jerling weer aangestel as voltydse sendinghelper. Hy het as opdrag gehad om die sendingwerk voort te sit en toesig oor die boerdery te hou. Die boerdery is nou bedryf vir voordeel van die sending self en om die Boesmans te lei tot ekonomiese selfstandigheid. Jerling het tot 1980 voltyds en later deeltyds met die sendingwerk voortgegaan. Twee keer per Sondag het hy ‘n diens gehou op D’kar. Verder is daar ook op drie buiteposte dienste gehou. ‘n Swart helper, mnr. Gaobolelwe Ngakayaeya, is opgelei wat gedurende die week gehelp het met katkisasie op die buiteposte. Die skoolkinders het twee keer per week onderrig ontvang oor die Bybel. Diegene wat in die belydenisklas was, is ook nog een ekstra keer per week onderrig in die Bybel en belydenisskrifte. In 1978 was daar reeds 66 belydende lidmate, van wie die helfte gereeld bedien is. Die ander het te verspreid gewoon of was te moeilik om te bereik. Die skool het in hierdie tyd uit ongeveer 200 leerlinge bestaan van wie 65 Boesmans was. 

In Junie 1982 het ds. Braam Le Roux die beroep na die Gereformeerde gemeente D’kar aanvaar. Konstruktiewe gemeentewerk kon nou met oorgawe begin word. Rondom die sendingwerk is vorige aktiwiteite deur die Jerlings begin, soos leerlooiery, naaldwerkklasse en ‘n kleuterskool, uitgebrei en ook nuwe projekte begin. Die finansiële toestand van die sendingwerk op D’kar het egter die vooruitgang belemmer wat daartoe gelei het dat in Suid-Afrika die D’kar-stigting byeengeroep is om die bedrywighede van die sending te finansier en te beplan. So kon ds. Le Roux die geleentheid gebied word om hom met die sendingwerk alleen besig te hou. 

Vanaf 1988 het dit ál meer begin blyk dat Aranos ds. Le Roux nie meer kon onderhou nie. 'n Jaar later het die gemeente dan ook aan die sending hier onttrek. Daarna moes ds. Le Roux ander planne maak om te oorleef. Die Christelik Gereformeerde Kerke in Nederland is genader om hulp, en het twee sendelinge gestuur. Aanvanklik is Drs. Hessel en Coby Visser hierheen gestuur met die opdrag om die Bybel in Naro te vertaal. Later is ds. Jan Wessels gestuur met sendingopdrag. Ds. Le Roux het egter sy tentmakersbediening voortgesit deur die ontwikkelingsprojekte wat vanuit die kerkraad begin is te registreer as nieregeringsorganisaise en skenkershulp ontvang ontvang om daarvan af ook sy inkomste te voorsien. Teen 1998 was die Kuru organisasie sterk en onafhanklik en omdat vele San in die Noorde geen ondersteuning gehad het nie, het die Le Rouxs verskuif na Shakawe. Einde 1998 is ds. Hendrik du Plessis hierheen beroep vanaf die Gereformeerde kerk Krokodilrivier en vir die eerste drie jaar onderhou deur die CGKN. Op 22 Junie 2003 is Gaobolelwe Ngakayaeya, eertydse sendinghelper, as artikel 8-predikant hier bevestig en word steeds deur die Christelike Gereformeerde Kerk Urk in Nederland versorg.

Parallel met die D'Kar-gemeente was daar ook die Afrikaanse Gereformeerde kerk Ghanzi, wat in die 1920's deur lidmate van die Gereformeerde Kerk onder die Kruis vanuit Gordonia in die noordweste van die ou Kaapprovinsie begin is, maar formeel bestaan het van 3 Julie 1948 tot 1 Desember 1973, toe besluit is om die gemeente te ontbind en as verspreidwonende lidmate van die Gereformeerde kerk Gobabis in die destydse Suidwes-Afrika te bedien. Doppers (lidmate van die Gereformeerde Kerke) het reeds sedert 1898 in dié omgewing gewoon, deel van die groep wat tydens die vestiging van 'n groep boere uit Suid-Afrika hierheen genooi is deur die Kaapse eerste minister Cecil John Rhodes, om as buffer te dien vir moontlike Duitse imperialisme vanuit die destydse Duits-Suidwes-Afrika.

Die Gereformeerdes, onder leiding van Theunis Kotze, het in 1946 ’n eie kerkgebou met ’n grasdak opgerig op die plaas Eersterus. Die wit intrekkers het van Mier af hierheen verhuis vergesel van 'n groepie kleurlinge. Twee van die kinders het elkeen met ’n bruin vrou getrou, iets wat in die beginjare blykbaar nie die gemeenskap geskeel het nie. Verdeeldheid en sensitiwiteit ten opsigte van mense se velkleur/ras het eers omstreeks 1948 (met die bewindsoorname deur die Nasionale Party in die aangrensende Suid-Afrika) begin toe nog intrekkers (en moontlik predikante) die apartheidsgees uit Suid-Afrika saamgebring het en druk geplaas is op die familie Kotze om van hul familielede apart te laat kerk en skoolgaan. 

Volgens oorlewering het die Kotze-intrekker eers met die teoloog Totius (Prof. J.D du Toit) geraadpleeg voor hy sy seun toegelaat het om met 'n (bruin) Camm-meisie te trou. Totius het geantwoord dat daar geen verbod op so ’n huwelik in die Bybel te vinde is nie, maar dat die sosiale impak waarskynlik baie druk op die families sou plaas en dat hulle die wysheid daarvan goed moet ondersoek. 

In 1947 het ds. (later prof.) L.J. Botha, leraar van Gobabis van 1946 tot 1949, die kerkgebou op Eersterus ingewy. Die gemeente is later in twee gedeel as gevolg van kleurverskille van die lidmate, wat gelei het tot twee afsonderlike bedienings. Enersyds was daar die gemeente op Eersterus waarby latere bruin immigrante hulle aangesluit het. Eindelik is al die bruin lidmate saamgetrek in die gemeente wat op Eersterus bymekaargekom het, en later oorgeskuif het na die plaas Rusplaas, van Jan en Hedwig Kotze. Andersyds was daar die gemeente van uitsluitlik “wit” Gereformeerde lidmate wat op D'Kar begin kerkgaan het. Stand het ook ’n rol in die verdeling gespeel met die meer welgesteldes wat by D’Kar ingeskakel het. Die plaas D’Kar was een van die eerstes wat aan die intrekkers uitgegee is; dus was dit van betekenis vir die San (die oorspronklike bewoners) sowel as die wit en bruin immigrante in Betsjoeanaland. 

Geen kerkgebou is vir die Afrikaanssprekendes op D’Kar opgerig nie. Dienste is op die agterstoep van die ou opstal van die Taljaards gehou, apart van die sendinggemeente s’n, wat in ’n klein kerkgeboutjie naas die swart sendeling se huis was. Dit is deesdae deel van die primêre skool. Die afsonderlike kerkdienste het nie die goedkeuring van die owerheid in (’n onafhanklike) Botswana weggedra nie en het gelei tot die ontbinding van die Gereformeerde gemeente Ghanzi. Dirk Jerling moes destyds na die hoofstad, Gaborone, gaan om te verduidelik wat die kerkordeverskille was tussen die twee kerke wat albei in Engels "Reformed Church" heet: die Gereformeerde Kerke in Suid-Afrika (GSKA) en die Hervormde Kerk (NHKA), want destyds is in die pers berig dat laasgenoemde apartheid as 'n Bybelse gegewe beskou het; daarom het doe owerheid gedink die “D'Kar Reformed Church” moes die land verbied word. Die owerheid het Jerling se verduideliking aanvaar, maar die belangstelling van owerheidsweë in hul kerksake het onrus in die geledere van die “wit” Afrikaners gebring, wat gelei het tot die ontbinding van die Gereformeerde kerk Ghanzi op D'Kar. Die klein, oorblywende Rusplaas-gemeente (die bruin families van die Burgers en Kotzes) is, anders as die D’Kar-lidmate, nie by Gobabis ingelyf nie, maar apart bedien; daarom dat hulle in die tagtigerjare ingelyf kon word by die San-gemeente van D'Kar. Vir dié bruin lidmate was dit uiters pynlik om – na hulle mening – deur hul wit familie so “afgegradeer” te word om kerk te hou saam met wat hulle as "Boesmans" beskryf het. Ds. Le Roux moes uiters diplomaties te gaan om die enkeles wat oorgebly het op Rusplaas, tuis te laat voel in die San-gemeente.

Gedurende die naweek van 13 tot 15 Maart 1980 is die hoeksteen van die reeds voltooide kerkgebou op D’kar deur die eerste predikant wat die sending hier begin het, ds. M.A. Kruger, onthul. Die gebou is opgerig deur br. Schalk van Zyl van Aranos met ruim bydraes van br. Henry Lück. 'n Nuwe gemeente is gestig en vier ouderlinge en twee diakens is bevestig. Die gemeente het toe uit 91 belydende lidmate en 131 dooplidmate bestaan. In hierdie tyd is besluit om ‘n voltydse sendeling te beroep. Byna twee jaar lank was dit vrugteloos. Die kerkraad van Aranos het toe besluit om prof. D.C.S. van der Merwe te vra om drie maande lank met sending te help, wat hy toe met groot vrug gedoen het. 

Die plaas D'Kar, waarop die gemeente gevestig is, en waar die Kuru Development Trust as ontwikkelingsorganisasie van die gemeente bedryf word, huisves intussen 'n staatskool met koshuise en amptenare, 'n "kgotla" en verskeie winkels. Die plaas is oorspronklik aan die gemeente in Aranos geskenk deur 'n ouderling, Henry Lück, wat dit geruil het van Thys Taljaard, seun van een van die oorspronklike vestigers in Ghanzi, wat ná die onafhanklikwording van Betsjoeanaland na die destydse Suidwes getrek het.

In 1994, net 13 jaar ná sy "formele" stigting, het die D'Kar-gemeente deel geword van een van vyf onafhanklike Reformed Churches in Botswana, 'n besonderse prestasie omdat dit die uitspruitsels van die Gereformeerde en Nederduits Gereformeerde sendingaksies was wat saamgesmelt het, iets wat nog nie elders bereik kon word nie. Hoewel die Reformed Churches in Botswana onafhanklik was van die GKSA, is die proses begelei en bestuur deur 'n kommissie vanuit die GKSA, in samewerking met die Christelik Gereformeerde Kerke in Nederland (CGKN) en die sendelinge van die Gereformeerde en NG kerke in Botswana.

In 1998 het ds. Braam le Roux na Noord-Botswana vertrek en in 2003 is ds. Gaobolelwe Ngakayaeya as predikant bevestig, met ondersteuning van die CGKN. Ds. Hendrik du Plessis, predikant in die Gereformeerde kerk Krokodilrivier van 1990 tot 1998 (waar hy die opdrag gehad het om die Gereformeerde kerk Mokolokwe te help uitbrei), is sedert laasgenoemde jaar beroep deur die CGKN om opleiding te verskaf aan die Reformed Church D'Kar se predikant en kerkraad. Ná die eerste kontrak van drie jaar is sy ondersteuning hiervoor oorgeneem deur 'n groep gemeentes uit die GKSA. Sedertdien is hy en ds. Ngakayaeya medeleraars van die gemeente en sendelinge in die distrik.

Die Reformed Church D'Kar bestaan tans uit 'n meerderheid lidmate van die Naro-San, maar ook Tswana- en Hererosprekende lidmate, met enkele Afrikaanssprekende en ook Nederlandse lede. Die res van die Afrikaanse Gereformeerde gemeenskap in die gebied vorm steeds 'n wyk van die Gereformeerde kerk Gobabis in Namibië.




</doc>
<doc id="106796" url="https://af.wikipedia.org/wiki?curid=106796" title="D'Kar">
D'Kar

D'Kar of Dekar is ’n dorpie in die distrik Ghanzi van Botswana. Dis sowat 40 km oos van die distriksetel, Ghanzi, geleë. Tydens die 2001-sensus was die bevolking 943, maar 10 jaar later het dit toegeneem tot 1 668.

D'Kar was ’n plaas van die Gereformeerde kerk Ghanzi, waar ’n gemeente van 1948 tot 1963 en weer van 1981 tot 1994 bestaan het, maar het in ’n plattelandse nedersetting ontwikkel nadat dit aan die Narosprekende San geskenk is. Die Christelike Gereformeerde Kerke in Nederland het die distrik Ghanzi in 1990 as sendingveld aanvaar ná ’n versoek van die Nederduitse Gereformeerde Kerk van D'Kar. Sendelinge is gestuur om die Bybel te vertaal, sendingwerk te doen en kerk te plant onder die Naro, hoewel die werk daardeur bemoeilik word dat die San gewoond daaraan is om gedurig rond te trek.

Die dorpie word deur die NG Kerk bestuur. Dit het ’n winkel, motorhawe, skool en kliniek. Die hoofpad loop sowat 1 km by die dorpie verby, maar in die nedersetting self is net een teerstraat, die res is stofstrate. Een van die toeriste-aantreklikhede is Kuru, ’n San-projek met ’n winkel waar handgemaakte produkte van die plaaslike bevolking gekoop kan word. Die opbrengs word teruggeploeg in die gemeenskap.





</doc>
<doc id="106798" url="https://af.wikipedia.org/wiki?curid=106798" title="Jennifer Aniston">
Jennifer Aniston

Jennifer Joanna Aniston (geb. 11 Februarie 1969) is ’n Amerikaanse aktrise, vervaardiger en sakevrou. Sy is die dogter van die akteur John Aniston en aktrise Nancy Dow. 

Aniston is in Sherman Oaks in Los Angeles, Kalifornië, gebore as die dogter van twee akteurs. Haar pa, John, is Grieks en ’n boorling van Kreta, en haar ma, Nancy Dow, is in New York-stad gebore. Aniston het twee halfbroers. 

As kind het Aniston vir ’n rukkie saam met haar ouers in Griekeland gewoon. Hulle het daarna na Pennsilvanië verhuis en later na New York. Haar ouers is geskei toe sy nege jaar oud was. Haar pa is veral bekend vir sy rol as Victor Kiriakis in die sepie "Days of Our Lives", wat hy in 1985 geskep het. 

Aniston het internasionaal bekend geraak danksy haar rol as Rachel Green in die gewilde TV-sitkom "Friends" (1994–2004), waarvoor sy ’n Emmy, Golden Globe en Screen Actors Guild Award gewen het. Die karakter was baie gewild en is erken as een van die 100 beste vrouekarakters op Amerikaanse TV.

Aniston het die vroulike hoofrol in verskeie komedie- en romantiese komedieprente vertolk. Treffers waarin sy te sien was, sluit in "Bruce Almighty" (2003), "The Break-Up" (2006), "Marley & Me" (2008), "Just Go with It" (2011), "Horrible Bosses" (2011) en "We're the Millers" (2013). Elkeen van hulle het wêreldwyd meer as $200 miljoen laat inrol. Sy het die beste resensies gekry vir haar spel in "The Good Girl" (2002) en "Cake" (2014). Vir laasgenoemde is sy benoem vir ’n Golden Globe en Screen Actors Guild Award vir beste aktrise. Ander prente sluit in "Along Came Polly" (2004) en "He's Just Not That Into You" (2009). In 2008 was sy ’n medestigter van die vervaardigingsmaatskappy Echo Films.

Aniston het in 2012 ’n ster gekry op die Hollywood Walk of Fame. Sy is een van die bes betaalde aktrises in Hollywood en in 2014 is haar fortuin op $150 miljoen geraam. Sy is ook al ’n paar keer aangewys as een van die wêreld se mooiste vroue. 

Haar persoonlike lewe wek ook wyd belangstelling. Sy is in 2005 geskei van Brad Pitt, met wie sy vyf jaar getroud was. Sy is in 2015 getroud met die akteur Justin Theroux.





</doc>
<doc id="106799" url="https://af.wikipedia.org/wiki?curid=106799" title="Gereformeerde kerk Vaalharts">
Gereformeerde kerk Vaalharts

Die Gereformeerde kerk Vaalharts is die sewende oudste van die 30 gemeentes in die GKSA se Klassis Noordwes. Die gemeente se middelpunt is op die dorp Hartswater aan die Noord-Kaapse kant van dié provinsie se grense met Noordwes.

Einde 2015 was hier 97 belydende en 10 dooplidmate, vergeleke met onderskeidelik 185 en 67 einde 2001, toe dit nog deel was van die Klassis Wolamransstad. Dis ’n afname van amper 58 persent binne 14 jaar.

Die eerste inwoners in die Vaalharts-besproeiingskema, tussen Vryburg en Warrenton, het vanaf 1938 hier kom woon. Die gebied het 'n wyk van die Christiana geword. In 1940 het ds. J.L. de Bruyn die eerste diens in die gebied in die huis van J.S.M. Reyneke gehou omdat 'n behoorlike plek vir 'n kerkgebou nie beskikbaar was nie. 'n Gebrekkige sinkgeboutjie op Pokwani, wat deur die departement van lande beskikbaargestel is, is aan die begin as kerkplek gebruik, maar die Gereformeerdes moes dit met lidmate van ander kerke deel.

Op 20 Oktober 1945 het die wyke 'n volwaardige gemeente geword, bekend as die Gereformeerde kerk Vaalharts. Die sinksaal het nie altyd aan die behoeftes voldoen nie en dienste is in huise en die ontspanningsaal gehou. Op 30 Maart 1952 is besluit om 'n eie gebou op te rig, maar daar kon nie ooreengekom word of dit op Hartswater of Andalusia (Jan Kempdorp) moes wees nie. in 1953 het die NG Kerk hul saal op Tadcaster tot beskikking van die gemeente gestel. Dienste is ook op Ganspan en Andalusia gehou. 

Drie jaar later is die saal van die Apostoliese Geloofsending op Hartswater gekoop. Die doopbad en verhoog is uitgebreek, vloere is afgeskuur en die gebou is geverf. Op 2 Junie 1956 kon die gemeente hul eie kerkgebou in gebruik neem. N.F. van der Merwe van Olifantshoek het 'n Kanselbybel geskenk. 'n Paar lidmate het 'n kansel en doopvont in Kimberley laat vervaardig. Die volgende jaar is 'n orrel geïnstalleer. Met die aankoop van die saal was daar ook 20 banke, waarvan 10 tuinbanke was. Dié banke is teen £2 stuk verkoop. Die oorblywende 10 banke is later aan die Sendingkerk geskenk. Die vrouelidmate het geld ingesamel en 252 stoele aangekoop. 

In 1948 het ’n lidmaat, ene Keyter, 'n kerkklok wat op Slagtersnek gebruik is, aan die gemeente geskenk. Ná die ingebruikneming van die kerkgebou is 'n klokfonds gestig en 'n klok van Muller Orrelbouers in 1961 aangekoop. Die orrel is ook van dié firma gekoop. Die Slagtersnekklok is aan die Sendingkerk geskenk en later na die Kerkmuseum in Potchefstroom gestuur. Koos Steenkamp het die kerkseël geskilder wat teen die heining aangebring is. Ná 30 jaar is dit vervang met 'n granietsteen wat deur AVBOB geskenk is. 

Ná 10 jaar is besluit om 'n nuwe kerkgebou op te rig. Die argitek was Renier Roos en die bouaannemer ene Van Niekerk. Op 1 Februarie 1972 is die planne aanvaar. Dit sou egter vyf jaar duur voor die gebou by Hertzogstraat 9, Hartswater, voltooi is. Kiaathoutbanke is aangekoop en Avbob het 'n hoeksteen geskenk. Die orrel is deur SA Orrelbouers uitgebrei. Die gebou is ontwerp om 'n rustige, gewyde atmosfeer te skep. Die uitgange is so beplan dat lidmate ná die diens in die binnehof bymekaar kan kom. Wyksdienste op Warrenton het so vinnig uitgebrei dat die eerste skooltjie op Warrenton aangekoop is. Tot 1993 is elke Sondag daar diens gehou.




</doc>
<doc id="106800" url="https://af.wikipedia.org/wiki?curid=106800" title="Mwerumeer">
Mwerumeer

Die Mwerumeer (Engels: "Lake Mweru") is 'n varswatermeer geleë op die grens tussen die Demokratiese Republiek van die Kongo en Zambië. Die meer het 'n oppervlakte van 5 120 vierkante kilometer en 'n diepte van tot 83 meter en is gemiddeld 40 meter diep. "Mweru" beteken "meer" in verskeie Bantoetale, dus word die meer dikwels net Mweru genoem.

Die Mwerumeer is een van die Groot Mere van Afrika se kleinste mere en is sowat 150 km suid van die Tanganjikameer se suidelike oewer geleë. Die grootste riviere, wat in die Mwerumeer vloei, is die Luapularivier en die Kalungwishirivier. Die grootste rivier, wat uit die Mwerumeer uitmond, is die Luvuarivier, 'n sytak van die Kongorivier.


</doc>
<doc id="106801" url="https://af.wikipedia.org/wiki?curid=106801" title="Gereformeerde kerk Hartbeespoort">
Gereformeerde kerk Hartbeespoort

Die Gereformeerde kerk Hartbeespoort is die derde oudste en ook die grootste van die sewe gemeentes in die GKSA se Klassis Krokodilrivier. Die gemeente, wat van sy stigting tot 2009 as Die Moot bekendgestaan het, se kerkgebou is geleë by Maraisstraat 33, Schoemansville, Hartbeespoort.

Einde 2015 was hier 522 belydende en 123 dooplidmate vir ’n sieletal van 645, vergeleke met onderskeidelik 377 en 134 einde 2001, toe die gemeente nog deel was van die destydse Klassis Rustenburg. Die sieletal het dus binne 14 jaar met meer as 26 persent toegeneem.

Met die stigting van die gemeente in 1924 was daar op Remhoogte, naby Skeerpoort, reeds 'n kerkgeboutjie waarin dienste gehou is. Die geboutjie het aan die Gereformeerde kerk Pretoria behoort, maar op die eiendom van ’n lidmaat, H.J. Briel, gestaan. Hy het die 1 morg waarop die kerk gebou is aan die Gereformeerde kerk Pretoria geskenk, en die oordrag het in 1915 plaasgevind. Die ouderdom van die kerkie is onbekend omdat geen hoeksteen aangebring is nie. 

Op 24 Mei 1925 op 'n gesamentlike vergadering van afgevaardigdes van sowel die nuwe gemeente Die Moot se kerkraad as dié van Pretoria is besluit dat die geboutjie kosteloos deur Die Moot gebruik mag word, maar dat hulle dit self in stand moes hou. Op 'n buitengewone vergadering op 11 Maart 1928 tussen kommissies van Die Moot en Pretoria, is besluit dat die kerk en 1 morg grond waarop die kerk staan, aan Die Moot oorgedra sou word. Op 30 Oktober 1926 het oudl. Briel die omliggende grond waarop die kerk staan (altesaam 15 morg) aan die kerk geskenk. Hoewel hy ’n skenkingsbrief aan die kerkraad gegee het, het dit later geblyk hy het die skenking teruggetrek en die 15 morg grond in 1943 aan een J.V. Venter verkoop.

In 1937 (volgens die bron, maar moontlik 1947) vra die kerkraad van Briel 'n skriftelike waarborg dat sy erfgename die reg van die kerk sal erken op die 1 morg grond waarop die kerk staan. Die Moot onderneem om die grond op hulle naam te registreer. In 1951 is die Remhoogte-eiendom in Die Moot se naam getransporteer. 

Die Remhoogte-kerkie was te klein vir al die lidmate, en in 1929 is die kerk vergroot met 'n vleuel van 50 voet by 30 voet, en 'n konsistorie is aangebou. Ds. L.P. Vorster het die hoeksteen van die vergrote gebou op 27 April 1929 onthul. In 1963 is die gebou gemoderniseer deur 'n laag siersteen buiteom te bou, soos destyds die mode was en ook byvoorbeeld met die Gereformeerde kerk Jamestown gebeur het, en die kerk se dak te laat oorhang. 'n Tweede steen is op 2 Maart 1963 onthul deur ds. J.V. du Plessis om dié gebeurtenis te gedenk. In daardie stadium is die kerktoring ook opgerig. In 1983 is met die hulp van die vrouelidmate 'n afdak opgerig, wat later toegebou is om 'n saaltjie te vorm.

In 1973 is die kerkeiendom aan die ooste van die dam by Schoemansville van die Buitestedelike Raad aangekoop. In 1976 is die Schoemansville-kerkeiendom by die dorpsgebied ingelyf. Die boukommissie het bouplanne van Brits-Wes se kerkgebou asook dié van Boksburg bekom, waaruit die kerk se uitleg en aansig saamgestel is. Die bouwerk aan die kerk is in 1979 voltooi. 

Omstreeks 2012 is albei kerke nog vir eredienste gebruik, Remhoogte in die somer om 08:00 en in die winter om 09:30, en Schoemansville se kerk heeljaar om 09:30, maar volgens die jongste Almanak van die GKSA (2017), is daar elke Sondag net een diens en wel om 09:30 op Schoemansville.




</doc>
<doc id="106805" url="https://af.wikipedia.org/wiki?curid=106805" title="Gereformeerde kerk Graaff-Reinet">
Gereformeerde kerk Graaff-Reinet

Die Gereformeerde kerk Graaff-Reinet is die jongste en naaskleinste van die 12 gemeentes in die GKSA se Klassis Karoo-Kei.

Die gemeente het in 2009 van die Gereformeerde kerk Middelburg, Kaap, afgestig en sluit buite die hoofdorp, Graaff-Reinet (wie se plaaslike NG moedergemeente reeds in 1792 gestig is), ook die dorpe Aberdeen (plaaslike NG gemeente in 1855 gestig), Jansenville (ook in 1855), Nieu-Bethesda (1878) en Pearston (1859) in. 

Terwyl Middelburg, Kaap, se belydende lidmate van 2011 tot 2016 afgeneem het van 122 tot 104 en die dooplidmate van 25 tot 18, het Graaff-Reinet se belydende lidmate toegeneem van 28 tot 40 (43 in 2015) en sy dooplidmate van vyf tot agt (ses in 2015). So was dit vir die gemeente in 2016 moontlik om ’n eie leraar te beroep en het prop. G.M. (Marnix) Boersema die beroep middel Januarie aanvaar nadat prop. B.A. (Banie) van der Walt die beroep op hom uitgebring sowat ’n week vantevore, bedank het.

Op Sondag 13 Augustus 2017 was Bernhard Maurits Boersema, ds. Marnix en mev. Clarinda Boersema, se eersteling die eerste baba wat in die Gereformeerde Kerk Graaff-Reinet gedoop is sedert die kerk 'n selfstandige gemeente geword het. Sy pa het hom gedoop.

Die gemeente se geskiedkundige kerkgebou is geleë by Bourkestraat 78, Graaff-Reinet.





</doc>
<doc id="106806" url="https://af.wikipedia.org/wiki?curid=106806" title="Michael Keaton">
Michael Keaton

Michael Keaton (gebore as Michael John Douglas, 5 September 1951) is ’n Amerikaanse akteur. Hy het beroemd geraak danksy komedierolle en later vir sy vertolking van Batman in "Batman" en "Batman Returns".

Keaton was die jongste van sewe kinders en is in Robinson Township in Pennsilvanië gebore. Sy pa, George A. Douglas, was ’n siviele ingenieur en sy ma, Leona Elizabeth Loftus, ’n huisvrou. Sy ma was Iers en sy pa van Engelse, Skotse en Duitse afkoms. 

Keaton het bekendheid verwerf vir sy rolle in komedies soos "Night Shift" (1982), "Mr. Mom" (1983), "Johnny Dangerously" (1984) en "Beetlejuice" (1988). Hy het ook lof gekry vir sy spel as Batman/Bruce Wayne in "Batman" (1989) en "Batman Returns" (1992). Sedertdien het hy in ’n verskeidenheid prente verskyn wat wissel van dramas en romantiese komedies tot rillers en aksieflieks soos "Clean and Sober" (1988), "The Dream Team" (1989), "Pacific Heights" (1990), "Much Ado About Nothing" (1993), "My Life" (1993), "The Paper" (1994), "Multiplicity" (1996), "Jackie Brown" (1997), "The Other Guys" (2010), "Need for Speed" (2014) en "RoboCop" (2014). Hy was ook die stem van karakters in prente soos "Cars" (2006), "Toy Story 3" (2010) en "Minions" (2015).

Vir sy spel in "Birdman" (2014) het hy groot lof ingepalm, asook ’n Golden Globe vir beste akteur in ’n musiekprent of komedie, die Critics' Choice Award vir beste akteur en hy is benoem vir ’n Screen Actors Guild Award, British Academy Film Award en Oscar in dieselfde kategorie. Hy het voorheen ’n Golden Globe-benoeming gekry vir "Live from Baghdad" (2002) en ’n Screen Actors Guild Award-benoeming vir "The Company" (2007). Hy het ’n prys vir sy lewenslange bydrae gekry op die Hollywood- en die Zürich-rolprentfees.

Op 18 Januarie 2016 is hy aangewys as ’n offisier van die Orde van Kuns en Lettere in Frankryk.



</doc>
<doc id="106807" url="https://af.wikipedia.org/wiki?curid=106807" title="Rukwameer">
Rukwameer

Die Rukwameer (Engels: "Lake Rukwa") is 'n alkaliese meer geleë in die suidooste van Tanzanië. Die meer het 'n oppervlakte van 5 760 vierkante kilometer en 'n diepte van tot 5 meter en is gemiddeld 3 meter diep.

Die Rukwameer is een van die Groot Mere van Afrika se kleinste mere en is halfpad tussen die Tanganjikameer in die weste en die Malawimeer in die suide geleë. Die meer is in 'n vallei geleë wat ewewydig tot die Groot Skeurvallei verloop. Die gebied rondom die meer is yl bevolk, groter nedersettings rondom die meer sluit in Rungwa en Sumbawanga.


</doc>
<doc id="106808" url="https://af.wikipedia.org/wiki?curid=106808" title="Gereformeerde kerk Namib-Kus">
Gereformeerde kerk Namib-Kus

Die Gereformeerde kerk Namib-Kus is die naasjongste van die 15 gemeentes in die GKSA se Klassis Waterberg. Dis een van vyf Nambiese gemeentes wat tot dié Klassis behoort, pleks van die Klassis Etosha, soos al die ander Gereformeerde kerke in die land. Die Gereformeerde kerk Otjiwarongo het in 2015 teruggegaan van Waterberg na Etosha.

Die Gereformeerde kerk Namib-Kus is in 2006 gestig en sluit die dorpe Walvisbaai, Swakopmund en Hentiesbaai in. Einde 2011 was hier 23 belydende en vier dooplidmate, maar einde 2015 het dit toegeneem tot onderskeidelik 31 en agt. In dieselfde tyd het die Gereformeerde kerk Walvisbaai se belydende lidmate van 208 tot 202 afgeneem en die dooplidmate van 66 tot 65. Die Gereformeerde kerk Hentiesbaai se belydende lidmate het van 62 tot 57 afgeneem en sy dooplidmate van drie tot vyf toegeneem. 

Ds. J.P. le Roux bedien Namib-Kus sedert 2013 in kombinasie met Khomas-Hoogland en Aranos, wat albei ook tot die Klassis Waterberg behoort. Die afstand wat hy moet aflê van Aranos na Hentiesbaai oor Swakopmund is sowat 760 km.




</doc>
<doc id="106809" url="https://af.wikipedia.org/wiki?curid=106809" title="Gereformeerde kerk Khomas-Hoogland">
Gereformeerde kerk Khomas-Hoogland

Die Gereformeerde kerk Khomas-Hoogland is die jongste van die 15 gemeentes in die GKSA se Klassis Waterberg. Dis een van vyf Nambiese gemeentes wat tot dié Klassis behoort, pleks van die Klassis Etosha, soos al die ander Gereformeerde kerke in die land. Die Gereformeerde kerk Otjiwarongo het in 2015 teruggegaan van Waterberg na Etosha.

Die Gereformeerde kerk Khomas-Hoogland is in 2009 gestig en sluit naas die Namibiese hoofstad, Windhoek, ook die dorpe Okahandja en Rehoboth im. Einde 2015 was hier 40 belydende en 17 dooplidmate, vergeleke met 42 en nege einde 2011. In dieselfde tyd het die drie ander Gereformeerde kerke in sy gebied, Windhoek, Windhoek-Suid en Okahandja se totale getal belydende lidmate van 661 tot 648 afgeneem en die dooplidmate van 149 tot 197 toegeneem.

Ds. J.P. le Roux bedien Khomas-Hoogland sedert 2013 in kombinasie met Namib-Kus en Aranos, wat albei ook tot die Klassis Waterberg behoort. Die afstand wat hy moet aflê van Aranos na Hentiesbaai oor Swakopmund is sowat 760 km.




</doc>
<doc id="106810" url="https://af.wikipedia.org/wiki?curid=106810" title="Gereformeerde kerk Sanveld">
Gereformeerde kerk Sanveld

Die Gereformeerde kerk Sanveld is die jongste van die 13 gemeentes in die GKSA se Klassis Etosha, wat uitsluitlik uit Namibiese gemeentes bestaan. Daar is egter altesaam 18 Gereformeerde kerke in dié land, maar vyf behoort tot die Suid-Afrikaanse Klassis Waterberg. 

Die gemeente is in 2009 gestig as uitvloeisel van die Gereformeerde Kerke se sendingwerk onder die San in die ooste van Namibië. Lidmate kom vir eredienste bymekaar in die Primêre Skool Hippo op die plaas Hippo in die omgewing van Drimiopsis, sowat 40 km noord van Gobabis in die Omahekestreek. Die belydende lidmate het einde 2015 150 getel en die dooplidmate 422 vir ’n sieletal van 572, die grootste Gereformeerde gemeente in Namibië, hoewel vyf gemeentes meer belydende lidmate gehad het.




</doc>
<doc id="106811" url="https://af.wikipedia.org/wiki?curid=106811" title="Bangweulumeer">
Bangweulumeer

Die Bangweulumeer (Engels: "Lake Bangweulu") is 'n varswatermeer geleë in die noordooste van Zambië. Die meer het 'n oppervlakte van 15 100 vierkante kilometer en is daarmee die grootste meer van Zambië. "Bangweulumeer" beteken "waar die water die lug ontmoet" in verskeie Bantoetale.

Die Bangweulumeer is een van die Groot Mere van Afrika se kleinste mere en is suidwes van die Mwerumeer, suidoos van die Tanganjikameer en wes van die Malawimeer geleë. Die grootste rivier, wat in die Bangweulumeer vloei, is die Chambeshirivier. Die grootste rivier, wat uit die Mwerumeer uitmond, is die Luapularivier, wat verder noord in die Mwerumeer mond en aansluitend in die Kongorivier vloei.


</doc>
<doc id="106812" url="https://af.wikipedia.org/wiki?curid=106812" title="Joaquin Phoenix">
Joaquin Phoenix

Joaquin Phoenix (gebore as Joaquín Rafael Bottom, 28 Oktober 1974), voorheen bekend as Leaf Phoenix, is ’n Amerikaanse akteur, vervaardiger, musikant en aktivis. Vir sy werk as ’n kunstenaar het hy ’n Grammy-, Golden Globe- en drie Oscar-benoemings ontvang. 

Joaquín Rafael Bottom is in Río Piedras, Puerto Rico, gebore as die derde oudste van die vyf kinders van Amerikaanse ouers. Sy ouer broer was die akteur River Phoenix (1970–1993).

Sy pa, John Lee Bottom, was van Engelse, Duitse en Franse afkoms. Sy ma, Arlyn Dunetz, is in The Bronx, New York, gebore as die dogter van Joodse ouers wie se familie uit Rusland en Hongarye geëmigreer het. Phoenix se ouers is in 1969 getroud, waarna hulle by ’n godsdiensgroep, Children of God, aangesluit en deur Suid-Amerika gereis het. Hulle het die groep verlaat en in 1978 na Amerika teruggekeer. Hulle het hul van na Phoenix verander na aanleiding van die Feniks, die mitologiese voël wat uit sy eie as verrys het. Dit was vir hulle simbolies van hul nuwe begin. 

In dié tyd het Joaquín homself Leaf begin noem omdat hy ’n natuurverwante naam wou hê soos sy sibbes. As kinderakteur het hy dié naam gebruik, totdat hy 15 was, en daarna weer die naam Joaquin gebruik.

Om kos en geld vir die gesin te verskaf, het die kinders op straat en by verskeie talentkompetisies gesing en musiek gemaak. Hulle is eindelik ontdek deur ’n kinderagent van Hollywood, Iris Burton, wat vir al vyf kinders werk gekry het, veral in advertensies en TV-programme. Joaquin het hom as ’n kinderakteur gevestig en daarna saam met sy pa na Mexiko en Suid-Amerika gereis.

Drie dae ná Joaquin se 19de verjaardag, op 31 Oktober 1993, het sy broer River per ongeluk ’n oordosis dwelms geneem. Hy het op die sypaadjie buite die nagklub The Viper Room in West Hollywood ineengesak en gesterf. Joaquin se oproep om hulp na 911 is herhaaldelik oor die radio en op TV gespeel. In antwoord daarop het hy hom vir omtrent ’n jaar van die openbare lewe onttrek.

Phoenix het sy loopbaan begin deur in episodes van TV-reekse te verskyn saam met sy broer River Phoenix en suster Summer Phoenix. Sy eerste groot rol was in die komediedramafliek "Parenthood" (1989). In die tyd as kinderakteur het hy erkenning gekry as Leaf Phoenix. Hy het later weer sy geboortenaam gebruik en lof gekry vir byspelerrolle in verskeie prente, veral "To Die For" (1995) en "Quills" (2000). 

Hy het internasionaal veral aandag getrek met sy rol as Commodus in die epiese 2000-rolprent "Gladiator", waarvoor hy ’n Oscar-benoeming vir beste manlike byspeler gekry het. Hy is daarna vir Oscars benoem vir beste akteur vir sy rolle as Johnny Cash in "Walk the Line" (2005) en as Freddie Quell, ’n seksbehepte alkoholis-soldaat in die Tweede Wêreldoorlog, in die drama "The Master" (2012). Hy en sy broer River is steeds die enigste twee broers wat vir hul toneelspel vir ’n Oscar benoem is. 

Van sy ander noemenswaardige prente is die satiriese "Buffalo Soldiers" (2001), die wetenskapsfiksieriller "Signs" (2002), die animasiefliek "Brother Bear" (2003), die historiese drama "Hotel Rwanda" (2004), die sielkundige riller "The Village" (2004), die dokumentêr "Earthlings" (2005), die romantiese drama "Two Lovers" (2008), die drama "The Immigrant" (2013) en die komediedrama "Inherent Vice" (2014).

Phoenix regisseer ook musiekvideo's en vervaardig rolprente en TV-programme. Hy het ook ’n album, die klankbaan vir "Walk the Line", uitgereik en het daarvoor die Grammy vir beste saamgestelde klankbaan vir visuele media gewen. 

Hy is ’n sosiale aktivis wat verskeie welsyn- en humanitêre organisasies steun. Hy is ook bekend as ’n voorstander van diereregte.



</doc>
<doc id="106816" url="https://af.wikipedia.org/wiki?curid=106816" title="Angel-val">
Angel-val

Die Angel-val of Angel Falls (Spaans: "Salto Ángel", soms met die inheemse naam "Kerepakupai merú" aangedui) is die hoogste vryvallende waterval ter wêreld. Die waterval is 979 meter hoog en is in die suidooste van Venezuela geleë. Dit is na die "ontdekker" daarvan, Jimmie Angel, genoem.

Die waterval is in 'n naamlose sytak van die Caroní-rivier in die Canaima Nasionale Park in Venezuela geleë. In die omgewing is hooggeleë rotsplato's (wat plaaslik "tepui's" genoem word) met 'n besonder kenmerkende fauna en flora. Die baie reën wat in hierdie tropiese gebied val vloei deur verskeie ondergrondse grotte na die kant van die plato.

Hoewel die val al in die 20ste eeu deur die verkenner Ernesto de Santa Cruz gesien is, word die amptelike ontdekking daarvan in die Westerse Wêreld aan die Amerikaanse avonturier-vlieënier Angel toegeskryf, wat met sy vliegtuig na goud opsoek was, en 'n noodlanding daar naby moes maak. Angel is in 1899 in Springfield in Missouri gebore.

Die hoogte van die waterval is in 1949 deur 'n ekspedisie van die National Geographic Society vasgestel. Hieroor skryf Ruth Robinson die artikel "Jungle Journey to the World's Highest Waterfall".

In die boek "Angels Four" beskryf David Mott die eerste suksesvolle bestyging van Auyan-tepui (Duiwelsberg) na die bokant van die waterval. Die waterval is Venezuela se bekendste toeriste-aantreklikheid.




</doc>
<doc id="106818" url="https://af.wikipedia.org/wiki?curid=106818" title="River Phoenix">
River Phoenix

River Jude Phoenix (gebore as River Jude Bottom; 23 Augustus 1970 – 31 Oktober 1993) was ’n Amerikaanse akteur, musikant en aktivis. Hy was die oudste broer van Joaquin Phoenix en van Rain Phoenix, Liberty Phoenix en Summer Phoenix, almal akteurs en musikante.

Phoenix het in 24 rolprente en TV-programme verskyn en sy opgang het hom die status van ’n "tieneridool" besorg. 

Phoenix is in Madras, Oregon, gebore as die oudste van die vyf kinders van John Lee Bottom en Arlyn Dunetz. Sy ouers het hom genoem na die "rivier van die lewe" in die Hermann Hesse-roman "Siddhartha", en sy middelnaam kom van die Beatles-liedjie "Hey Jude".

In ’n onderhoud met die tydskrif "People" het Phoenix sy ouers as "hippierig" beskryf. Sy pa, John, was van Engelse, Duitse en Franse afkoms. Sy ma, Arlyn, is in The Bronx, New York, gebore as die dogter van Joodse ouers wie se familie uit Rusland en Hongarye geëmigreer het. Phoenix se ouers is in 1969 getroud, waarna hulle by ’n godsdiensgroep, Children of God, aangesluit en deur Suid-Amerika gereis het. Hulle het die groep verlaat en in 1978 na Amerika teruggekeer. Hulle het hul van na Phoenix verander na aanleiding van die Feniks, die mitologiese voël wat uit sy eie as verrys het. Dit was vir hulle simbolies van hul nuwe begin. 

Om kos en geld vir die gesin te verskaf, het die kinders in die straat en by verskeie talentkompetisies gesing en musiek gemaak. Hulle is eindelik ontdek deur ’n kinderagent van Hollywood, Iris Burton, wat vir hulle werk gekry het, veral in advertensies en TV-programme. 

Phoenix het op 10 in advertensies en TV-programme begin optree en was in 1985 in die wetenskapsfiksieprent "Explorers". Sy eerste belangrike rol was in 1986 in "Stand by Me", ’n prent oor ’n seun se grootwordjare wat op ’n novelle deur Stephen King gebaseer was. Hy het daarna in meer volwasse prente gespeel, soos "Running on Empty" (1988), waarvoor hy vir ’n Oscar vir beste manlike byspeler benoem is, en "My Own Private Idaho" (1991). 

In laasgenoemde fliek speel hy die rol van ’n manlike prostituut op soek na sy vervreemde ma. Hy het groot lof vir sy spel ingepalm, asook ’n Volpi-beker by die Venesiese Rolprentfees en ’n National Society of Film Critics Award, albei vir beste akteur. Hy en sy broer Joaquin is steeds die enigste twee broers wat vir hul toneelspel vir ’n Oscar benoem is.

Hoewel Phoenix se rolprentloopbaan vir die grootste deel van die gesin se inkomste gesorg het, was sy groot passie musiek. Hy was ’n sanger, liedjieskrywer en kitaarspeler. Hy het homself op vyf jaar begin leer kitaar speel. In ’n onderhoud met "E!" in 1988 het hy gesê sy gesin het na Los Angeles verhuis toe hy nege was sodat hy en sy suster "... musiek kon opneem". Met die eerste geld wat hy met rolprente verdien het, het Phoenix $650 gespaar om vir hom ’n kitaar te koop. Hy het daarop musiek geskryf wat hy genoem het "progressiewe, eteriese folk-rock".

Terwyl hy in 1986 aan "A Night in the Life of Jimmy Reardon" gewerk het, het hy die liedjie "Heart to Get" geskryf en opgeneem sodat dit aan die einde van die fliek saam met die kredietlys gespeel kon word. 20th Century Fox het dit uit die finale produk gesny, maar die regisseur, William Richert, het dit ’n paar jaar later teruggesit vir sy regisseursweergawe. Phoenix het in dié tyd ’n ooreenkoms met Island Records gesluit. Hy wou nie ’n solokunstenaar wees nie en het in 1987 ’n orkes, Aleka's Attic, gestig wat ook sy suster Rain ingesluit het. Hy wou hê die orkes moes self geloofwaardigheid opbou en het hulle nie toegelaat om sy naam te gebruik om vertonings te kry nie.

Phoenix se eerste liedjie was "Across the Way", wat hy saam met Josh McKay geskryf het en op ’n geldinsamelingsalbum vir die diereregte-organisasie Peta verskyn het met die titel "Tame Yourself". In 1991 is Aleka's Attic se liedjie "Too Many Colors" gebruik op die klankbaan van Gus van Sant se "My Own Private Idaho", waarin Phoenix ook gespeel het. In 1996 is die orkes se liedjie "Note to a Friend" uitgereik op die geldinsamelingsalbum "In Defense of Animals; Volume II". Flea van Red Hot Chili Peppers speel daarop die baskitaar.

Saam met sy vriend John Frusciante van Red Hot Chili Peppers het hy in 1997 die liedjies "Height Down" en "Well I've Been" uitgereik op die album "Smile from the Streets You Hold".

Op 31 Oktober 1993 het Phoenix op die sypaadjie buite die nagklub The Viper Room in West Hollywood ineengesak en gesterf weens hartversaking nadat hy per ongeluk ’n oordosis dwelms geneem het. Hy was 23 jaar oud. Tydens sy dood het hy aan die rolprent "Dark Blood" (1993) gewerk.

Phoenix is in die 21ste eeu steeds een van die mees gevierde en invloedryke jong akteurs. Elke jaar op 31 Oktober bring aanhangers hulde aan hom. Sy bekende opmerking ""Acting is like a Halloween mask that you put on"" word dikwels deur aanhangers op sosiale media aangehaal. Akteurs wat hom erkenning gee vir die groot invloed wat hy op hul werk gehad het, sluit in Leonardo DiCaprio,Jared Leto, James Franco Dylan O'Brien en baie ander.

Phoenix se status as tieneridool en belowende jong akteur, asook sy voortydige dood, maak hom ’n gereelde onderwerp in gewilde kultusmedia. Die Brasiliaanse sanger Milton Nascimento het ’n liedjie met die naam "River Phoenix: Letter to a Young Actor" geskryf nadat hy hom in "The Mosquito Coast" (1986) gesien het.

Phoenix se vriende die Red Hot Chili Peppers het ’n paar reëls vir hom geskryf in hul trefferliedjie "Give It Away" van die 1991-album "Blood Sugar Sex Magik": "There's a River born to be a giver, keep you warm won't let you shiver, his heart is never gonna wither..." Phoenix verskyn ook in die video vir hul liedjie "Breaking the Girl". Ná sy dood het hulle hulde aan hom gebring met die liedjie "Transcending" (oorspronklik genoem "River") op hul 1995-album "One Hot Minute".

Kurt Cobain van Nirvana het die liedjie "Jesus Doesn't Want Me for a Sunbeam" opgedra aan Phoenix en ander sterre wat jonk dood is – net ’n paar maande voor Cobain se eie dood. 

Phoenix was ook al die onderwerp van verskeie ander liedjies en huldeblyke, deur onder andere R.E.M., wat hul album "Monster" aan hom opgedra het (hy en Michael Stipe was groot vriende). Daar word geglo hul liedjie "E-Bow the Letter" op hul 1996-album "New Adventures in Hi-Fi" is van ’n brief af geskryf wat Stipe aan Phoenix geskryf het, maar nooit gepos het nie weens sy dood. Die groep The Cult verwys na Phoenix in die liedjie "Sacred Life": "River Phoenix was so young, Don't you know your prince has gone?" Nog sangers wat aan hom hulde gebring het, is Natalie Merchant, Sam Phillips, Belinda Carlisle, die groep Japanther, Wesley Willis, Matt Fishel en ander.

Die eksperimentele rolprentvervaardiger Cam Archer het ’n dokumentêr, "Drowning River Phoenix", vervaardig as deel van sy American Fame-reeks.




</doc>
<doc id="106830" url="https://af.wikipedia.org/wiki?curid=106830" title="Gereformeerde kerk Orania">
Gereformeerde kerk Orania

Die Gereformeerde kerk Orania is die oudste en kleinste van die twee gemeentes van die GKSA op die Noord-Kaapse dorpie Orania. Die ander, Gereformeerde kerk Oranjerivier, is in 2005 gestig.

Die gemeente Orania is in Oktober 2002 gestig met 32 belydende en 13 dooplidmate. Einde 2015 was dit onderskeidelik 26 en vyf. Die gemeente het nie ’n eie kerkgebou nie, maar hou eredienste in die saal van die Christelike Volkseie Onderwys- (CVO) skool. Dis die naasjongste gemeente in die Klassis Burgersdorp en ook die tweede kleinste, naaste die Gereformeerde kerk Philipstown wat einde 2015 18 belydende maar geen dooplidmate nie gehad het.




</doc>
<doc id="106831" url="https://af.wikipedia.org/wiki?curid=106831" title="Gereformeerde kerk Oranjerivier">
Gereformeerde kerk Oranjerivier

Die Gereformeerde kerk Oranjerivier is die jongste en ook die grootste van die twee gemeentes van die GKSA op die Noord-Kaapse dorpie Orania. Die ander, Gereformeerde kerk Orania, is in 2002 gestig.

Lidmate in die omgewing van Orania het eers onder die Gereformeerde kerk Strydenburg en toe onder die Gereformeerde kerk Philipstown geressorteer. Eersgenoemde het in 2014 ontbind toe daar net 13 belydende en drie dooplidmate oorgebly het terwyl laasgenoemde in 2016 die kleinste gemeente in die Klassis Burgersdorp was met 18 belydende maar geen dooplidmate nie. Op Orania is ’n Gereformeerdekerkkommissie gestig tussen die Gereformeerde, Nederduitse Gereformeerde en Hervormde Kerk. Hierdie kommissie het gereël dat elke kerkverband afwissel vir die eredienste verantwoordelik was. Later het die Orania ’n wyk van die Gereformeerde kerk Kimberley geword. Op 22 Mei 2005 het die Gereformeerdes op Orania wat nie tot die Gereformeerde kerk Orania behoort het nie, afgestig as die Gereformeerde kerk Oranjerivier. 

Nes die gemeente Orania het Oranjerivier nie ’n eie kerkgebou nie, maar hou eredienste in die plaaslike gemeenskapsentrum. Oranjerivier se belydende lidmate het van 2011 tot 2015 toegeneem van 23 tot 42 en die dooplidmate van 11 tot 23, terwyl Orania se belydende lidmate toegeneem het van 24 tot 26, maar die dooplidmate afgeneem het ses tot vyf.




</doc>
<doc id="106832" url="https://af.wikipedia.org/wiki?curid=106832" title="Ysselmeer">
Ysselmeer

Die Ysselmeer (Nederlands: "IJsselmeer") is 'n kunsmatige binnemeer in Nederland wat ontstaan het toe die Suidersee in 1932 afgesluit is deur die Afsluitdyk.

Die meer ontvang sy water uit die Yssel en het oor 'n aantal jare geleidelik soet geword. Dele van die meer is deur inpoldering drooggelê. Omrede die slegte ervarings met die Noordoostpolder wat in 1941 ontstaan het, is die latere polders nie aan die ou vasteland aangelê nie, maar daarvan geskei deur "randmere". Die Noordoostpolder het die grondwatervlak in die naburige provinsie Friesland verlaag en dit het probleme in die landbou gegee. Een van die polders wat oorspronklik beplan was, die Markerwaard, is om ekologiese redes nooit uitgevoer nie, maar sy buitedyk is wel aangelê en dit het die Markermeer geskei van die Ysselmeer.

Uit die Suidersee het ontstaan:


</doc>
<doc id="106834" url="https://af.wikipedia.org/wiki?curid=106834" title="Laekosteredery">
Laekosteredery

'n Laekostelugredery, ook bekend as 'n geen fieterjasies ("no-frills"), afslag- of begrotingslugredery, of LCC ("Low-cost carrier") is 'n lugredery wat oor die algemeen laer tariewe aanbied maar met minder geriewe. Om op te maak vir verlore inkomste weens afgemerkte kaartjiepryse, kan die lugredery fooie hef vir ekstras soos kos, prioriteit-instap, sitplektoekenning, bagasie, ens.

Tans is die wêreld se grootste laekosteredery South West Airlines, wat in die Verenigde State van Amerika en 'n paar omliggende gebiede opereer.

By laekosterederye word die pryse laag gehou deur koste te bespaar, onder andere deur passasiers vir etes aan boord te laat betaal, deur nie deur reisagente te werk nie en deur meer as 90% van die kaartjies via die internet te verkoop. Die afwesigheid van verskillende klasse in die kajuit lewer ook kostevoordele op, omdat daar geen addisionele items soos koerante of verskillende spysenieringsprodukte nodig is nie.

Daarbenewens word die omdraaityd so kort moontlik gehou, deur byvoorbeeld streng op te tree teen reisigers wat laat opdaag, en die kajuit na die vlug deur die kajuitpersoneel te laat opruim. Dit kan lei tot een heen- en weervlug méér as wat 'n tradisionele redery in dieselfde tyd kan maak.



</doc>
<doc id="106835" url="https://af.wikipedia.org/wiki?curid=106835" title="Gereformeerde kerk Lusaka">
Gereformeerde kerk Lusaka

Die Gereformeerde kerk Lusaka was die oudste van die tweede gemeentes van die GKSA in Noord-Rhodesië en later Zambië. Die ander was die Gereformeerde kerk Koperstreek, met sy middelpunt op Kitwe, wat van 1949 tot 1969 bestaan het.

Die Gereformeerde kerk in Lusaka is op 24 Augustus 1913 aan huis van ’n lidmaat, ene Van Niekerk, gestig, ses jaar voor die NG gemeente Lusaka (26 Junie 1919), maar eers 12 jaar later is die begeerte om 'n eie kerkgebou op te rig op 'n kerkraadsvergadering bespreek. Kollektelyste vir 'n kerksaal is rondgestuur. Vier jaar het verbygegaan en 'n kommissie bestaande uit Gert van Niekerk, Gert Snyman en diaken Gert Snyman is opdrag gegee om stene te maak. G. van Niekerk het toestemming gegee dat stene op sy plaas Welgevonden gemaak word, en hy sou gratis kalk lewer. 

Die kerkraad het vier erwe in Lusaka besit, maar iemand het op een van die erwe bouwerk opgerig. Hy het later 'n ander erf in ruil vir die beboude erf gekry. In 1934 is nog nie gebou nie, en die vrouelidmate het begin geld insamel vir die boufonds. Op 19 Julie 1935 is 'n boukommissie aangewys. In Augustus 1936 het 'n argitek bouplanne opgetrek, en stene, pale en draad is op die terrein afgelewer. Kort daarna is die pale, draad en stene deur iemand verwyder en kon nie opgespoor word nie. Die volgende jaar is alle bouplanne vir eers laat vaar. 

Eers op 20 Mei 1950 is weer besluit om dadelik met die bouwerk te begin, maar dit sou nog twee jaar duur voor ’n boukommissie vir die bou van 'n saal met 300 sitplekke benoem word. Nog twee jaar het verloop en op 7 Mei 1954 is besluit om 'n kerkgebou met sitplek vir 250 op te rig. In September daardie jaar het die firma Van Tonder Broers met die bouwerk begin en op 26 Augustus 1955 is die gebou in gebruik geneem. Dit is dus opgerig 'n volle 30 jaar nadat die eerste besluite oor kerkbou geneem is. 'n Paar jaar tevore het oudl. J. van Staden op 23 Junie 1951 aan die kerkraad kennis gegee dat hy twee akker van sy plaas, Zimba, aan die Gereformeerde Kerk afstaan vir die oprigting van 'n kerkgebou. 'n Saal is kort daarna opgerig vir die suidelike wyke Choma en Livingstone.

Nadat hy sy studie aan die Teologiese Skool Potchefstroom voltooi het, is prop. G.H. Buys in 1958 as predikant van Lusaka bevestig. Hy het die beroep reeds aan die einde van die vorige jaar ontvang terwyl hy besig was om sy studie aan die TSP klaar te voltooi. Hy is terselfdertyd na Keetmanshoop en Dordrecht beroep, wat tot ’n worsteling gelei het, maar soos hy self in 1963 sou skryf met Lusaka se halfeeufeesviering: "Van die roepstem van die gemeente vêr in die noorde, in die land van Rhodes kom ek net nie los nie. My ouers kry saam met my swaar. Hulle gedagtes gaan terug na die na die droewe oomblikke toe hulle moes afskeid neem van my oudste broer (Louis Johannes) en sy vrou by hulle vertrek in 1949 na die gemeentes in Kenia. Hulle ken die dae van verlange en droefheid. Nog altyd bring dit smart in die hart as ons dink aan haar graf daar vêr in die kerkhof van Eldoret. Die roepstem na Lusaka druk egter swaar op my gemoed en ek volg dit op."

Sy ouers en ’n oom en tante het hom op die lang pad na die noorde vergesel. In Rhodesië het hulle eers op Umtare in die ooste en toe die hoofstad, Salisbury aangedoen. Die wêreld was vir hom nie heeltemal onbekend nie, want in 1956 het hy sy prakties by dr. Dion Kempff in Salisbury se Gereformeerde kerk gedoen. In Lusaka is hy in die Laertreksaal ontvang waar ds. Hennie Kruger van Gwelo as seremoniemeester opgetree het. Die Saterdagmiddag het ds. P.W. Buys van Potchefstroom die bevestiging waargeneem met Rom. 15:22–23 as teks. Die Sondagoggend het die gemeente Nagmaal gevier en die Sondagmiddag het ds. Buys sy intreepreek gelewer. 

Van die herinneringe wat ds. Buys bygebly het, was die keer toe hy "Dopper" (’n Volkswagen) anderkant Mazabuka omgegooi het. "My helderblou oë was net so groot soos die twee agterwiele van die motor. Ek het byna gedink Lusaka is vakant." Op ’n ander keer het ’n verkeerskonstabel hom voorgekeer omdat hy vinnig in die dorp gery het. "Ek het so groot geskrik en vreeslik gehakkel dat die konstabel tot vandag toe nie weet wie hy voorgekeer het nie." In Lusaka het ds. Buys vir die eerste keer vliegtuig gery toe hy Nairobi toe gevlieg het vir konsulentswerk in Kenia. "Ek was egter meer bekommerd oor die vliegtuigrit as oor die konsulentswerk," sou hy later skryf. In sy eerste gemeente was hy nog ongetroud, maar sy verlof was te kortom ’n lewensmaat in die Unie te gaan soek. "Ek het pas kennis gemaak met die 'skoonouers', dan moes ek weer terug Lusaka toe."

In 1960 was hier 130 belydende en 108 dooplidmatedie derde grootste van die ses gemeentes in die destydse Klassis Trans-Limpopo, wat ook bestaan het uit die gemeentes Eldoret, Salisbury, Skeurvallei, Koperstreek en Gereformeerde kerk Bulawayo. In 1980 het Lusaka ontbind, 11 jaar ná Koperstreek.

Die laaste Gereformeerde predikant wat ’n beroep na Zambië aangeneem het, was ds. L.A.S. van Wyk, wat die gemeente Lusaka van 1966 tot 1967 bedien het. Daarna het ’n predikant af en toe hierheen gekom, maar baie sporadies. Die eerste georganiseerde bediening van die lidmate in Zambië het vanaf 1993 plaasgevind toe Klassis Trans-Limpopo die Gereformeerde kerk Chinhoyi versoek om die Zambiese lidmate onder K.O. Artikel 39 te bedien. Die bediening het ses jaar aangehou tot ds. Neville Cloete se vertrek in 1999. Toe reeds was hier ’n redelike aantal Gereformeerdes sodat die Gereformeerde kerk Lusaka vir ’n kort rukkie herstig onder die leiding van die Gereformeerde kerk Pretoria.

'n Uitdaging wat die gemeente in die gesig gestaar het, en vandag nog ’n probleem in Zambië is, is dat heelparty lidmate net tydelik hier kom woon. Hulle word byvoorbeeld deur Suid-Afrikaanse maatskappye hierheen gestuur, maar enkele jare later wanneer hul kontrak verstryk, keer hulle terug na Suid-Afrika. Dit het gelei tot die herstigte Gereformeerde kerk Lusaka se spoedige ontbinding. Op die oomblik (2018) bedien die Gereformeerde kerk Thabazimbi die lidmate in Zambië.




</doc>
<doc id="106837" url="https://af.wikipedia.org/wiki?curid=106837" title="Gereformeerde kerk Que">
Gereformeerde kerk Que

Die Gereformeerde kerk Que met sy middelpunt op Mombolo was die tweede gemeente van die Gereformeerde Kerk in Angola.

Vanweë beter werkgeleenthede noord van Humpata, waar die Gereformeerde kerk Humpata reeds in 1881 gestig is vir die Dorslandtrekkers wat hier kom woon het, het baie van die trekkers en hul nasate hulle in die omgewing van Que, Hanha en Catambella gevestig. In 1905 is ’n kerkgebou op Que opgerig en nog ’n gebou was toe reeds in aanbou op Hanha. Die Gereformeerde kerk Que is amptelik op 26 Mei 1906 gestig. 

Destyds het die meeste lidmate verder noord- en ooswaarts getrek sodat die gemeente sy gebou op Que moes verkoop en begin beplan om op Sacajimba te bou. Ds. Pieter Biewenga, van 1906 tot 1926 Que se enigste leraar, het op Bhè gewoon, maar die gemeente die naam Que behou. Die lidmate was egter steeds op trek en het eindelik min of meer op en om Mombolo in Sentraal-Angola tot rus gekom. So is ’n kerkgebou op Mombolo opgerig, maar steeds het die gemeentenaam Que gebly. Nadat die kerkgebou op Sacajimba afgebrand het, is dit nie vervang nie. 

Met die grootskaalse repatriasie van Afrikaners uit Angola in 1928 het die gemeente Que ontbind. Die meeste trekkers het hulle in Suidwes-Afrika gevestig, die begin van die Gereformeerde Kerk in Suidwes-Afrika.



</doc>
<doc id="106846" url="https://af.wikipedia.org/wiki?curid=106846" title="My Own Private Idaho">
My Own Private Idaho

My Own Private Idaho is ’n onafhanklike avontuurdrama van 1991 wat deur Gus van Sant geskryf en geregisseer is. Dit is losweg gegrond op Shakespeare se "Hendrik IV, Deel 1", "Hendrik IV, Deel 2" en "Hendrik V". Die hoofrolle word vertolk deur River Phoenix en Keanu Reeves.

Die prent gaan oor twee vriende, Mike en Scott, wat hulself ontdek terwyl hulle op reis gaan na Mike se tuisdorp in Idaho en daarna na Italië op soek na Mike se ma.

Van Sant het die draaiboek oorspronklik in die 1970's geskryf, maar dit gelos nadat hy John Rechy se 1963-roman "City of Night" gelees het omdat hy gedink het Rechy beskryf die onderwerp van manlike straatprostitute beter as hyself. Oor die jare het Van Sant die draaiboek herskryf. Dit gaan oor twee stories: dié van Mike wat sy ma soek en Scott as ’n moderne weergawe van die "Henry IV"-toneelstukke. Van Sant kon nie Hollywood-finansiering kry nie en het dit in ’n stadium oorweeg om die prent met ’n klein begroting te maak en werklike straatkinders te gebruik. Hy het afskrifte van die draaiboek aan Reeves en Phoenix gestuur en aangeneem hulle sou dit van die hand wys, maar albei het dit aanvaar.

"My Own Private Idaho" se première was op die 48ste Venesiese Rolprentfees en het positiewe resensies gekry, onder meer van "The New York Times" en "Entertainment Weekly". Die prent was ’n redelike finansiële sukses, wat meer as $6,4 miljoen in Amerika laat inrol het. Dit het $2,5 miljoen gekos om te maak. Phoenix het verskeie pryse gewen vir sy spel, onder meer die Volpi Cup van die Venesiese Rolprentfees, die Independent Spirit Award en die National Society of Film Critics Award, almal vir beste akteur.

Mikey Waters (River Phoenix), ’n gay manlike prostituut, staan alleen op ’n verlate deel van die snelweg. Hy begin met homself praat en let op die pad lyk "soos iemand se gesig, soos ’n opgefokte gesig”. Hy ervaar ’n vaaksug-episode en droom sy ma troos hom terwyl tuisvideo's uit sy kinderdae in sy kop afspeel.

Later, nadat hy orale seks met ’n kliënt gehad het, keer Mike terug na sy gunstelingplek om kliënte te kry. Hy word opgelaai deur ’n ryk ouer vrou (Grace Zabriskie), wat hom na haar huis neem. Daar kry hy twee ander manlike prostitute wat sy ook gehuur het. Een van hulle is Scott Favor (Keanu Reeves), Mike se beste vriend, en die ander een is Gary (Rodney Harvey). Terwyl hulle regmaak om seks met die vrou te hê, beleef Mike nog ’n vaaksug-episode en word die volgende dag saam met Scott in Portland, Oregon, wakker.

Mike en Scott word gou herenig met Bob Pigeon (William Richert), ’n middeljarige mentor vir ’n bende straatkinders en manlike prostitute wat in ’n verlate woonstelgebou woon. Scott, die seun van ’n burgemeester van Portland, erken in ’n private gesprek met Bob dat hy sy pa se fortuin sal erf wanneer hy 21 word en dan nie meer ’n prostituut sal wees nie. Mike wil graag sy ma vind, en hy en Scott verlaat Portland en reis na Idaho om Mike se ouer broer, Richard (James Russo), te besoek. Dié woon in ’n verwaarloosde woonwa. Op die reis erken Mike dat hy verlief is op Scott. Richard probeer Mike vertel wie sy regte pa is, maar Mike sê hy weet dit is Richard. Richard vertel vir Mike hul ma werk as ’n hotelbediende, maar toe Mike en Scott na die hotel gaan, vind hulle uit sy is Italië toe op soek na haar eie familie.

Mike en Scott gaan ook Italië toe en vind die plaashuis waar Mike se ma gewerk het, as ’n bediende en ’n Engels-onderwyseres. Die jong vrou wat daar woon, Carmela, vertel vir Mike sy ma het maande tevore na Amerika teruggekeer. Carmela en Scott raak verlief en keer terug na Amerika en los Mike om alleen en met ’n gebroke hart terug te keer. Scott se pa sterf en Scott erf sy fortuin.

Terug in Portland konfronteer Bob en sy bende die hervormde Scott by ’n deftige restaurant, maar hy verwerp hulle. Daardie nag het Bob ’n hartaanval en sterf. Die volgende dag hou die prostitute ’n raserige begrafnis vir hom, terwyl Scott ’n paar treë weg in dieselfde begraafplaas sy pa se ernstige begrafnis bywoon.

Dan is Mike terug op die verlate Idaho-snelweg. Nadat hy nog ’n vaaksug-aanval gekry het, hou twee vreemdelinge in ’n trok by hom stil. Hulle dink hy is dood en steel sy rugsak en skoene. Oomblikke later hou ’n ongeïdentifiseerde persoon by Mike stil, tel hom in sy voertuig en ry weg.

"My Own Private Idaho" is die eerste keer in 1991 by die Venesiese Rolprentfees vertoon en daarna by die Toronto-rolprentfees en die New York-rolprentfees.

Op 27 September 1991 is dit in teaters uitgereik. Dit het goeie resensies gekry. Roger Ebert, ’n Amerikaanse resensent en draaiboekskrywer wat ’n Pulitzer-prys gewen het, het geskryf: "The achievement of this film is that it wants to evoke that state of drifting need, and it does. There is no mechanical plot that has to grind to a Hollywood conclusion, and no contrived test for the heroes to pass." Ook in "Rolling Stone", "The New York Times","Newsweek", "Entertainment Weekly", "The Village Voice" en die "Washington Post" is die prent en die hoofakteurs se spel geprys. Daar was egter ook ’n paar minder goeie resensies.

"My Own Private Idaho" het die Showtime International Critics Award gewen by die Toronto-rolprentfees van 1991.

River Phoenix het in dieselfde jaar die Volpi Cup vir beste akteur gewen by die Venesiese Rolprentfees. Hy het ook die Independent Spirit Award en National Society of Film Critics Award vir beste akteur gewen.



</doc>
<doc id="106848" url="https://af.wikipedia.org/wiki?curid=106848" title="Geen-fieterjasiesakemodelle">
Geen-fieterjasiesakemodelle

'n Fieterjasievrye sakemodel is 'n ekonomiese begrip wat aandui dat nie-noodsaaklike items/opsies van 'n produk of diens gestroop is. Die verwydering van nie-essensiële items het gewoonlik goedkoper pryse tot gevolg, maar gerief word meestal ingeboet. Dit vergestalt in verskeie sektore, onder ander in die lugvaart, supermarkte, ens.

'n Laekosteredery, ook bekend as 'n "Geen fieterjasies" ("no-frills"), afslag- of begrotingslugredery, of LCC ("Low-cost carrier") is 'n lugredery wat oor die algemeen laer tariewe aanbied maar met minder geriewe. Om te vergoed vir verlore inkomste uit afgemerkte kaartjiepryse, kan die lugredery fooie hef vir ekstras soos kos, prioriteits-instap, sitplektoekenning, bagasie, ens.

By laekosterederye word die pryse laag gehou deur koste te bespaar, onder andere deur:


Geen-fieterjasie-supermarkte is herkenbaar aan hul winkelontwerp en besigheidsmodel.


"word vervolg..."

'n Geen-fieterjasiemotor verwys gewoonlik na 'n motormodel met 'n minimum van geriefstoerusting, 'n minder kragtige enjin en slegs basiese, eenvoudige afwerking.

Dikwels verteenwoordig hierdie modelle die laagste-prysweergawe van 'n groter keuse rykliktoegeruste modelle van dieselfde motor. Dikwels word die goedkoper modelle slegs met 'n handrat asook 'n korter opsielys verkoop. Amerikaanse voorbeelde van die vroeë 1950's is die "Chevrolet 150" en "Kaiser-Frazer Henry J". 

Een van die meer bekende geen-fieterjasiemotors was die Studebaker Scotsman, wat verkoop is in 1957-1958. Hierdie motors het 'n laegraadse doekafgewerkte voorsitplek gehad en slegs 'n sonskerm aan die bestuurder se kant, geen armleunings aan die deure en geverfde afwerking (in plaas van chroom-afwerking). Selfs roetine geriefsitems, soos 'n sigaretaansteker en daklig is geskrap. Kopers is toegelaat om slegs 'n lae-koste verwarmer en 'n paar ander afwerking- en geriefsitems op 'n kort opsielys by te voeg; 'n radio was geensins as 'n opsie beskikbaar op hierdie model nie.

Weens die oliekrisis van die 1970's, het baie Amerikaanse motorvervaardigers begin om geen-fieterjasiemodelle van hul kompakte motors (soos die Ford Pinto MPG, en Plymouth Duster) aan te bied. Soos voorheen, het hierdie modelle slegs basiese, goedkoop afwerking gehad (vinielsitplekke met rubber vloerbedekking); minder geriefsitems as die duurder modelle; ligter-gewig komponente (soos aluminium aan verskeie enjin-, bakwerk- en suspensiekomponente); en 'n handratkas.

Die meeste geen-fieterjasiemotors word aan vlootkopers verkoop, soos die taxi-maatskappye of die polisiedepartemente. Hierdie modelle is egter ook beskikbaar aan die koste-bewuste privaatkliënte wie se primêre kommer prys, brandstofekonomie en basiese lae-koste vervoer blyk te wees.

Die konsep van 'n geen-fieterjasiemotor in die Europese mark was algemeen in die 1950's met motors soos die Ford Abeille of die Citroën ID Normale. Die Dacia Logan en die Fiat Albea is voorbeelde van onlangse geen-fieterjasiemotors in Europa. In Argentinië en Brasilië beslaan die geen-fieterjasies kategorie 'n aansienlike deel van die nuwemotormark. 

Voorbeelde van kostesny in die basisweergawes sluit in:


</doc>
<doc id="106851" url="https://af.wikipedia.org/wiki?curid=106851" title="Kunsrolprent">
Kunsrolprent

’n Kunsrolprent of kunsfliek is gewoonlik ’n ernstige, onafhanklike prent wat op ’n uitgelese groep gemik is, eerder as op ’n massagehoor. Dit is bedoel "om ’n ernstige kunswerk te wees, dikwels eksperimenteel en nie vir die algemene smaak nie"; hulle word "hoofsaaklik om estetiese redes gemaak eerder as vir wins", en hulle bevat "onkonvensionele of hoogs simboliese inhoud".

Sulke prente kan elemente soos sosiale realisme, klem op die uitdrukkingsbehoeftes van die regisseur en ’n fokus op die denke, drome en motivering van die karakters bevat, in teenstelling met die duidelike, doelgerigte storielyn van gewilder prente. Die rolprentkenner David Bordwell beskryf kunsflieks as "’n rolprentgenre met sy eie, afsonderlike konvensies".

Die vervaardigers van kunsflieks stel gewoonlik hul prente in spesialiteits- of kunsteaters en op rolprentfeeste bekend. Omdat hulle op ’n kleiner gehoor gemik is, kry hulle selde die finansiële steun van groter produksies en is daar minder spesiale effekte, duur akteurs en advertensieveldtogte by betrokke. Gewoonlik word meer onbekende akteurs en eenvoudiger filmstelle gebruik om geld te bespaar.

’n Sekere mate van kennis en ondervinding is gewoonlik nodig om sulke prente ten volle te verstaan en waardeer. Vir reklame steun kunsflieks op die publisiteit wat deur rolprentresensente verskaf word, besprekings deur kunsrubriekskrywers en bloggers, asook mondelinge aanbeveling deur mense wat dit gesien het. Omdat hulle gewoonlik min kos, hoef hulle minder geld te maak om winsgewend te wees.

Die voorlopers van kunsflieks sluit in D.W. Griffith se "Intolerance" (1916) en die werk van Sergei Eisenstein. Albei het die ontwikkeling van die Europese rolprentbedryf vir jare beïnvloed.

Die Russiese regisseur Eisenstein se "The Battleship Potemkin" (1925) was ’n revolusionêre propagandaprent wat hy gebruik het om sy teorie te toets dat hy montage op so ’n manier kon gebruik dat dit die grootste emosionele reaksie by die gehoor ontlok. Die internasionale aansien wat die prent hom besorg het, het hom in staat gestel om die regisseur te wees van "October: Ten Days That Shook the World" as deel van ’n groot tienjaarviering van die Oktober-rewolusie van 1917, en daarna "The General Line" (ook bekend as "Old and New"). Internasionale resensente het die prente lof toegeswaai. In Rusland het Eisenstein se fokus op strukturele kwessies soos kamerahoeke, skarebewegings en montage hom en ander wat soos hy gedink het, soos Vsevolod Pudovkin en Alexander Dovzhenko, egter in onguns gebring by die Sowjet-rolprentgemeenskap.

Ook prente van Spaanse avant-garde-regisseurs soos Luis Buñuel en Salvador Dalí (bv. "L'Age d'Or" van 1930) en die Franse draaiboekskrywer en vervaardiger Jean Cocteau (bv. "The Blood of a Poet", ook van 1930) het ook kunsflieks beïnvloed. In die 1920's het rolprentverenigings die idee begin voorstaan dat rolprente verdeel kon word in "...vermaak wat op ’n massagehoor gemik is en ’n ernstige rolprentbedryf vir ’n intellektuele gehoor". In Engeland het Alfred Hitchcock en Ivor Montagu ’n rolprentvereniging gestig wat dié prente ingevoer het wat hulle geglo het "kunstige prestasies" was.

Cinéma Pur, ’n Franse avant-garde-rolprentbeweging van die 1920's en 1930's, het ook die idee van kunsflieks bevorder. Die beweging het Dadaïsme-kunstenaars ingesluit soos Man Ray ("Emak-Bakia", "Return to Reason"), René Clair ("Entr'acte") en Marcel Duchamp ("Anemic Cinema"). Die Dadaïste het destydse rolprentkonvensies, bourgeois tradisies en konvensionele Aristoteliaanse idees oor tyd en ruimte geïgnoreer.

In die 1930's en 1940's kon Hollywood-rolprente verdeel word in kunstige rolprentaanpassings van letterkundige werke soos John Ford se "The Informer" (1935) en Eugene O'Neill se "The Long Voyage Home" (1940), en die winsgewende, "gewilde" prente soos rampokkerflieks.

In die laat 1940's is die idee in Amerika dat ernstige Italiaanse en ander Europese prente verskil van die Hollywood-hoofstroomflieks, versterk deur die ontwikkeling van "kunsbioskope" in groot stede. Ná die Tweede Wêreldoorlog was baie Amerikaners moeg vir die gewone Hollywood-prente en het hulle eerder na dié nuwe kunsbioskope gegaan. Rolprente wat daar vertoon is, het ingesluit Britse en anderstalige prente, asook onafhanklike Amerikaanse en dokumentêre prente. Flieks soos Roberto Rossellini se "Open City" en Alexander Mackendrick se "Whisky Galore!", "Bicycle Thieves" en "The Red Shoes" het groot gehore gelok.

In die laat 1950's het Franse rolprentmakers prente begin vervaardig wat beïnvloed is deur Italiaanse neorealisme en klassieke Hollywood-prente, ’n styl wat resensente die Franse New Wave genoem het. Hoewel hulle nooit ’n amptelike beweging was nie, is New Wave-rolprentmakers verbind deur hul doelbewuste verwerping van klassieke rolprentvorme en hul gees van jeugdige ikonoklasme. Baie het ook die sosiale en politieke kwessies van die tydperk in hul werk behandel en radikale eksperimente gedoen met redigering en met hul visuele en vertelstyl. Van die vernaamste pioniers onder hulle sluit in François Truffaut, Jean-Luc Godard, Éric Rohmer, Claude Chabrol en Jacques Rivette. Volgens die "auteur"-teorie is die regisseur die "skrywer" van sy rolprent en het hy ’n handtekening wat van een rolprent tot ’n volgende herkenbaar is.

In die 1960's is die term kunsfliek in Amerika meer algemeen gebruik as in Europa. Dit het losweg anderstalige, "auteur"-, onafhanklike, eksperimentele, dokumentêre en kortprente ingesluit.

Teen die 1980's en 1990's het ’n paar maatskappy onafhanklike prente versprei wat nie byval by die algemene publiek sou vind nie. Toe groot ateljees besef daar is ’n mark vir sulke prente, het hulle afdelings op die been gebring wat daarop gekonsentreer het, soos Twentieth Century Fox se Fox Searchlight Pictures, Universal Studios se Focus Features, Sony Pictures Entertainment se Sony Pictures Classics en Paramount Pictures se Paramount Vantage. Resensente verskil oor of sulke prente werklik as onafhanklike flieks beskou kan word omdat hulle deur groot studio's gefinansier is.

Volgens die regisseur en vervaardiger Roger Corman het die belangrikheid van kunsflieks ná die 1960's afgeneem omdat Hollywood by Europese prente geleer en hul tegnieke begin gebruik het. Volgens hom kan kykers iets van die essensie van die Europese kunsflieks sien in die Hollywood-prente van die 1970's. Dié tegnieke het dus wêreldwyd algemeen geraak. Daar is egter steeds rolprente wat vanweë hul besonderse inhoud of styl uitstaan en veral deur kunsfliekliefhebbers waardeer word.

Die prente wat hieronder bespreek word, is ’n paar van die "kunsflieks" deur die dekades heen om ’n idee te gee van wat die term behels. Dié prente het een of meer van die eienskappe van kunsflieks: ’n ernstige, niekommersiële of onafhanklike fliek wat nie op die massagehoor gemik is nie. Van dié flieks word ook beskou as "auteur"- of eksperimente prente. Soms verskil resensente oor of ’n fliek ’n hoofstroomprent is of nie. Terwyl sommige resensente byvoorbeeld Gus van Sant se "My Own Private Idaho" (1991) ’n "oefening in eksperimentering" van "hoogs kunstige gehalte" beskryf, noem die "Washington Post" dit ’n ambisieuse hoofstroomfliek.

Sommige van die prente hieronder het die meeste van die genoemde eienskappe; ander is kommersiële prente wat deur hoofstroomateljees gemaak is, maar die kenmerk van ’n regisseur se "auteur"-styl of ’n eksperimentele karakter het. Die flieks is noemenswaardig óf omdat hulle groot pryse of lof van invloedryke resensente ingepalm het óf omdat hulle ’n innoverende vertelstyl of filmtegniek het.

In die 1920's en 1930's het vervaardigers nie ten doel gehad om kunsflieks te maak nie en resensente het nie die term gebruik nie. Daar was egter prente wat meer gesofistikeerde estetiese oogmerke gehad het, soos Carl Theodor Dreyer se "The Passion of Joan of Arc" (1928) en "Vampyr" (1932), surrealistiese prente soos Luis Buñuel se "Un chien andalou" (1929) en "L'Âge d'Or" (1930), of selfs prente wat oor politieke of aktuele onderwerpe gehandel het, soos Sergei Eisenstein se bekende en invloedryke meesterstuk "Battleship Potemkin". Die Amerikaanse fliek "Sunrise: A Song of Two Humans" (1927) deur die Duitse Ekspressionistiese regisseur F.W. Murnau gebruik verwronge kunsontwerp en grondverskuiwende kinematografie om ’n oordrewe, feëagtige wêreld vol simboliek en beeldspraak te skep. Jean Renoir se prent "The Rules of the Game" (1939) was ’n restourasiekomedie wat verby die konvensies van die restourasiekomedie-genre beweeg het deur ’n skerp en tragiese satire te skep oor die Franse hoër stand in die jare voor die Tweede Wêreldoorlog; in ’n opname onder resensente van die Britse Rolprentinstituut is dit aangewys as die derde beste rolprent nog, naas "Citizen Kane" en "Vertigo".

Sommige van hierdie kunsgeoriënteerde films is deur ryk individue gefinansier eerder as deur rolprentmaatskappye, veral as die inhoud omstrede was of waarskynlik nie groot gehore sou lok nie. In die laat 1940's het die Britse regisseur Michael Powell en Emeric Pressburger "The Red Shoes" (1948) gemaak, ’n prent oor ballet wat uitgestaan het bo die hoofstroomprente van dié tyd. In 1945 het David Lean "Brief Encounter" geregisseer, wat geskoei was op Noël Coward se toneelstuk "Still Life" en gegaan het oor ’n passievolle liefdesverhouding tussen ’n man uit die hoër stand en ’n middelklasvrou te midde van die sosiale en ekonomiese kwessies wat Brittanje in dié tyd in die gesig gestaar het.

Van die bekende artistieke prente van die 1950's sluit in "La Strada" (1954), ’n prent oor ’n jong vrou wat gedwing word om vir ’n wrede en onmenslike sirkuskunstenaar te gaan werk om haar gesin te onderhou, en uiteindelik haar situasie aanvaar; Carl Theodor Dreyer se "Ordet" (1955), wat sentreer om ’n gesin wie se geloof nie sterk is nie, maar ’n seun het wat glo hy is Jesus Christus en oortuig is daarvan dat hy wonderwerke kan verrig; Federico Fellini se "Nights of Cabiria" (1957), oor ’n prostituut se mislukte pogings om liefde te vind asook haar lyding en verwerpings; "Wild Strawberries" (1957), ’n prent deur Ingmar Bergman wat die verhaal vertel van ’n ouer geneesheer en professor wie se nagmerries daartoe lei dat hy sy lewe in heroënskou neem; en "The 400 Blows" (1959) deur François Truffaut waarvan die hoofkarakter ’n jong man is wat probeer grootword ondanks mishandeling deur sy ouers, onderwysers en die gemeenskap in die algemeen. In Pole het die Chroesjtsjof-ontdooiing ’n verslapping in die regering se politieke beleidsrigtings meegebring, en produksies soos "A Generation", "Kanal", "Ashes and Diamonds", "Lotna" (1954–1959), almal met Andrzej Wajda as regisseur, was ’n voorbeeld van die styl van die Poolse Rolprentskool.

In Indië was daar ’n kunsfliekbeweging in die Bengaalse rolprentbedryf bekend as "Parallel Cinema", of die "Indiese New Wave". Dit was ’n alternatief vir die land se kommersiële hoofstroomrolprente wat bekend was vir hul ernstige inhoud, realisme en naturalisme, met klem op die sosiaal-politieke klimaat van die tyd. Dié beweging is iets anders as die hoofstroom-Bollywoodbedryf en het min of meer dieselfde tyd begin as die Franse en Japannese New Wave. Die mees invloedryke rolprentmakers van die beweging was Satyajit Ray en Ritwik Ghatak. Een van die flieks in dié tyd wat internasionaal geprys is, is "The Apu Trilogy" (1955–1959), wat die verhaal vertel van ’n arm plattelandse seun se grootwordjare. Satyajit Ray se "Distant Thunder" (1973) gaan oor ’n boer tydens die hongersnood van 1943 in Bengale. Nog ’n geloofde rolprentmaker van dié beweging was Mrinal Sen.

Japannese rolprentmakers het ’n paar prente vervaardig wat die konvensies verbreek het. Akira Kurosawa se "Rashomon" (1950), die eerste Japannese prent wat algemeen in die Weste vertoon is, beeld vier getuies se botsende weergawes van ’n verkragting en moord uit. In 1952 was Kurosawa die regisseur van "Ikiru", oor ’n burokraat van Tokio wat sukkel om uit te vind wat die doel van sy lewe is. "Tokyo Story" (1953) deur Yasujirō Ozu verken sosiale veranderings van die era deur die verhaal te vertel van ’n ouer paartjie wat na Tokio reis om hul volwasse kinders te besoek, maar uitvind die kinders is te besig met hul eie lewe om baie aandag aan hulle te gee. "Seven Samurai" (1954) deur Kurosawa gaan oor ’n plattelandse dorpie wat sewe samoerais huur om rowers in toom te hou. "Fires on the Plain" (1959) deur Kon Ichikawa verken die Japannese ervaring van WOII deur ’n siek soldaat uit te beeld wat veg om aan die lewe te bly. "Ugetsu" (1953) deur Kenji Mizoguchi is ’n spookstorie wat in die laat 16de eeu afspeel en gaan oor boere wie se dorpie in die pad van die naderende weermag is. ’n Jaar later was Mizoguchi die regisseur van "Sansho the Bailiff" (1954), wat die storie vertel van twee kinders van die aristokrasie wat as slawe verkoop word; benewens die behandeling van ernstige temas soos die verlies van vryheid, bevat die prent ook pragtige tonele en lang, ingewikkelde skote.

Die 1960's was ’n belangrike tydperk in die geskiedenis van kunsflieks. Die uitreiking van verskeie grondverskuiwende rolprente het gelei tot die totstandkoming van die Europese kunsbioskoop. Jean-Luc Godard se "À bout de souffle" ("Ademloos", 1960) het innoverende visuele en redigeringstegnieke gebruik soos kameras wat in die hand vasgehou is. Godard, ’n toonaangewende figuur in die Franse New Wave, het reg deur die dekade innoverende flieks gemaak en ’n heel nuwe rolprentstyl geskep. "Jules et Jim" deur François Truffaut ondersoek die ingewikkelde verhouding tussen drie individue deur middel van innoverende skryfwerk, redigering en kamerategnieke.

Die Italiaanse regisseur Michelangelo Antonioni het gehelp om ’n omwenteling in die filmbedryf teweeg te bring met prente soos "La Notte" (1961), ’n komplekse ondersoek na ’n mislukte huwelik wat kwessies soos wetteloosheid en steriliteit behandel het; "Eclipse" (1962), oor ’n jong vrou wat nie ’n standvastige verhouding met haar kêrel kan aanknoop nie weens sy materialistiese aard; "Red Desert" (1964), sy eerste kleurprent, wat gaan oor die noodsaaklikheid om by die moderne lewe aan te pas; en "Blowup" (1966), sy eerste Engelse prent, wat kwessies ondersoek soos persepsie en werklikheid terwyl dit ’n jong fotograaf se poging volg om uit te vind of hy ’n moord afgeneem het.

Die Sweedse regisseur Ingmar Bergman het die 1960's begin met kamerstukke soos "Winter Light" (1963) en "The Silence" (1963), wat temas soos emosionele isolasie en ’n gebrek aan kommunikasie aanraak. Sy prente van die laaste helfte van die dekade soos "Persona" (1966), "Shame" (1968) en "A Passion" (1969) het te doen met die idee van rolprente as ’n vaardigheid. Die intellektuele en visueel uitdrukkingsvolle flieks van Tadeusz Konwicki, soos "All Souls' Day" ("Zaduszki", 1961) en veral "Salto" (1962), het besprekings oor oorlog ontlok en eksistensiële vrae gevra.

Federico Fellini se "La Dolce Vita" (1960) beeld ’n week in Rome uit in die lewe van ’n siniese joernalis. In 1963 het Fellini "8½" gemaak, ’n verkenning van skeppings-, huweliks- en spirituele probleme wat in swart-wit geskiet is deur die kinematograaf Gianni di Venanzo. Die 1961-prent "Last Year at Marienbad" deur die regisseur Alain Resnais ondersoek persepsie en werklikheid en gebruik kameras wat die akteurs volg, ’n tegniek wat daarna algemeen gewild geraak het.

Robert Bresson se "Au Hasard Balthazar" (1966) en "Mouchette" (1967) is merkwaardig vir hul naturalistiese, elliptiese styl. Die Spaanse regisseur Luis Buñuel het ook baie bygedra tot kunsfilms met sy skokkende, surrealistiese satires soos "Viridiana" (1961) en "The Exterminating Angel" (1962).

Die Russiese regisseur Andrei Tarkovsky se rolprent "Andrei Rublev" (1966) is ’n portretstudie van ’n Middeleeuse Russiese ikoonverwer met dieselfde naam. Dit gaan ook oor artistieke vryheid en die moontlikheid en noodsaaklikheid om kuns te skep vir, en ten spyte van, ’n onderdrukkende owerheid. ’n Verkorte weergawe van die fliek is vertoon op 1969 se Cannes-rolprentfees en het die Fipresci-prys gewen.

Aan die einde van die dekade het Stanley Kubrick se "" (1968) gehore oorrompel met sy wetenskaplike realisme, spesiale effekte en ongewone beelde. In Armenië in die Sowjetunie is Sergei Parajanov se "The Color of Pomegranates", waarin die Georgiese aktrise Sofiko Chiaureli vyf verskillende karakters vertolk en wat deur die Sowjet-owerheid verbied is, deur die resensent Mikhail Vartanov geprys as "revolusionêr". In die vroeë 1980's het die Franse rolprenttydskrif "Les Cahiers du Cinéma" die prent op sy top-10-lys geplaas. In 1967 het die invloedryke Georgiese regisseur Tengiz Abuladze "Vedreba" geregisseer; dit was geskoei op die motiewe in Vaja-Pshavela se literêre werk en die storie is vertel in ’n poëtiese styl, vol simboliese tonele met filosofiese betekenis.

In Iran het Dariush Mehrjui se "Gaav" ("Die Koei", 1969), oor ’n man wat waansinnig raak ná die dood van sy geliefde koei, die New Wave in die Iranse rolprentbedryf ingelui.

In die vroeë 1970's het regisseurs gehore geskok met gewelddadige rolprente soos "A Clockwork Orange" (1971), Stanley Kubrick se wrede verhaal van futuristiese jeugbendes, en "Last Tango in Paris" (1972), Bernardo Bertolucci se seksueel eksplisiete, omstrede prent waarmee hy taboes verbreek het. Ander regisseurs se werk was meer introspektief, soos Andrei Tarkovsky se peinsende wetenskapsfiksieprent "Solaris" (1972), wat blykbaar bedoel was as ’n Sowjet-antwoord op "2001". In 1975 en 1979 onderskeidelik het Tarkovsky twee prente geregisseer wat oorsee lof ingepalm het, "The Mirror" en "Stalker". Terrence Malick, die regisseur van "Badlands" (1973) en "Days of Heaven" (1978), het baie dieselfde tegnieke as Tarkovsky gebruik, soos lang, talmende skote van die natuurskoon, evokatiewe beelde en ’n poëtiese vertelstyl.

Nog ’n eienskap van kunsflieks in die 1970's is die terugkeer van bisarre karakters en beelde, soos die gefolterde, behepte karakter in die Duitse New Wave-regisseur Werner Herzog se "Aguirre, the Wrath of God" (1973) en in kultusflieks soos Alejandro Jodorowsky se psigedeliese "The Holy Mountain" (1973) oor ’n voetlose, handlose dwerg en ’n alchemis wat die mitiese Lotus-eiland soek. Die prent "Taxi Driver" (1976) deur Martin Scorsese het die tema voortgesit wat "A Clockwork Orange" verken het: ’n vervreemde bevolking wat in ’n gewelddadige, vervallende gemeenskap woon. Die growwe geweld en siedende woede van Scorsese se rolprent was in kontras met ander flieks wat in dié tyd uitgereik is, soos David Lynch se dromerige, surrealistiese "Eraserhead" (1977). In 1974 het John Cassavetes skerp kommentaar op die Amerikaanse blouboordjielewe gelewer in "A Woman Under the Influence", oor ’n eksentrieke huisvrou wat stadigaan in waansin verval.

In 1980 het Martin Scorsese gehore, wat gewoond geraak het aan die avontuurtreffers van Steven Spielberg en George Lucas, geskok met die growwe, harde realisme van sy "Raging Bull". Hierin dryf die akteur Robert de Niro metode-toneelspel tot ’n uiterste om ’n bokser se agteruitgang van ’n kampioen tot ’n oorgewig, uitgediende nagklubeienaar uit te beeld. Ridley Scott se "Blade Runner" (1982) kan eerder beskou word as ’n wetenskapsfiksie-kunsprent soos "2001", al is dit geadverteer as ’n vinnige-aksie-fliek. Dit verken temas van eksistensialisme: wat dit beteken om menslik te wees. Dit was ’n mislukking by die loket, maar het in kunsflieksirkels gewild geraak as ’n kultusfliek ná die uitreiking van die regisseursweergawe ("editor's cut").

In die middel van die dekade het die Japannese regisseur Akira Kurosawa realisme gebruik om die wrede, bloedige geweld van 16de-eeuse samoerai-gevegte uit te beeld in "Ran" (1985). Dit volg die storielyn van "King Lear", waarin ’n ouer koning deur sy kinders verraai word. Sergio Leone het ook brute geweld met emosionale substansie gekontrasteer in sy epiese verhaal van ’n rampokker se lewe in "Once Upon a Time in America".

Ander regisseurs se prente in die 1980's was meer intellektueel en het filosofiese en etiese kwessies ondersoek. Andrzej Wajda se "Man of Iron" (1981) is ’n werk van kritiek teen die Poolse Kommunistiese regering; dit het in 1981 die Palme d'Or gewen op die Cannes-rolprentfees. Krzysztof Kieślowski, nog ’n Poolse regisseur, het in 1988 "The Decalogue" vir televisie gemaak. Dit was ’n grootliks melancholiese fliekreeks wat etiese kwessies en morele vraagstukke verken het. Twee van die prente in die reeks is in teaters uitgereik as "A Short Film About Love" en "A Short Film About Killing". In 1989 het Woody Allen, in die "The New York Times"-resensent Vincent Canby se woorde, "ongetwyfeld sy ernstigste en snaaksste rolprent nog" gemaak: "Crimes and Misdemeanors". Dit bestaan uit verskeie verhale van mense wat probeer om ’n morele en geestelike eenvoud in die lewe te vind te midde van die onaangename gevolge van hul keuses. Die Franse regisseur Louis Malle het ’n ander morele kwessie verken met die dramatisering van sy eie ondervindings tydens sy kinderjare in "Au revoir, les enfants", ’n uitbeelding van die Nazi's se deportasie van Franse Jode na konsentrasiekampe tydens die Tweede Wêreldoorlog.

Kieślowski was nie die enigste regisseur wat tussen rolprente en televisie beweeg het nie: Ingmar Bergman se "Fanny and Alexander" (1982) is in ’n vyf uur lange sessie op TV vertoon. In Brittanje het Channel 4, ’n nuwe TV-kanaal, baie teaterrolprente heeltemal of gedeeltelik gefinansier deur sy Film 4-dogtermaatskapp.

Wim Wenders het ’n ander benadering tot die lewe, vanuit ’n spirituele standpunt, ondersoek in sy 1987-prent "Wings of Desire", oor ’n "gevalle engel" wat tussen mense woon. Daarvoor het hy op die Cannes-rolprentfees die prys vir beste regisseur gewen. In 1982 het die eksperimentele regisseur Godfrey Reggio "Koyaanisqatsi" uitgereik, ’n prent sonder dialoog met die klem op kinematografie en filosofiese ideologie. Dit bestaan hoofsaaklik uit skote in stadige beweging van stede en natuurlandskappe wat ’n soort visuele simfoniese gedig vorm.

Nog ’n benadering van regisseurs van die 1980's was om bisarre, surrealistiese alternatiewe wêrelde te skep. Martin Scorsese se "After Hours" (1985) is ’n komedieriller wat ’n man se verbysterende avonture uitbeeld in ’n surrealistiese nagwêreld van toevallige ontmoetings met geheimsinnige karakters. David Lynch se "Blue Velvet" (1986) is ’n raaiselprent-riller in ’n film noir-styl vol simboliek en metafore oor gepolariseerde wêrelde wat bewoon word deur verwronge karakters in die donker onderwêreld van ’n klein dorpie. Dit was verbasend susesvol as die hoogs ontstellende onderwerp in ag geneem word. Peter Greenaway se "The Cook, the Thief, His Wife & Her Lover" (1989) is ’n vreemde fantasieprent / swart komedie oor kannibalisme en ekstreme geweld met ’n intellektuele tema: kritiek op die "elitekultuur" in Brittanje gedurende Margaret Thatcher se bewind.

Die Franse resensent en joernalis Raphaël Bassan meen in 1984 in ’n artikel dat Patrick Bokanowski se "The Angel", wat in 1982 op die Cannes-rolprentfees vertoon is, beskou kan word as die begin van moderne animasie. Die gemaskerde silhoeëtte daarin is ontneem van enige menslike persoonlikheid. Bokanowski sou dus algehele beheer hê oor die "inhoud" van die beeld en die optiese komposisie daarvan. Dit is veral merkbaar in die tonele reg deur die prent wat deur verwronge voorwerpe en plastiektoestelle afgeneem is. Bokanowski skep sy eie heelal en neem die kyker deur ’n reeks verwronge areas, onduidelike beelde, metamorfoses en sintetiese voorwerpe.

In die 1990's het regisseurs inspirasie gekry uit die sukses van die 1980's se "Blue Velvet" en "The Cook, the Thief, His Wife & Her Lover", en hulle het rolprente geskep met bisarre alternatiewe wêrelde en elemente van surrealisme. In 1990 het die Japannese regisseur Akira Kurosawa se "Dreams" denkbeeldige peinsings uitgebeeld in ’n reeks sketse wat wissel van idilliese plattelandse landskappe tot afgryslike visioene van gefolterde demone en ’n verskroeide landskap ná ’n kernoorlog. In 1991 het die Coen-broers se "Barton Fink", wat die Palme d'Or gewen het, die enigmatiese verhaal vertel van ’n skrywer wat verskeie bisarre karakters teenkom, onder andere ’n alkoholis, ’n gemene romanskrywer en ’n reeksmoordenaar. David Lynch se 1997-prent "Lost Highway" is ’n sielkundige riller wat fantasiewêrelde, bisarre tydruimte-transformasies en senu-ineenstortings uitbeeld met behulp van surrealistiese beelde.

Ander regisseurs van die 1990's het filosofiese kwessies en temas soos identiteit, toeval, die dood en eksistensialisme ondersoek. Gus van Sant se "My Own Private Idaho" (1991) was ’n onafhanklike fliek oor twee jong manlike prostitute met ’n soeke na huis en identiteit. Roger Ebert, ’n Amerikaanse resensent en draaiboekskrywer, het geskryf: "The achievement of this film is that it wants to evoke that state of drifting need, and it does. There is no mechanical plot that has to grind to a Hollywood conclusion, and no contrived test for the heroes to pass." Die resensent Jake Euler het dit ’n "strak, poëtiese mymering" genoem.

Wong Kar-wai se "Chungking Express" (1994) verken die temas identiteit, diskonneksie, eensaamheid en afsondering in die "metaforiese betonoerwoud " van die moderne Hongkong. Dit gebruik ’n visuele styl wat aan musiekvideo's herinner en toon ook ooreenkomste met die Franse New Wave. Terwyl die Britse Rolprentinstituut dit "een van die beste Asiatiese prente van die moderne rolprentbedryf" genoem het, word dit meestal beskou as hoofsaaklik vir fliekvlooie, want dit is "in ’n groot mate ’n serebrale ondervinding" wat jy geniet "danksy wat jy weet van rolprente".

Daryush Shokof se "Seven Servants" (1996) is ’n baie oorspronklike kunsprent oor ’n man wat tot die dood toe die wêreld se rasse wil "verenig". Dit bly ’n verbasend dromerige ervaring in vorm en konsep vir enigiemand wat dit vir die eerste keer sien. ’n Jaar later vertel Abbas Kiarostami se "Taste of Cherry" (1997), wat die Palme d'Or gewen het, ’n soortgelyke verhaal met ’n ander kinkel. Dit gaan oor ’n man wat iemand probeer huur wat hom ná sy selfmoord kan begrawe. Dit is in ’n minimalistiese styl gemaak, met lang skote, ’n gemaklike pas en lang tye van stilte. Dit het ook skote van ver en van bo af, wat ’n gevoel van afstand skep tussen die kyker en die karakters.

Verskeie prente van dié dekade het eksistensialisme-verwante temas verken wat verband hou met die lewe, toeval en dood. Robert Altman se "Short Cuts" (1993) verken toeval, die dood en ontrouheid deur middel van 10 parallelle en verweefde stories. Die prent, wat die Goue Leeu en die Volpi-beker op die Venesiese Rolprentfees gewen het, is deur die "Chicago Tribune"-resensent Michael Wilmington ’n "many-sided, many mooded, dazzlingly structured eclectic jazz mural" genoem. Krzysztof Kieślowski se "The Double Life of Véronique" (1991) is ’n drama oor identiteit en ’n politieke allegorie oor die Oos/Wes-verdeling in Europa; dit gebruik gestileerde kinematografie, ’n eteriese atmosfeer en, sonder verduideliking, boaardse elemente.

Darren Aronofsky se "Pi" (1998) is ’n dromerige, komplekse prent met "beide ongelooflike styl en substansie" oor ’n paranoïese wiskundegenie se soeke na vrede. Dit skep ’n "David Lynch-geïnspireerde, grillerige "Eraserhead"-agtige wêreld" wat in swart-wit geskiet is. Die prent ondersoek kwessies soos "metafisika en spiritualiteit". Matthew Barney se "The Cremaster Cycle" (1994–2002) is ’n siklus van vyf simboliese, allegoriese prente wat ’n selfgeslote, estetiese stelsel vorm wat die skeppingsproses verken. Die prente is vol sinspelings van voortplantingsorgane en seksuele ontwikkeling, en gebruik ’n vertelstyl wat herinner aan biografie, mitologie en geologie.

In 1997 het Terrence Malick ná ’n afwesigheid van 20 jaar ’n terugkeer gemaak met "The Thin Red Line", ’n oorlogsprent wat poësie en die natuur gebruik om dit te onderskei van ander oorlogsprente. Dit is vir sewe Oscars benoem, waaronder vir beste prent en beste regisseur.

Sommige prente uit die 1990's meng ’n eteriese of surrealistiese visuele atmosfeer met die verkenning van filosofiese kwessies. "Satantango" (1994), deur die Hongaarse regisseur Bela Tarr, is uur lank en in swart-wit geskiet. Dit handel oor Tarr se gunstelingtema, ontoereikendheid. Die swendelaar Irimias keer terug na ’n dorpie in Hongarye en word ’n leier en Messias-figuur vir die liggelowige dorpenaars. Kieslowski se "Three Colors"-trilogie (1993–'94), veral "Blue" (1993) en "Red" (1994), handel oor menslike verhoudings en hoe mense dit hanteer te midde van hul alledaagse lewe. Die drie prente is genoem "verkennings van spiritualiteit en eksistensialisme" wat ’n "waarlik boaardse ervaring" daarstel.

"The Guardian" het "Breaking the Waves" (1996) gelys as een van sy top-25-kunsflieks. Volgens die resensent is "al die bestanddele wat Lars von Trier se loopbaan (en ook ’n groot deel van die moderne Europsese rolprentwese) bepaal het, hier teenwoordig: spannende toneelspel, innoverende visuele tegnieke, ’n gefolterde heldin, drama wat kwessies aanpak en ’n goeie skoot omstredenheid om die hele ding onmisbaar te maak."

’n Paar rolprente uit die 2000's met kunsfliekeienskappe is noemenswaardig danksy hul innoverende verfilmings- of redigeringstegnieke. "Memento" (2001), ’n sielkundige riller wat deur Christopher Nolan geregisseer is, gaan oor ’n man wat aan korttermyngeheueverlies ly. Die prent is so geredigeer dat die storielyn agteruit ontwikkel in stukke van 10 minute in nabootsing van geheueverlies. "Eternal Sunshine of the Spotless Mind" (2004) is ’n romantiese fliek met Michel Gondry as regisseur oor ’n man wat ’n maatskappy huur om die herinneringe aan ’n onaangename verhouding uit te wis. ’n Verskeidenheid spesiale-effek- en kamerategnieke is gebruik om die vernietiging van die man se herinneringe en sy oorgang van een herinnering na ’n volgende uit te beeld.

"Timecode" (2000), deur die regisseur Mike Figgis, gebruik ’n verdeelde skerm om vier aaneenlopende 90-minuut-skote te wys wat vier verskillende storielyne uitbeeld. "Russian Ark" (2002), ’n rolprent deur Alexander Sokurov, het dié tegniek selfs verder geneem: dit is die eerste vollengteprent wat in een, ononderbroke skoot geskiet is. "Waking Life" (2001), ’n animasiefliek met Richard Linklater as regisseur, gebruik ’n innoverende digitale rotoskooptegniek om ’n man uit te beeld wat in ’n droom vasgevang is.

Verskeie prente uit dié dekade het die temas amnesie of geheue aangeroer, maar anders as "Memento" het hulle verteltegnieke gebruik eerder as verfilmings- of redigeringstegnieke. "Mulholland Drive" (2001), deur David Lynch, gaan aanvanklik oor ’n jong vrou wat na Hollywood verhuis en uitvind iemand met geheueverlies woon in haar huis. Namate die prent vorder, word dit egter duidelik iets diepers word teruggehou in terme van die storielyn en karakters. "Oldboy" (2003), met Park Chan-wook as regisseur, handel oor ’n man wat 15 jaar lank deur ’n geheimsinnige en wrede persoon aangehou word, en dan sy ou herinneringe moet naspeur wanneer hy skielik vrygelaat word. "Peppermint Candy" (2000), deur Lee Chang-dong, begin met die selfmoord van die manlike hoofkarakter en gebruik dan ’n omgekeerde chronologie (soos "Memento") om die gebeure van die vorige 20 jaar uit te beeld wat daartoe gelei het dat die man homself wil doodmaak.

Van die 2000's se kunsflieks het uitgestaan vanweë hul omstrede onderwerp of vertelstyl. "Elephant" (2003), deur Gus van Sant, gaan byvoorbeeld oor ’n massamoord by ’n hoërskool soortgelyk aan dié by die Columbine-hoërskool. Dit het verskeie toppryse op die Cannes-rolprentfees gewen. Van sy ander prente sluit in "Gerry", "Last Days" en "Paranoid Park". Todd Haynes se komplekse dekonstruksie van Bob Dylan se persoon, "I'm Not There" (2007), vertel sy verhaal met die gebruik van nietradisionele verteltegnieke en meng die storielyne van die ses verskillende Dylan-geïnspireerde karakters. Die Mexikaanse regisseur Guillermo del Toro se "Pan's Labyrinth" gebruik rekenaargeskepte beelde (CGI) om die fantasiewêreld van ’n 10-jarige meisie te skep waarmee sy die afgryse van die Spaanse Burgeroorlog uit haar gedagtes weer. "Encyclopædia Britannica" noem Del Toro se prent "...'n wonderlike vermenging van Hollywood-genre-prente en Europese kunsprente".

Die resensent Lewis Beale van "Film Journal International" sê die Australiese regisseur Andrew Dominik se western "The Assassination of Jesse James by the Coward Robert Ford" (2007) is "’n fassinerende werk wat as beide kuns- en genre-prent slaag".

Anders as die meer aksiegeoriënteerde Jesse James-rolprente van vroeër, stip Dominik se onkonvensionele, epiese prent, miskien meer akkuraat, die voëlvryverklaarde se psige uit gedurende die laaste maande van sy lewe terwyl hy vrede maak met die feit dat hy gevang gaan word en vriende maak met sy eindelike sluipmoordenaar, Robert Ford. In 2009 het die regisseur Paul Thomas Anderson beweer sy "Punch-Drunk Love", oor ’n skaam man wat sy woedebuie probeer beheer, is ’n "kuns-Adam Sandler-film", ’n verwysings na die onverwagte insluiting van die komediant Sandler in die prent. Die resensent Roger Ebert het gemeen die prent "...kan die sleutel tot al die Adam Sandler-prente wees, en kan Sandler bevry sodat hy ’n nuwe rigting in sy werk inslaan. Hy kan nie vir altyd aanhou om daardie idiotiese komedies te maak nie, of hoe? Wie sou kon raai hy het sulke onontginde dieptes?"

In die CNN-resensie van die Thaise regisseur Apichatpong Weerasethakul se "Uncle Boonmee Who Can Recall His Past Lives" (2010) word dit ’n "kunsfliek vir almal" genoem, anders as sy vorige prente wat "beskou is as ontoeganklike kunsteater-materiaal". Die prent, wat die Palme d'Or gewen het, "...bind dit wat net ’n reeks mooi gefotografeerde tonele kon gewees het, saam deur middel van roerende en snaakse mymerings oor die aard van die dood en van reïnkarnasie, liefde, verlies en karma". Weerasethakul is ’n onafhanklike regisseur, draaiboekskrywer en vervaardiger wat buite die streng perke van die Thaise algemene rolprentbedryf werk. Sy flieks handel oor drome, die natuur, seksualiteit (insluitende sy eie homoseksualiteit) en Westerse opvattings oor Thailand en Asië. Sy prente toon ’n voorkeur vir die onkonvensionele (soos om die kredietlys in die middel van die rolprent te laat rol) en vir werk saam met nie-akteurs.

Terrence Malick se "The Tree of Life" (2011) is eindelik uitgereik nadat dit jare in die ontwikkelingsproses was. Dit het die Palme d'Or gewen en is hoog deur resensente aangeskryf. "Drive" (2011), met Nicolas Winding Refn as regisseur, word algemeen ’n kunsteater-aksiefliek genoem. Die regisseur Lars von Trier het "Melancholia" ook in 2011 uitgereik. Dit handel oor depressie en ander geestesteurings, terwyl dit ook ’n gesin se reaksie wys op ’n naderende planeet wat met die Aarde kan bots. Die fliek is goed ontvang en volgens sommige was dit selfs Von Trier se beste werk; veral Kirsten Dunst se spel, die visuele aspek en die realisme wat in die prent uitgebeeld word, het lof gekry.

Jonathan Glazer se "Under the Skin" is in 2013 op die Venesiese Rolprentfees vertoon en is die volgende jaar in teaters uitgereik. Die prent, met Scarlett Johansson, volg ’n ruimtewese in menslike vorm terwyl sy in Glasgow niksvermoedende mans vir seks ontmoet, hul vleis oes en hulle van hul menslikheid stroop. Dit handel oor temas soos seksualiteit, menslikheid en objektifisering, en het goeie resensies gekry. Sommige het dit ’n meesterstuk genoem, en Richard Roeper het gesê die prent is "waaroor ons praat wanneer ons oor rolprente as ’n kunsvorm praat".

’n TV-genre of -styl is geïdentifiseer wat van die riglyne vir kunsrolprente gebruik maak. Reekse soos David Lynch se "Twin Peaks" en die BBC se "The Singing Detective" het ook ’n "groter klem op sielkundige of anekdotiese realisme, ’n verwerping van klassieke duidelikheid van ruimte en tyd, eksplisiete kommentaar en vaagheid".

Nes met Lynch se ander werk, veral die rolprent "Blue Velvet", verken "Twin Peaks" die verskil tussen die respektabelheid van ’n klein dorp en die ongure lewe wat daaragter skuil. Dit is moeilik om die reeks in ’n spesifieke TV-genre te plaas: Wat styl betref, leen dit by die ontstigtende en boaardese toon van rillerprente, en terselfdertyd bied it ’n bisar komiese parodie op Amerikaanse sepies met ’n kamp, melodramatiese voorstelling van die moreel twyfelagtige bedrywighede van sy karakters. Dit word gekenmerk deur beide vreemde humor en surrealisme.

Ander TV-programme wat al kunstelevisie genoem is, sluit "The Simpsons" in vanweë dié animasiereeks se talle kultuurverwysings, doelbewuste teenstrydige karakteruitbeelding en verslapping van TV-konvensies. HBO se "The Wire" kan as kunstelevisie beskou word omdat dit al meer kritiese aandag van akademici getrek het as die meeste ander TV-programme. Die filmteorietydskrif "Film Quarterly" het dit byvoorbeeld al op sy voorblad gebruik.



</doc>
<doc id="106853" url="https://af.wikipedia.org/wiki?curid=106853" title="Vauxhall Motors">
Vauxhall Motors

Vauxhall Motors ([ˈvɒksɔːl]; amptelik geregistreer as General Motors UK Limited) is 'n Britse motorvervaardiger en -verspreider wat sy hoofkwartier in Luton, Engeland het. Vauxhall Motors was 'n dogteronderneming van die Duitse Adam Opel AG wat op sy beurt deur die Amerikaanse motorreus General Motors (GM) besit was.

Die onderneming bemark passasiersvoertuie en ligte vragmotors onder die Vauxhall-handelsmerk, terwyl dit in die verlede ook busse en vragmotors onder die Bedford-handelsnaam verkoop het. Vauxhall is tans die motorhandelsmerk met die tweede meeste verkope in die Verenigde Koninkryk.

Vauxhall is in 1857 deur Alexander Wilson as 'n pomp- en mariene enjinvervaardiger in die Londense Vauxhall-buurt gestig, wat sy produkportefeulje in 1903 met die ontwikkeling van 'n enkelsilinder-voertuig na motors uitgebrei het. In 1925 is die onderneming, wat reeds in 1905 weens ruimtelike beperkings na Luton in Bedfordshire verskuif is, deur GM oorgeneem. Bedford Vehicles is in 1930 as 'n dogteronderneming van Vauxhall vir die vervaardiging van kommersiële voertuie gestig. Gedurende verskeie tye in sy geskiedenis was Vauxhall Motors by motorsport betrokke, so onder meer by die "British Touring Car Championship".

Vauxhall het aanvanklik op die luukse motormark gefokus en eers ná die Tweede Wêreldoorlog begin om toenemend voertuie vir die massamark te vervaardig. Sedert 1980 is Vauxhall se motorreekse gerasionaliseer. So word die meeste modelle tans in Rüsselsheim, Duitsland ontwerp en ontwikkel en is die meeste Vauxhall- en Opel-reekse identies. Die Vauxhall-handelsnaam is sedert die 1980's beperk tot die Verenigde Koninkryk, die Kanaaleilande en die Eiland Man.

Vauxhall bedryf twee vervaardigingsaanlegte in Luton en Ellesmere Port. Die Luton-aanleg, waar hoofsaaklik kommersiële voertuie vervaardig word, het 'n kapasiteit van ongeveer 100 000 eenhede per maand, met sowat 900 werknemers in diens. Die fabriek in Ellesmere Port met 1 880 werknemers het 'n kapasiteit van 187 000 eenhede en vervaardig hoofsaaklik passasiersvoertuie.

'n Groot deel van die motors wat in die Verenigde Koninkryk onder die handelsnaam Vauxhall verkoop word, word in Opel-aanlegte in Duitsland, Spanje en Pole vervaardig, terwyl rofweg 80 persent van alle deur Vauxhall-vervaardigde motors vir uitvoer bestem is en merendeels onder die Opel-handelsnaam verkoop word.

Na 92 jaar van eienaarskap verkoop General Motors Vauxhall in 2017 aan die Franse motorvervaardiger Groupe PSA. 



</doc>
<doc id="106854" url="https://af.wikipedia.org/wiki?curid=106854" title="Vauxhall">
Vauxhall

Vauxhall [ˈvɒks.ɔːl] is 'n gemengde sake- en woonbuurt in Sentraal-Londen wat administratief onder die London Borough of Lambeth val. Nog tot in 1889, toe die Graafskap Londen ("County of London") gevorm is, het Vauxhall deel uitgemaak van die graafskap Surrey.

Die buurt het sy naam aan 'n kiesafdeling van die Britse Parlement verleen wat die hele Stockwell en dele van Brixton en Clapham in die suide insluit, en aan die motorvervaardiger Vauxhall Motors wat hier gestig is.


</doc>
<doc id="106859" url="https://af.wikipedia.org/wiki?curid=106859" title="Han-Chinese">
Han-Chinese

Die Han-Chinese is 'n inheemse etniese groep in Oos-Asië. Hulle maak ongeveer 92% van die Volksrepubliek China se bevolking uit, 93% van Hongkong se bevolking, 92% van Macau se bevolking, 98% van die Republiek China op Taiwan se bevolking, 76,2% van Singapoer se bevolking, 24,5% van Maleisië se bevolking, 15% van Thailand se bevolking en omtrent 19% van die hele globale menslike bevolking wat hulle die grootste etniese groep in die wêreld maak. Die Han-Chinese word as 'n onderafdeling van die Chinese nasie ("Zhonghua minzu") beskou. Hulle verwys soms na hulself as "Yan Huang Zisun", wat die "seuns van (die god-keisers) Yan en Huang" beteken.

In Chinees word tussen die Chinese as burgers van albei Chinese lande (Vereenvoudigde Chinees: 中國人 / Tradisionele Chinees: 中国人, Pinyin: "Zhōngguórén", letterlik: "Mense uit die sentrale ryke") en die etniese Chinese (漢族人 / 汉族人, "Hànzúrén" of 漢人 / 汉人, "Hànrén", "mens van die Han-volk") onderskei. Bykomend tot die Han-Chinese erken die Volksrepubliek China nog 55 en die Republiek China 14 verdere etniese groepe ("nasionaliteite") amptelik.

Elders in die wêreld woon 3 miljoen mense van Chinese afkoms in die Verenigde State (1% van die bevolking), meer as 1 miljoen in Kanada (3,7%), meer as 1,3 miljoen in Peru (4,3%), meer as 600 000 in Australië (3,5%), byna 150 000 in Nieu-Seeland (3,7%) en meer as 750 000 in Afrika, waaronder 350 000 in Suid-Afrika.

Die belangrikste ondergroepe sluit in:



</doc>
<doc id="106860" url="https://af.wikipedia.org/wiki?curid=106860" title="Bensoësuur">
Bensoësuur

Bensoësuur () is 'n aromatiese karboksielsuur. Sy soute en esters word bensoate genoem.

Bensoësuur kan verkry word uit die sap van "Styrax benzoin", 'n boom wat voorkom is suidoos-Asië. Indien die kambium van die boom se bas ingesny word, produseer dit 'n sap wat verhard tot "bensoïen", wat al in die 8ste eeu tussen die huidige Indonesië en China verhandel is. Die stof is gebruik vir reukstowwe, speserye, medisyne en wierook.

Blaise de Vigenère (1523-1596) het vir die eerste keer deur droë destillasie uit besoïen bensoësuur vervaardig. Bensoësuur kan op verskeie wyse gesintetiseer word. In die industrie word dit met katalisatore soos Mn, Co, V/Ti deur die gedeeltelike oxksidasie van tolueen in die vloestoffase verkry. Bensoësuur word gewoonlik gebruik om ander stowwe aan te maak. Meer as 90% word tot fenol () of kaprolaktam () verwerk. Kaprolaktam word weer vir die vervaardiging van nylon en ander kunsvesels gebruik.

Bensoësuur word dikwels as preserveermiddel in voedsel gebruik. By 'n pH van 2,6 - 5,0 werk die stof goed teen party skimmels en giste. 


</doc>
<doc id="106861" url="https://af.wikipedia.org/wiki?curid=106861" title="Saccharomyces cerevisiae">
Saccharomyces cerevisiae

Saccharomyces cerevisiae is 'n gissoort wat baie gebruik word vir die vervaardiging van brood, bier ensomeer.

Dit word wêreldwyd as die belangrikste kommersiële mikro-organisme beskou. Dié gis word algemeen as veilig beskou.

"S. cerevisiae" kan as haploïed sowel as diploied bestaan. Die diploïede selle kan herhaaldelik vegetatieve groei en mitose ondergaan. Die signale wat die ongeslagtelike voortplanting uitlok, word deur die voeding bepaal. Die haploïede selle kom as twee tipe selle voor, wat a en α genoem word. Hulle produseer 'n ander feromoon (die a- en α-faktore) en het 'n reseptor vir die feromoon van die ander tipe sel. Indien 'n a-sel en 'n α-sel saamkom, vorm hulle uitstulpings na mekaar en vorm saam 'n vorm wat "sjmoe" genoem word. Uiteindelik versmelt hulle en vorm 'n diploïede sel. Indien die nutriente skaars word vorm haploïede sowel as diploïede selle 'n stasionêre vorm. Indien diploïede selle uitgehonger word vir stikstof en net oor 'n arm koolstofbron, soos asetaat, beskik, vorm hulle vier haploïede spore wat nog beter gehard is as die stasionêrefase-selle.

Suurdeeg word hoofsaaklik in die bakkery- en brouerybedryf gebruik. Die spesie Saccharomyces cerevisiae is vir albei hierdie doeleindes geskik. 

By die bierbrouprosses word suiker vir die brouersgis van garsmout verkry. Die moutsuiker bestaan uit twee glukosemolekules wat aanmekaar gekoppel is, en dit is 'n uitstekende bron van voedsel vir die gis. Namate die gis groei, word die suiker verander in koolstofdioksied, wat ontsnap, en alkohol, wat in die bier agterbly. Die gisting duur voort totdat die brouersgis al die suiker opgebruik het.

By wynmakery is die spesie "Saccharomyces ellipsoideus" die belangrikste. Hoewel "Saccharomyces bayanus" vir wynsoorte met hoër alkoholinhoud soos Port, gebruik word. Dit omskep die druiwesuiker tot alkohol. Hierdie gis word nie gekweek nie. Omdat dit in die grond voorkom, word dit op natuurlike wyse deur die wingerdplant opgeneem en beland dit sodoende in die gistingskuipe. 




</doc>
<doc id="106862" url="https://af.wikipedia.org/wiki?curid=106862" title="Edwin Lutyens">
Edwin Lutyens

Sir Edwin Landseer Lutyens ([ˈlʌtjənz]; * 29 Maart 1869, † 1 Januarie 1944) was 'n Britse argitek en meubelontwerper wat bekendheid verwerf het met die verbeeldingryke manier waarop hy tradisionele argitektoniese style by die behoeftes van sy tyd aangepas het. Sy ontwerpe sluit baie Engelse herehuise ("country houses") in wat in samewerking met die landskapsargitek en tuinontwerper Gertrude Jekyll (1843-1932) ontstaan het.

As die belangrikste Britse argitek van sy generasie was Lutyens ook betrokke by die ontwerp en bou van 'n deel van die Indiese metropool Delhi wat later as Nieu-Delhi die setel van die Indiese regering geword het. In samewerking met Sir Herbert Baker het Lutyens daarnaas verskeie monumente in Delhi ontwerp soos die "India Gate" en die ampswoning van die Visekoning van Indië wat tans as die Rashtrapati Bhavan bekend staan.


</doc>
<doc id="106863" url="https://af.wikipedia.org/wiki?curid=106863" title="Nowaja Zemlja">
Nowaja Zemlja

Nowaja Zemlja (Russies: Но́вая Земля́; IPA: [ˈnovəjə zʲɪmˈlʲa]; letterlik: "Nuwe Land") is 'n argipel in die Arktiese Oseaan tussen die Barentsz- en die Karasee; dit maak deel uit van die Archangelsk-oblast en het die rang van munisipaliteit.

Die argipel bestaan uit twee groot eilande Noord- en Suid-Nowaja Zemlja. Hulle word gekei deur 'n smal seestraat van 2–3 km wat die "Matotsjkin Sjar" genoem word. Daar is ook kleiner eilande wat deel vorm van die argipel. Die grootste een is Mezjdusjarski. Die noordoostelike punt van die Noord-Eiland, "Flissingskij Mis" (Vlissingse Kaap) is die mees oostelike punt van Europa.

Die argipel strek 925 km vanaf die suidweste na die noordooste. Die noordelikste punt van Nowaja Zemlja is die oostelikste van die "Bolsjije Oranskije ostrova" - die Groot Oranje-eilande. Die suidelikste punt is die eilande van Pynina, van die Petoegovski argipel. Die wespunt is 'n kaap wat geen naam het nie op die skiereiland van Goesnaja Zemlja (Ganseland) van die Suid-eiland. Die oostelikste punt is die Vlissingse kaap. Die oppervlakte van die eilande is saam meer as 83 duisend km². Die breedte van die Noord-eiland is 123 km en van die Suid-eiland tot 143 km. In die suide skei die Karapoort, 'n straat van 50 km, die eilande van die eiland Vajghatsj.

Die Arktiese klimaat is ongenaakbaar. Die winters is lank en koud met sterk winde. Die katabatiese spoed van die winde kan 40–50 m/sek bereik. Nowaja Zemlja word daarom soms die "Land van die Wind" genoem. Temperature kan -40 °C bereik. Die warmste maand is Augustus en in dié maand is die gemiddelde temperatuur 2,5 °C in die noorde en 6,5 °C in die suide. Daar is 'n temperatuurverskil tussen die kus van die Barentsz en Karasee wat meer as 5 °C kan bedra, omrede die ys op dié seë nie dieselfde is nie. Daar is talle van meertjies op die eilande en in die somer kan in die suide daar die watertemperatuur tot 18 °C styg.

Ongeveer die helfte van die Noord-eiland se gebied word ingeneem deur gletsers. Die yskap van die Noord-eiland bedra 20 000 km2 en strek byna 400 km lank en 70–75 km breed. Die dikte van die ys is meer as 300m. Op sommige plekke vloei die ys na die fjorde of breek af in die oop see, wat ysberge kan vorm. Die totale oppervlak van gletsers is 29 767 km². Daarvan is 7,9% op die berge te vind.

Op die Suid-eiland is gebiede met Arktiese toendra aan te tref.

Die argipel is bekend vir sy mineraalafsettings, veral op die Suid-eiland. Die belangrikste is die Rogatsjovsko-Tajninski-veld wat mangaanerts bevat. Volgens ramings is dit die grootste in Rusland. Die erts bestaan uit karbonate en oksiede. Die karbonaatertse het 'n gemiddelde mangaangehalte van 8-15% en lê verspreid oor 'n gebied van 800 vierkante kilometer. Die geraamde voorrade is 260 miljoen ton. Die oksiedertse met 'n Mn-gehalte van 16-24% is hoofsaaklik in die noorde van die gebied geleë en die voorrade is ongeveer 5 miljoen ton. Tegnologiese toetse het getoon dat die ertse geskik is om daar metallurgiese konsentrate van te maak. Alle oksiedafsettings kan in 'n oop put ontgin word.

In antieke tye is Nowaja Zemlja bewoon deur 'n onbekende ras, wat moontlik deel uitmaak van die Oest-Poloeski kultuur. Die Nenets ken 'n volk in hul mitologie wat Sirte heet, moontlik is dit dieselfde volk.

Vir die moontlike aanwesigheid van handelaars van Nowgorod onbreek die bewyse.

Die eerste besoek van Wes-Europeeërs aan die eilandgroep is in 1553, toe die Hugh Willoughby vir die Engelse koning Eduard VI poog die Noordwes Passage te vind en betrekkings met Moskovië aan te gaan.

In 1594 ontdek die Nederlander Barentsz in die Stroganov-baai die reste van 'n Russiese nedersetting wat van skeurbuik gesterf het. Dit maak dit duidelik dat Russiese jagters al in die 14de-15de eeu daar op soogdiere gejag het. In 1596 rond Barentsz die noordelike punt van Nowaja Zemlja en oorwinter op die oostelike kus van die Noord-eiland. In 1871 het die Noorse poolekspedisie van Elling Carlsen daar sy hut gevind, waar hy nog eetgerei, munte, wapens en navigasiemiddels aantref saam met 'n skriftelike verslag oor die oorwintering, wat in die skoorsteen versteek was.


</doc>
<doc id="106864" url="https://af.wikipedia.org/wiki?curid=106864" title="Jack Liebeck">
Jack Liebeck

Jack Liebeck (gebore 1980) is 'n Britse violis. In 2010 wen hy 'n "Classical Brit"-toekenning in die kategorie vir jong Britse klassieke kunstenaars. Liebeck was 'n solis op die klankbaan van die 2011-rolprent "Jane Eyre" wat deur Cary Joji Fukunaga geregisseer is, asook op die Oscar-, Golden Globe-, en BAFTA-genomineerde klankbaan van "Anna Karenina" (2012). Beide klankbane is deur Dario Marianelli gekomponeer. Hy neem uitsluitlik vir "Hyperion Records" op.



</doc>
<doc id="106870" url="https://af.wikipedia.org/wiki?curid=106870" title="Goedgevonden">
Goedgevonden


</doc>
<doc id="106905" url="https://af.wikipedia.org/wiki?curid=106905" title="Erosietipes">
Erosietipes

In die studie van die aarde verwys erosie na die verskillende prosesse, (deur die vloei van water of wind) wat die grond, rotse of ander materiaal van een plek op die aardkors na 'n ander plek wegeneem. Wanneer die stukkies rots of grond afbreek in klastiese sediment, word daarna verwys as fisiese of meganiese erosie. Die verweerde rots en grond los dan in water op en vloei weg. Dit kan enigiets van net 'n paar millimeter tot duisende kilometers ver wegvloei.

Die tempo waarteen erosie plaasvind word bepaal deur sekere geomorfiese prosesse onder meer reënval, afslyting, wrywing, vloede, verwering deur wind, grondwaterprosesse en grondverskuiwings. Hiermee saam gaan ook kuslyn-erosie wat veroorsaak word deur die oseaan en branders, en gletser-erosie wat groot hoeveelhede grond verskuif wanneer die gletsers smelt of skuif. Die tempo waarteen hierdie dinge plaasvind, bepaal hoe vinnig 'n oppervlak ge-erodeer word. Gewoonlik vind fisiese erosie die vinnigste plaas teen steil hellings. Dinge soos die hoeveelheid water m.a.w. reënval, die intensie van die storms, windspoed, die krag van die branders en die atmosferiese temperatuur (veral by die gletsers) speel alles 'n rol in die erosieproses.

Alhoewel erosie 'n natuurlike proses is, geskied dit tans 10 tot 40 keer vinniger weens menslike aktiwiteite. Oormatige of versnelde erosie het gevolge op die plek waar dit gebeur, sowel as elders. Weens die erosie is daar 'n afname in landbouproduktiwiteit omdat die vrugbare boonste laag van die grond weggevoer word. Die impak op die geologie is ook groot want met die boonste laag van die grond wat weggevoer is, verloor die grond die vermoë om sekere organismes te huisves en van hierdie organismes kan dan op groot skaal uitsterf. Die impak van die erosie elders is wanneer waterbronne soos riviere en spruite vol sediment word. Die sediment kan ook skade aan paaie en huise aanrig. Water- en wind-erosie is die twee belangrikste oorsake van die degradering van die grond en sorg vir ongeveer 84% van die globale degradering van grond en daarom is oormatige erosie een van die heel belangrikste omgewingsprobleme wêreldwyd.

Intensiewe landbou, ontbossing, paaie, klimaatverandering en die stede en dorpe wat al hoe groter word is van die menslike aktiwiteite wat 'n baie negatiewe effek op die omgewing het en al hierdie dinge bevorder erosie. Tog is daar voorkomende maatreëls wat getref kan word, en herstelprosesse wat aangepak kan word wat erosie by sensitiewe areas verminder of totaal uitroei.

Reën en die stormwater wat die gevolg is van 'n sterk reënbui, veroorsaak vier soorte gronderosie: spatsel-erosie, laag-erosie, sloot-erosie en donga-erosie. Spatsel-erosie word gesien as die eerste vlak van erosie wat ook die minste gevolge het. Dan word dit gevolg deur laag-erosie, dan sloot-erosie en die laaste en gevaarlikste tipe erosie is donga-erosie.

Spatsel-erosie wat deur die impak van 'n enkele reëndruppel veroorsaak word, maak 'n klein krater in die grond, en laat gronddeeltjies opskiet. Die afstand wat hierdie gronddeeltjies op gelyke grond kan trek wissel tussen so min as 0.6 meter vertikaal en 1.5 meter horisontaal.

Indien die aarde versadig is of die reënval is meer as die tempo waarteen die water in die grond wegsak, kry 'n mens afvoerwater. Indien hierdie water sterk genoeg vloei, sal dit die los grond daarmee saamneem. 

Vallei- of stroom-erosie vind plaas wanneer water oor 'n lang tydperk lineêr oor 'n area vloei. In die vroeë fase van vallei-erosie is die erosie-aktiwiteit hoofsaaklik vertikaal. Die vallei het 'n tipiese V-vorm en die stroom se helling is betreklik steil. Wanneer 'n sekere vlak bereik is, vind daar laterale erosie plaas wat die vallei se bodem wyer maak en ook 'n smal vloedvlakte skep. Dan word die stroom se helling byna plat en die laterale storting van sediment word belangrik aangesien die stroom deur die vallei kronkel. Die meeste stroom-erosie vind plaas tydens vloede want die ekstra volume water wat boonop vinnig vloei, is in staat om 'n groter hoeveelheid sediment mee te voer. Wanneer dit gebeur is dit nie net die water wat erosie veroorsaak nie maar enigiets wat deur die water meegevoer is. Spoelklippies en rotsblokke kan ook die verweringsproses aanhelp wanneer dit oor 'n oppervlak beweeg. Hierdie proses word trekkrag genoem.

Oewer-erosie is die verwering van die walle van 'n stroompie of 'n rivier. Dit verskil van die verwering van die rivierbed. Die mate waarin die walle van die rivier verweer, kan bepaal word deur metaalstawe wat in die walle geplaas word. Van tyd tot tyd word die ligging van die stawe in die walle van die rivier dan gemeet en opgeteken om die tempo van oewer-erosie te bepaal.

Hitte-erosie vind plaas wanneer  ysgrond smelt of verswak aan die hand van bewegende water. Dit kom voor langs riviere en by kuslyne. 'n Voorbeeld hiervan kan gevind word in die Lena-rivier in Siberië. Hierdie erosie vind plaas deurdat groot dele van die walle van 'n rivier inkalwe. Hitte-erosie het ook 'n uitwerking op die kuslyn by die pole (Arktika) waar die aksie van die branders en die temperatuur van die binneland 'n gesametlike impak op die ysgrond langs die kuslyn het. Langs die Beaufort See word daar jaarliks 'n studie gedoen oor 'n 100 kilometer kuslyn om die impak van hitte-erosie te bepaal. Daar is bepaal dat daar tussen 1955 tot 2002 jaarliks 'n gemiddeld van 5.6 meter se erosie opgeteken is.

Kuslynerosie wat voorkom op afgeleë en minder afgeleë kuslyne vind plaas deur middel van die aksie van die seestrome en die seegolwe maar die seevlak, wat deur die getye bepaal word, kan ook 'n rol speel.

Hidroliese aksie vind plaas wanneer die lug in 'n rotsspleet saamgepers word deur 'n golf wat die opening in die rotsspleet toemaak en dit kraak. Die slaankrag van golwe het ook 'n bepaalde effek en kan stukkies rots afbreek. Afskawing vind plaas wanneer die branders, gevul met seegruis, teen die rotse slaan. Hierdie metode sorg vir die vinnigste kuslyn-erosie.  Korrosie is die verwering van rots deur koolsuur in seewater. Rotse van dolomiet is baie vatbaar vir hierdie tipe erosie. Slyting is wanneer voorwerpe wat deur die branders gedra word verweer wanneer dit teen mekaar skuur of die rotse tref. Dan word dit makliker om hierdie materiaal weg te spoel en uiteindelik word dit spoelklippies en sand. Nog 'n belangrike vorm van kuslyn-erosie vind plaas by strande waar koraalriwwe is en baie skulpvis voorkom. Hierdie skuring en wrywing van die organismes word bio-erosie genoem.

Terwyl die gletsers smelt, sal die ysgrond op die bodem die rotse daaronder skuur en skaaf, net soos wat skuurpapier met hout doen. Dan sorg die gletsers op hierdie manier dat stukke rots afbreek. In die afskawingsproses van die gletsers, breek dele van die rotse op die bodem af. Wanneer die gletser weer vries en vorentoe beweeg, beweeg daar groot dele van die bevrore sediment op die bodem van die gletser saam. Hierdie metode het duisende mere gevorm op die grens van die Kanadese Skild. Wêreldwyd het hierdie gletser-erosie 'n groot invloed op die hoogte van bergreekse. Wanneer 'n berg hoër word, is die gletsers meer aktief, veral in die plekke waar die meeste sneeu ophoop.  Dan verhoog dit die vlak waarop die berg ge-erodeer word en die erosie vind vinniger plaas as wat die proses genaamd isostatiese terugspringing hoogte tot die bergreeks kan byvoeg.  In navorsing wat steeds aan die gang is, is daar bevind dat alhoewel gletsers op sommige plekke die berg kan verklein, kan dit op ander plekke weer sorg dat die erosietempo afneem.

Wanneer vloede voorkom kan daar maalkolke vorm. Hierdie maalkolke kan dan intense erosie op daardie plek laat plaasvind aangesien die rotsbodem uitgespoel word. Dit vorm maalgate onder op die bodem.

Wind-erosie is 'n groot geomorfologiese krag, veral in droë gedeeltes. Dit is ook 'n belangrike oorsaak van die degradering van grond, verdamping en skadelike stof wat rondwaai. Dit kan ook lei tot die beskadiging van gewasse, veral wanneer menslike aktiwiteite soos ontbossing, verstedeliking en landbouaktiwiteite toeneem.

Wind-erosie is erger in baie droë areas en in tye van droogte. Na beraming is die verlies aan grond weens wind-erosie op die Groot Vlaktes 6100 keer meer tydens droogtes as in jare met 'n goeie reënval.

Die hoeveelheid reënval, en die intensiteit daarvan is die belangrikste klimaatfaktor wat grond-erosie deur middel van water beïnvloed. Die verhouding is veral sterk indien swaar reën voorkom in gebiede waar die grondoppervlakte nie goed met plantegroei bedek is nie. Dit kan wees in tydperke wanneer landbou-aktiwiteite die grond sonder enige plantegroei laat of in semi-woestynareas waar daar min of geen plantegroei is nie. Die wind moet baie sterk waai voordat wind-erosie sal voorkom. Ander klimaatfaktore soos die gemiddelde temperatuur en die hoogste en laagste temperature kan ook 'n uitwerking op erosie hê want dit beïnvloed weer die plantegroei en die grond se gehalte. In gebiede wat dieselfde plantegroei en ekosisteme het, sal die gebiede met die hoogste (hoë intensiteit) reënval, die meeste wind of die meeste storms het, die meeste vatbaar wees vir erosie.

Plantegroei vorm die bufferstrook tussen die atmosfeer en die grond. Wanneer dit reën vloei daar minder water weg in gebiede waar daar deeglike plantegroei is. Die plante beskerm die grond sodat daar minder wind-erosie voorkom. Die plante se wortels bind ook die grond saam en wanneer dit met die wortels van ander plante vervleg, vorm dit 'n meer soliede massa wat minder vatbaar is vir water- en wind-erosie. Wanneer hierdie plantegroei verwyder word, vermeerder dit die moontlikheid van oppervlak-erosie.

Die topografie van die land bepaal die spoed waarteen reënwater sal wegvloei en dit bepaal weer die impak deur erosie. Langer, steiler hellings (veral die sonder die nodige plantegroei) is meer blootgestel om deur erosie verweer te word wanneer dit swaar reën, as korter, minder styl hellings. Teen steil hellings vind daar ook meer modderstortings en grondverskuiwings plaas .

Tektoniese prosesse beheer die tempo en verspreiding van erosie op die aarde se oppervlakte. Wanneer tektoniese-aksie dele van die aarde se oppervlakte (soos bv. 'n bergreeks) hoër of laer maak as die omliggende areas, gaan dit die helling van die oppervlakte verander. Omdat erosievlakke die meeste van die tyd sensitief is vir die helling van die grond, sal dit die vlak van erosie op die stuk aarde wat nou hoër is, verhoog. 'n Tektoniese aardbewing bring altyd nuwe, onverweerde rotse na die oppervlak waar dit dan blootgestel word aan erosie. .

Erosie kan ook wel 'n impak hê op die tektoniese prosesse. Wanneer groot hoeveelhede rots uit 'n gebied verwyder word deur erosie, en elders agterbly, kan dit die gewig op die  aardkors en die mantel verminder.

Dit duur miljoene jare voordat 'n bergreeks deur erosie sodanig verweer het dat dit nie meer bestaan nie. Navorsers Pitman en Golovchenko het bereken dat dit heel moontlik meer as 450 miljoen jaar sal duur voordat 'n bergreeks soos die Himalaja-bergreeks deur erosie afgeplat word tot 'n skiervlakte indien daar geen groot verandering in die seevlak plaasvind nie.  Wanneer berge erodeer, kan dit weer 'n patroon vorm van nuwe bergpieke wat net so hoog is soos die voriges was.

'n Voorbeeld van 'n bergreeks waar baie erosie al plaasgevind het, is die Tinamides in Noord Rusland. Van die sediment wat deur die erosieproses weggevoer is, kan nou op die Oos Europese Platform naby die Ladogameer gevind word.




</doc>
<doc id="106907" url="https://af.wikipedia.org/wiki?curid=106907" title="Goedgevonden A">
Goedgevonden A

Goedgevonden A is 'n 99% swart nedersetting in die Noordwes-provinsie van Suid-Afrika. Dit is noord van Ventersdorp aan die R30-pad geleë.



</doc>
<doc id="106909" url="https://af.wikipedia.org/wiki?curid=106909" title="Muhammad Ali Jinnah">
Muhammad Ali Jinnah

Muhammad Ali Jinnah (Oerdoe: محمد علی جناح ALA-LC: "Muḥammad ʿAlī Jināḥ", gebore Mahomedali Jinnahbhai; 25 Desember 1876 – 11 September 1948) was 'n prokureur, politikus en die stigter van die Islamitiese Republiek van Pakistan. Na die Partisie van Indië het hy as Pakistan se eerste goewerneur-generaal gedien. In Pakistan is hy bekend as "Quaid-i-Azam" (Oerdoe: قائد اعظم, letterlik: "Groot Leier") en "Baba-i-Qaum" (Oerdoe: بابائے قوم‎, letterlik: "Vader van die nasie").
Jinnah is op 25 Desember 1876 as Mahomedali Jinnahbhai in 'n Gujarati-sprekende familie in Karatsji gebore. Sy vader se naam was Jinnah Poonja en sy moeder se naam was Mithibai, sy familie het na Sindh van die Kathiwar-gebied van Gujarat gemigreer.

In 1891 het hy na Londen verhuis, hy het regsgeleerdheid aan Lincoln's Inn gestudeer and daar begin hy ook om in die politiek deel te neem.

In 1906 word hy 'n lid van die Indian National Congress, een van die grootste politieke organisasies van Indië wat 'n verenigde Indië ondersteun het. Maar in 1913 besluit hy om 'n lid van die All India Muslim League te word, die politieke organisasie het vir 'n aparte volkstaat vir die Indiese Moslem-bevolking geëis.


</doc>
<doc id="106914" url="https://af.wikipedia.org/wiki?curid=106914" title="Jawaharlal Nehru">
Jawaharlal Nehru

Jawaharlal Nehru (Hindoestani: [ˈdʒəʋaːɦərˈlaːl ˈneːɦru] ; Kasjmiri: जवाहरलाल नेहरू / جَؤاہَر لال نہروُ; Allahabad, 14 November 1889 – Nieu-Delhi, 27 Mei 1964) was 'n sleutelfiguur in die onafhanklikheidsbeweging van Indië. Na die onafhanklikheid van Indië word hy die land se eerste premier. Tydens die naoorlogse periode was hy een van die stigters en leiers van die Beweging van Onverbonde Lande.


</doc>
<doc id="106919" url="https://af.wikipedia.org/wiki?curid=106919" title="Filips die Goeie">
Filips die Goeie

Filips die Goeie (Dijon, 31 Julie 1396 – Brugge, 15 Junie 1467) was die hertog van Boergondië, Brabant, Limburg en Luxemburg, en die graaf van Vlaandere, Artesië, Henegouwen, Holland, Zeeland en Namen. Filips was die enigste wettige seun en opvolger van Jan sonder Vrees in Boergondië, Franche-Comté, Vlaandere en Artois.

As verdienste vir die unifikasie van die Nederlande is hy later deur die humaniste as grondlêer van die Nederlande vereer. In sy binnelandse politiek het Filips die sentralisasie kragtig bevorder deur beter organisasie van die Groot Raad; gemeenskaplike vergaderings van afvaardigings uit die verskeie gewestelike State (wat die oorsprong van die latere State-Generaal was); die binding van die Geestelikheid deurdat die vors beskik het oor baie kerklike aanstellings; en die binding van die adel deur die instelling van die Orde van die Goue Vlies.

Filips was ’n belangrike beskermer van die letterkunde en kuns; sy biblioteek was die beroemdste van sy tyd en daar was talryke kunstenaars in sy diens (onder andere Jan van Eyck). Hy is in Dijon (die hoofstad van die hertogdom Boergondië) begrawe.

Karel die Stoute was die seun van Filips die Goeie en Isabella van Portugal.


</doc>
<doc id="106922" url="https://af.wikipedia.org/wiki?curid=106922" title="Japanners">
Japanners

Die Japanners (Japannees: 日本人 "Nihonjin") is 'n inheemse etniese groep in Japan. Japannese maak sowat 98,5% van die totale bevolking van dié land uit.
Wêreldwyd is sowat 130 miljoen mense van Japannese afkoms; daarvan leef omtrent 127 miljoen in Japan. Mense van Japannese afkoms wat in ander lande woon word "nikkeijin" (日系人) genoem. Die term etniese Japannese kan in sommige kontekste ook gebruik word om na verwante etniese groepe soos die Yamato, Ainoe en Ryukyu te verwys.

Die by vere grootste Japannese diaspora het in die Amerikas gevestig, veral in Brasilië en die Verenigde State, bykans 3 miljoen mense. Die Japanners in Brasilië is sterk geassimileer en praat veral Portugees, net 'n minderheid gebruik nog Japannees. Terwyl Japanners veral tussen die Eerste en die Tweede Wêreldoorlog in Brasilië gevestig het, het die Verenigde State die meeste Japanners ná die einde van die Pasifiese Oorlog gelok.

In Suid-Afrika woon 1 238 Japanners, veral in Johannesburg en ander groot stede. Hulle praat veral Engels, Japannees en Afrikaans. Die meeste Japanners het hul tydens apartheid in Suid-Afrika gevestig, waartydens Japan Suid-Afrika se grootste handelsvennoot was.

Die buitemure word gewoonlik van hout gemaak, en die dak van riet of van teëls. Maar die binnemure, wat eintlik skuifpanele is, word inderdaad van dik papier gemaak. Deur slegs 'n paar panele opsy te skuif kan mens twee kamers sonder moeite in een verander.

In die somer is hierdie soort huis baie aangenaam, maar dit is taamlik koud in die winter, veral as dit slegs op die tradisionele wyse verwarm word met 'n "hibachi" of groot erdewerkpot gevul met as, waarop 'n paar stukkies houtskool lê en gloei. Iets waaraan 'n Westerling moeilik gewoond raak in 'n tradisionele Japanse huis, is dat 'n mens omtrent alles kan hoor wat op enige plek in die huis gesê of gedoen word. Nog 'n ongewone ding is dat daar in 'n Japanse huis geen stoele of beddens is nie.

Almal sit op die vloer op harde, plat kussings, en snags slaap hulle op 'n "futon" of oortreksel van lakense stof wat opgestop en deurgestik is. Die word bedags almal opgevou en in 'n groot kas gebêre. Omdat almal op die vloer sit, is die tafels baie laag. Niemand dra ooit skoene in 'n Japanse huis nie; mens laat hulle in ’n soort ingangsportaal voor jy die huis self binnekom.

Dit is omdat al die vloere in die kamers bedek is met strooimatte, "tatami" genoem, wat baie maklik skeur of vuilsmeer. Hierdie tradisionele huise moet vandag oral wyk vir moderne Westerse woonstelgeboue en huise. Tog word sommige van die tradisionele dinge, soos "tatami" matte en skuifpanele, ook nog in hierdie nuwe huise aangetref.

Baie van die tradisionele Japanse disse sal vir 'n Westerling 'n bietjie grillerig klink. Die Japanners hou byvoorbeeld daarvan om sommige soorte vis, soos tuna en brasem, rou te eet. Dit word in dun skyfies gesny en met sojaboonsous gegeur, en word "sasjimi" genoem. Ander gewilde snoeperye is soet koekies van boontjiemeel, en 'n soort swart seewier wat sterk na vis smaak.

Rys is nog steeds die stapelvoedsel van Japan, en oor die algemeen eet die mense ook baie vis. Die tradisionele disse word nog altyd met stokkies geëet. Vandag is daar natuurlik ook oral Westerse restaurante. Die Japanners drink graag tee, en het selfs 'n teedrinkseremonie wat in 'n spesiale teevertrek of "chaseki" gehou word. Hierdie gebruik weerspieël die gees van ou Japan.

Die Japanese skryfsisteem is baie moeilik, wat dit bestaan nie uit letters wat klanke verteenwoordig nie, maar uit tekenkies wat karakters genoem word. Elk van hierdie karakters stel 'n aparte idee of ding voor, soos bv. perd, man, boom, of maan. Om te kan lees, moet 'n mens dus letterlik duisende van hierdie karakters ken.

Godsdiensvryheid vir almal word gewaarborg deur die grondwet, en die drie vernaamste godsdienste van Japan – Boeddhisme, Sjintoïsme en Christendom – word sy aan sy aangetref. Boeddhisme het in die middel van die 6de eeu van Indië oor China en Korea na Japan gekom. Dit het 'n belangrike rol gespeel in die geskiedenis van Japan, beide as godsdiens en as aanmoedigende faktor vir die ontwikkeling van die skone kunste en die wetenskappe.

Sjintoïsme bestaan reeds vanaf die vroegste tye in Japan. Dit is nie 'n godsdiens in die gewone sin van die woord nie, maar eerder 'n kultus gegrond op die idee dat die goddelike in alle aspekte van die natuur gevind kan word. Sjintoïsme is so 'n integrale deel van die Japanse leefwyse en tradisies dat baie Boeddhiste ook Sjinto-gebruike volg.

Die Christelike geloof is in die middel van die 16de eeu deur sendelinge na Japan gebring. Eers is dit deur die owerhede verbied, maar toe Japan in die middel van die 19de eeu sy deure vir die res van die wêreld oopgemaak het, is dit erken. Daar is ietwat meer Protestante as Rooms-Katolieke in Japan.



</doc>
<doc id="106933" url="https://af.wikipedia.org/wiki?curid=106933" title="Watersnoodramp">
Watersnoodramp

Nederland het 'n lang geskiedenis van oorstromings, wat watersnoodrampe genoem word. Keer op keer het duisende mense gesterf en dorpe en stede het verdwyn. Land het see geword en het later weer verslik of is ingepolder.

Ondergenoemde jare is bekend vir 'n watersnood wat plaasgevind het:

Dié gebeurtenisse het hulle stempel op die geskiedenis van die land afgedruk en ook die kultuur en die politieke strukture beïnvloed. Nederland het byvoorbeeld nie net 'n departement van verdediging teen vyandelike aanvalle nie, maar ook 'n organisasie wat "Rijkswaterstaat" genoem word en verantwoordelik is vir die bevolking se beveiliging teen oorstromings. 

Die oorstromingsgevaar kan van twee kante af kom:

Tradisioneel is die rampe genoem na die naamdae van heiliges van die Katolieke Kerk, maar sedert 1953 is dit nie meer gebruiklik nie.

Sedert die einde van die laaste Ystydperk het die Noordsee se vlak gestyg en die bodem van die land gedaal deur die isostatiese verhouding met Skandinawië. Die druk van die yskap op Skandinawië het verdwyn en die gevolg is dat Nederland daal en Skandinawië styg.

In die Weichsel-ystyd het die landys nie die gebied van Nederland bereik soos in die voorlaaste Ries-ystyd die geval was nie. Nederland was 'n toendra waar mense mammoete gejag het. Toe die ys verdwyn, was Engeland nog verbind aan die vasteland en in die middel van die huidige Noordsee was 'n heuwellandskap wat nou die Doggersbank is.

Ná die smelting van die ys in die vroeë Holoseen was dele van die Noordsee wat die latere Engeland en Nederland verbind nog droë grond. Die Teems was 'n syrivier van die Ryn, wat na die suide vloei en in die Engelse Kanaal uitmond. Noord van 'n ou binnemeer lê die heuwels van Doggersland. Aanvanklik was dit nog deel van die vasteland, maar die seevlak het gestyg en dit het 'n bewoonde eiland geword. Ongeveer 6000 v.C. het die laaste verbinding tussen Dover en Calais deurgebreek en het ook Brittanje 'n eiland geword. Ongeveer 5500 v.C. was daar moontlik 'n groot tsoenami wat 'n groot gebied oorstroom het. Doggersland het onder die golwe verdwyn.

In die vroeë Holoseen (9000 – 7000 v.C.) maak die oop landskap van die Pleistoseen plek vir bebossing, eers met berk en dennebome (Preboreaal), later ook eike, iep en haselaar (Boreaal). In die Atlantikum vanaf 7000 v.C. oorheers els en eik. Ongeveer 6200 v.C. volg 'n koel tyd. Dit is moontlik veroorsaak deur die Agassiz-meer in Noord-Amerika, wat heelwat soet water na die Atlantiese Oseaan laat stroom het.

Die Noordsee is 'n vlak epikontinentale see met 'n sanderige bodem wat tydens storms in beweging kan kom. Dit het gelei tot die vorming van 'n strandwal wat strek van Cap Gris Nez by Duinkerken tot by Grenen, die noordelikste punt van Jutland by Skagen. Die strandwal vorm 'n lang reeks duine, maar hulle word onderbreek deur riviere soos die Skelde, Ryn, Maas, Vlie, Eems, Weser en Elbe. Die minerale wat hulle vervoer, gee aanleiding tot sedimentasie van leem en sand, maar hul mondings is ook swak punte in die strandwal, waar met stormvloede oorstromings kan ontstaan. Agter die strandwal lê 'n vlak lagune waar die reste van plantegroei ophoop en laagveen vorm. By oorstromings kan dit weggespoel word, maar partykeer word dit vervang deur klei wat aanslib.

Die Romeine begin met Caesar se verowering van Gallië om belangstelling in hierdie gebied te toon. Die kus lê destyds op ongeveer op dieselfde plek as vandag, maar die landskap is baie verskillend. 'n Groot deel van die gebied bestaan uit veenmoerasse, wat onvrugbaar en taamlik ontoeganklik is. In die middel lê 'n soetwatermeer wat die Romeine "Flevo" noem; 'n ander, latere naam is "Aelmere". Die Vlie voer sy soet water na die sout Noordsee. Die Romeinse politiek, om gebiede te koloniseer deur aan veterane grond in die verowerde gebied aan te bied, faal. Die soldate wil nie hier bly nie. Dis koud, nat en gevaarlik. Tog wil die Romeine die mondings van "Scaldis" (Skelde), Mosa (Maas) en Rhenus (Ryn) en die riviere self oorheers. Hulle heg groot waarde aan handel en is ook militêr strategies, veral toe Britannia ook 'n Romeinse provinsie word. In die noorde tussen Vlie en Eems breek die Noordsee deur baie plekke aan die strandwal. Die veen spoel weg en 'n gebied vorm wat in Friesland die "wad" genoem word. Dit is land wat by eb drooglê en by vloed oorstroom. Dele word deur sedimentasie van klei. Die kleigronde is baie vrugbaar, maar ook gevaarlik. Die Friese wat daar woon, bou heuwels wat "terp" genoem word om oorstromings te oorleef. In die winter bind hulle skerp geslypte bene onder hul voete om oor die ysvlakte van een terp na die ander te beweeg. Dit is die begin van skaatse. Aanvanklik probeer die Romeine die Friese onderwerp, maar die ontoeganklikheid van die gebied maak dit moeilik.

Die groot riviere Maas en Ryn bly die noordgrens van "Germania Inferior" en aanvanklik maak die Romeine die "Batavi", wat op die kleigebied tussen die riviere (die Betuwe) woon, tot bondgenote. Hierdie gebied is ook vrugbaar, maar kan ook oorstroom – veral in die winter en indien daar stroomop baie reën val. Die hooggeleë sandgrond van die Veluwe noord van die riviere of van "Toxandria", die latere Brabant in die suide, is veiliger maar ook minder vrugbaar.

Prudentius van Troyes skryf in sy annale dat die hele "Frisia" op 26 Desember 838 deur die see oorstroom is. Met Frisia word in dié tyd die hele Nederlandse kusgebied bedoel. Die water het tot die toppe van die duine gestyg en 2 437 lewens geëis. Ook uit die "Annales Xantenses" word vir hierdie dag 'n ramp vermeld, maar ook genoem dat dit deur 'n groot werwelwind veroorsaak is.

Daar word van graaf Floris II van Holland gemeld dat hy in 1119 gaan jag het in die bos van Creil, wat tussen die huidige Enkhuizen en Stavoren geleë is. Dit is eintlik Friesgebied; hy word in 'n tweegeveg met 'n Friese edelman, Galama, gewond en in 1121 sterf hy aan sy wonde. Hierdie Creilse bos word waarskynlik in die Allerheiligevloed van 1 en 2 November 1170 weggespoel. Die Vlie en die Marsdiep (tussen Texel en Den Helder) word breë seearms en die vars Aelmere word die sout Suidersee. Hierdie verandering op die kaart het ook belangrike gevolge vir die konflik tussen Holland en Friesland. Wes-Friesland, die gebied wes van die Vlie, word afgesny van die res van Friesland en ná 'n reeks oorloë word die gebied in 1297 vir goed deel van Holland. Die taal verander van Fries na 'n Nederlandse dialek met 'n Friese grondslag.

Middeleeuse dokumente meld dat keer op keer tydens oorstromings tienduisende mense verdrink en dat gebiede verlore gaan. Die huidige Dollard, Lauwerssee, die westelike Waddensee, die Suidersee, die Biesbosch, die Braakman en die Verdronke Lande van Suid-Beveland en van Saeftinghe ontstaan so ná rampe. Aanvanklik word die oppervlakte van die land net kleiner. Die dieptepunt word omstreeks 1200 bereik. In die tweede helfte van die 12de eeu begin die bevolking groei en daar ontstaan 'n geldekonomie wat investerings in waterbeheer moontlik maak. Die graaf van Holland kan in die 13de eeu "waterskappe" vestig. Hulle kry bevoegdhede om plaaslik besluite te neem om die water te beheer. Die waterskappe speel sedert hierdie tyd 'n groot rol in die land. Hulle begin polders aanlê, stukke land omring met 'n dyk waarbinne die watervlak gereël kan word. Stadig begin hulle verlore gebied terug verower. Dié gebiede het gewoonlik hulle veen verloor en is nou kleigronde, wat baie vrugbaarder is. 'n Voorbeeld van herwonne gebied is "Rotta", 'n nedersetting aan die rivier Rotte wat in die 10de eeu onstaan, maar in die 11de eeu oorstroom is. Omstreeks 1250 word die rivier weer afgesluit met 'n dam en ontstaan op die plek die stad Rotterdam

In die 15de eeu word hierdie proses aangehelp met die bou van meulens, wat dit moontlik maak om dieper geleë land te ontwater. Die bou van dyke het egter ook onverwagte en ongewenste gevolge. In die polder Oud Rockanje op Voorne blyk byvoorbeeld dat 'n dyk met sy gewig die veenlaag daaronder 60 cm ingedruk het. Dat wil sê dat hierdie dyk telkens verhoog moet word. 'n Ander gevolg is dat indien op die een plek 'n dyk gebou word, op ander plekke die vloed hoër en by eb die stroming sterker word. Daardeur word geule dieper gemaak.

Die laagveen is nie net deur die see weggespoel nie. Mense het ook hul aandeel gelewer en dit as turf geoes. Dit is 'n gewilde brandstof, maar by afgrawing van laagveen onstaan 'n vlak meertjie. Dit is die verskil met hoogveen, wat droë land oplewer. In die binneland van Holland het groot mere so ontstaan, soos die Purmer, Beemster en Haarlemmermeer. Dit het die gevaar van oorstroming deur die see net nog groter gemaak.

Die naamdag van St. Elisabet is 19 November en op dié dag in die 15de eeu vind daar drie maal 'n groot watersnood plaas wat ook politieke gevolge het. Dit val saam met 'n stryd om die politieke mag wat die "Hoekse en Kabeljauwse Twisten" genoem word. Die "Kabeljauwe" is die party van die laaste onafhanklike Hollandse gravin, Jakoba van Beiere, en die Hoeke steun haar neef die hertog van Boergondië wat haar graafskap opeis.

Die eerste Elisabetsvloed tref veral die suidweste. In Vlaandere en Seeland is groot skade. Die gravin van Vlaandere gee opdrag om 'n seewerende dyk aan te lê.

Die dyke van die "Grote Waard" of "Hollandse Waard" breek op talle plekke deur. Hierdie "waard" – 'n lae gebied tussen die riviere – verander in 'n binnesee, die Biesbosch, en sal nooit weer heeltemal herstel nie. Dit is 'n ramp vir die graafskap Holland omdat hierdie gebied tussen Dordrecht, Geertruidenberg en Heusden die kerngebied van die graafskap vorm. Die stad Dordrecht is die belangrikste stad van die graafskap en word eeue lank 'n eilandstad omring deur water.

Dordrecht was Kabeljauws, Geertruidenberg was Hoeks en die Grote Waard was 'n strydtoneel. In 1418 word Dordrecht deur die Hoeke beleër en in 1420 Geertruidenberg deur die Kabeljauwe. Tog word ná die ramp probeer om alle deurgebreekte dyke weer te herstel.

Die dyke van die Grote Waard is nou herstel, maar opnuut is daar 'n Elisabetsvloed. Alle pogings om die skade van die vorige een te herstel, spoel weg en die geldmiddele om dit opnuut te herstel ontbreek. Die pogings om die Grote Waard terug te verower word gestaak.

Dordrecht verloor hiermee sy posisie as eerste stad van Holland omdat skepe nie meer hul goed in dié stad op die mark hoef aan te bied nie. Hierdie ou "stapelreg" het sy betekenis verloor.

Allerheiligeaand was in 1570 op 'n tydstip toe daar kwaai storms was, en baie slagoffers se lewe is geëis. Die politieke leierskap was nou in Madrid gesetel, waar Filips II, die graaf van Holland en Seeland, wat ook koning van Spanje was, gewoon het. Sy voorgangers die hertoë van Boergondië het by watersnode partykeer hul bevolking gesteun in hul nood. Maar Filips het ander sorge, soos oorloë met die Turke. Die volgende jaar kondig hy, pleks van te help, nuwe belastings aan. Toe 'n paar seerowers in 1572 die stad Brielle inneem, word hulle as bevryders ontvang. Dit is die begin van 'n opstand wat in 1648 die Spaanse koning dwing om die Nederlandse Republiek se onafhanklikheid te erken. Vier jaar later stig Jan van Riebeeck Kaapstad aan die suidpunt van Afrika.
In die 19de eeu het dit moontlik geword om stoom te gebruik om die gemale baie sterker te maak. Een van die grootste mere, die Haarlemmermeer, is nou drooggelê. Dit is waar die lughawe Schiphol nou lê.

In 1891 kom Cornelis Lely, ingenieur en minister van waterstaat, handel en Nywerheid, met 'n plan vorendag om die Suidersee af te sluit met 'n dyk wat die sout water sou vervang deur soet water van die Yssel en ander, kleinere riviere. Die plan behels 'n inpoldering van 225 000 ha (2 250 km) nuwe landbougrond. Die land is aan die industrialiseer, maar landbou is nog 'n belangrike komponent van sy ekonomie. Die parlement is egter nie geesdriftig nie, want dit gaan baie geld kos.

In die nag van 13 en 14 Januarie 1916 is daar 'n storm wat op talle plekke die dyke van die Suidersee deurbreek. Dit eis ’n paar dosyn lewens en maak opnuut duidelik Nederland se lang kuslyn is 'n groot swak plek. Dit kos ook baie geld om alle dyke aan die lang kus goed te onderhou. Koningin Wilhelmina besoek die gebiede wat oorstroom het.

Ná die watersnood van 1916 – in die middel van die Eerste Wêreldoorlog waarin Nederland neutraal bly – verander die stemming in die Nederlandse parlement. Daar word besef sterker bande tussen Holland en Friesland sal die land sterker maak en dat die projek van Lely, nou die Zuiderzeewerken genoem, die verdediging teen watersnode sal versterk en nie net meer landbougrond oplewer nie. In 1918 word die Zuiderzeewet aangeneem. Die eerste projek, in 1920, is 'n klein afsluitdyk wat die eiland Wieringen met Noord-Holland verbind. Dié dyk is in 1926 gereed. Van 1927–1930 word 'n dyk van Wieringen na die suide aangelê en die Wieringermeer met sy oppervlakte van meer as 200 km word vir die eerste keer sedert die 12de eeu droë land.

Op 28 Mei 1932 volg die afsluiting van die Suidersee. Hierdie projek is 'n welkome bron van werkgeleenthede in die Depressie van die 1930's. Die plan is om 'n treinbaan op die dyk aan te lê, maar omdat die vervoer op die paaie vinnig toeneem, word dit 'n pad met vier bane. Nie almal is tevrede met die uitkoms nie. Die vissers wat eeue lank op die Suidersee en die Waddensee gevis het, sien hul toekoms bedreig.

In 1927 begin die werk aan die eerste groot polder in die nuwe Ysselmeer, die Noordoostpolder. Die werk duur 15 jaar en voor dit voltooi is, word Nederland deur die Duitsers beset. Die Duitsers poog in die Slag om die Afsluitdyk die Nederlandse stelling by Kornwerderzand aan die Friese kant van die dyk inneem, maar hulle faal. ’n Paar dae later moet Nederland sy gebied prysgee, maar hy veg deur ballingskap in Londen. In 1942 is die Noordoostpolder (NOP) gereed en ontstaan 'n rietvlakte van 460 km. Die eilande Urk en Schokland word deel van die vasteland. Vinnig kry die afkorting NOP 'n ander betekenis" "Nederlands Onderduikers Paradijs", die paradys vir mense wat vir die Nazi's moet wegkruip. Aan die einde van die besetting gaan Wieringermeer opnuut verlore. Die Duitser blaas 'n groot gat in die dyk om luglandings van die Geallieerde magte te verhinder en die water vul die polder binne twee dae. Alle gewasse en geboue word verwoes, maar in Desember 1945 word die dyk gedig en die polder droog.

Die gevolge van die inpoldering van die Noordoostpolder is nie heeltemaal positief nie. Die grondwatervlak in die aangrensende provinsies Friesland en Overyssel daal en dit skep vir die boere uitdrogingsprobleme. Die planne word verander en die twee volgende polders, Oos- en Suid-Flevoland, word los van die vasteland aangelê met die "Randmere" tussen polder en vasteland. Ook hierdie plan gee later probleme met groot algebloei in die randmere.

In 1968 is die laaste polder gereed en is dit duidelik Nederland het nie regtig die nuwe landbougrond nodig nie. Die westelike deel van die nuwe polder is effens dieper geleë en het minder goeie grond. Die natuur reageer op opsienbarende wyse op die nuwe situasie en die Oostvaardersplassen-gebied word 'n pragtige natuurgebied, wat deur die owerheid erken word. Heftige diskussies oor die ekologiese gevolge van die inpolderings word gevoer en daar word besluit die laaste groot polder, die Markerwaard, gaan nie gebou word nie. Alle planne om die Waddensee in te polder word ook gestaak.

Tydens 'n swaar storm uit die noordweste wat op 31 Januarie die waters van die Noordsee na Nederland se kus opstu, was dit ook springgety. Dit is 'n kombinasie wat bitter selde voorkom. Nederland het moeilike tye beleef: Eers die depressie van die jare dertig, toe die oorlog en sy besetting (1940-'45) en daarna die koloniale oorlog in Indonesië (1945-'49) het die dyke verwaarloos gelaat, veral in die suidweste, Seeland, die eilande van Suid-Holland en die weste van Noord-Brabant. Die aandag (en geld) het ook jare lank veral na die gebied van die nuwe Ysselmeer gegaan. In die suidweste is daar net twee klein projekte wat voor 1953 voltooi is: die dyke wat die Brielse Maas op Voorne (1 op die kaart hieronder) en die Braakman (2) in Zeeuse Vlaandere afgesluit het. Hierdie twee gebiede bly goed ooreind?? in die natuurgeweld wat nou losbars.

Die res van die suidweste word 'n rampgebied.

Talle mense, dikwels uit geïsoleerde gemeenskappe van die eilande se dorpe, word ná die ramp van 1953 ontruim. Soms is dit na gemeenskappe in die omgewing, maar ander kere na stede of provinsies in ander dele van die land.

Nederland is nog 'n baie sektariese land en talle mense beland in gemeenskappe wat 'n ander geloof en dialek het of gaan van 'n dorpie na die stad. Vir mense van byvoorbeeld Schouwen kan dit ook lank duur. Die laaste dyk op dié eiland is net nege maande tevore gedig en die eb en vloed wat die eiland twee maal per dag bereik het, het alles weggevee.

Ná die ramp van 1953 is daar groot eensgesindheid dat die veiligheid vergroot moet word. Hoewel die tegnologie om dit te verwesenlik nog nie bestaan nie, word besluit om alle see-arms van die suidweste af af te sluit, behalwe die twee wat toegang gee tot die hawens van Rotterdam en Antwerpen. Nederland het 'n verdrag met België oor die Westerskelde wat die laaste ook verbied. Waar nie afgesluit kan word nie, word die dyke op "deltahoogte" gebring. Die projek sal ongeveer 'n halwe eeu duur en groot tegnologiese ontwikkeling en finansiële opofferings van die hele bevolking eis. Die doel is om die oorstromingskans te verminder tot een in 10 000 jaar. Hoewel tydens die projek veral ekologiese probleme ontstaan en die projek daardeur nog duurder en tegnologies veeleisender word, word die doel eindelik bereik, maar intussen is die seevlak aan die styg, wat die kans op rampe opnuut verhoog.

Die Deltaplan het die aandag van die Ysselmeer na die suidweste verskuif en in 1993 en 1995 ervaar Nederland dat die aandag daardeur opnuut van 'n ander probleem afgelei is: die rivierdyke. Daar is uitsonderlike reënval in Frankryk en Duitsland en 'n golf rivierwater in die Ryn kom na Nederland se kant. Hoewel dit die land 'n paar dae tyd gee vir voorbereidings, is die situasie op sommige plekke kritiek en dit lei opnuut tot grootskaalse ontruiming. Uiteindelik spring Nederland 'n oorstroming vry.

Ná die byna-ramp van 31 Januarie 1995 groei die besef dat dyke soms die probleme net verplaas en nie oplos nie. Soms vergroot dit net die probleme. Dit is veral by riviere die geval. Indien die dyke aan 'n rivier te min ruimte bied, sal die water by hoë vlakke geen uitweg hê nie en dit veroorsaak groot ellende. Ná 1995 is daar gebiede aan die natuur teruggegee deur dyke deur te breek en te verplaas. Dit het nadele omdat boere en ander inwoners hul grond verloor, maar daar is ook voordele. Die veiligheid word verbeter en 'n nuwe natuurgebied onstaan in 'n digbevolkte land waar die natuur ly onder die bevolkingsdruk en die bevolking behoefte het aan ontspanningsmoontlikhede. 'n Voorbeeld van 'n teruggawe is die eiland Tiengemeten in die Haringvliet.Die ses boere kry geld vir hul grond en hulp om ander grond te koop. Die oudste polder word drooggehou om aan besoekers te toon hoe hier geboer is. Die res van die eiland word weer aan die soetwatergetye blootgestel en word weer 'n "kwelder" pleks van 'n polder. Skotse Hoogland-beeste word gebruik as vervanging van die uitgestorwe oerosse wat oorspronklik hier voorgekom het. Die gebied lok baie besoekers en dit maak die projek ook ekonomies aantreklik.


</doc>
<doc id="106939" url="https://af.wikipedia.org/wiki?curid=106939" title="Stratuswolke">
Stratuswolke

Stratuswolke is lae wolke met 'n eenvormige basis en verskil van cumulus-wolke wat gevorm word deur stygende hitte. Die term stratus word gebruik om te verwys na plat, newelagtige, vormlose wolke wat op 'n lae hoogte voorkom. Dit wissel  tussen donker grys tot byna wit in kleur. Die woord "stratus" kom uit Latyn en die voorvoegsel "strato-" beteken "laag". Stratuswolke kan ligte motreën  of ligte sneeu veroorsaak. Hierdie wolke is eintlik 'n laag mis wat bo die grond is en wat veroorsaak word deur oggendmis wat opstyg of wanneer koue lug op 'n lae vlak oor 'n gebied beweeg. Hierdie wolke word soms hoë mis of  miswolke genoem.  Alhoewel daar ligte reën kan voorkom, is daar nie regtig enige teken van meteorologiese aktiwiteit nie.

Stratuswolke word gevorm wanneer 'n plaat warm, vogtige lug opstyg en die druk dan verlaag, weens die afnametempo. Adiabatiese afkoeling veroorsaak dat die effense vogtigheid vermeerder.

Stratuswolke kan ook op dieselfde manier as mis gevorm word. Wanneer die lugtemperatuur om die wolke verlaag, verhoog die relatiewe vogtigheid. Wanneer die temperatuur laer as doupunt daal kan 'n stratuswolk gevorm word. 

Stratuswolke is vormlose grys of wit wolke wat soos 'n komberslaag bo-oor die aarde hang. Dit bestaan uit waterdruppels – yskoue waterdruppels of yskristalle, afhangend van die temperatuur in die onmiddellike omgewing.

Stratus nebulosus wolke het geen definitiewe vorm nie. Dit lyk soos 'n newelagtige sluier. HIerdie wolke kom op 'n lae hoogte voor en is 'n goeie teken van atmosferiese stabiliteit, wat dui op ononderbroke stabiele weerstoestande. Stratus nebulosus kan ligte motreën of sneeuvlokkies veroorsaak. Stratus fractus-wolke daarenteen, het 'n oneweredige, ru voorkoms. Namate die mikro-druppels in stratuswolke verdig en 'n motreën uitsak, raak hierdie wolke donkerder. Dit word dan nimbostratuswolke genoem. Stratus fractus-wolke kan ook teen berghange vorm sonder die aanwesigheid van nimbuswolke (wolke wat 'n neerslag veroorsaak) en die kleur kan varieer van donker grys tot byna wit.

Stratus fractus word nie in variëteite verdeel nie maar daar is wel twee kategorieë vir stratus nebulosus. Die Stratus opacus-variëteit lyk soos 'n wasige wit laken wat tog dig genoeg is om die son te verduister. Stratus Translucidus is nog 'n variëteit van die nebulosus-spesie. Hierdie wolke is meer deursigtig as die opacus-variëteit en 'n mens kan die son en die maan vanaf die aarde daardeur sien.

Volgens Sednev, Menon en McFarquhar, is ongeveer 50 % van die wolke wat jaarliks oor die Noordpool gevorm word, arktiese stratus en ander lae wolke. Dit het 'n groot impak op die energie uitstraling en opname deur uitstraling.

Cirrostratuswolke, 'n baie hoë yskristal vorm van stratiformwolke, vertoon soos 'n melkerige skynsel, of 'n dun laken  in die hemel. Soms lyk dit soos altostratuswolke en die enigste manier om dit te onderskei, is om na die son of maan te kyk. Deur die deurskynende cirrostratuswolke is die son en maan altyd sigbaar terwyl dit nie sigbaar is deur altostratuswolke nie. Jy vind twee tipes Cirrostratuswolke;  "fibratus" and "nebulosus". Die yskristalle in hierdie wolke varieer en die variasie hou verband met die hoogte in die wolk. Na die onderkant van die wolk, is die temperatuur −35 °C tot −45 °C en daar is die kristalle lang, soliede, seshoekige vorms. Na die bopunt van die wolk, waar die temperatuur wissel tussen −47 °C en −52 °C is die meeste kristalle dik, seshoekige plate en kort, soliede seshoekige vorms. Dikwels vorm hierdie wolke ligkranse en dikwels is hierdie ligkrans die enigste teken dat hierdie wolke daar is. Dit word gevorm wanneer warm, vogtige lug stadig opstyg na 'n baie hoë hoogte.  Wanneer daar 'n warm front aankom, word die cirrostratuswolke dikker en daal hulle af en vorm altostratuswolke. Gewoonlik begin die reën dan tussen 12 en 24 uur later val. 

'n Stratocumuluswolk is nog 'n tipe cumuliform- of stratiformwolk. Net soos stratuswolke word hierdie wolke ook op 'n lae hoogte gevorm, maar die vorming geskied soos die van cumuluswolke ─ deur stroming. Anders as cumuluswolke, word hulle groei verstadig wanneer daar 'n verandering in temperatuur plaasvind. Die wolke verplat dan soos stratuswolke met 'n laag-op-laag-voorkoms.  Hierdie wolke kom algemeen voor en bedek ongeveer drie-en-twintig persent van die aarde se oseane en twaalf persent van die aarde se vastelande. Dit kom minder algemeen voor in tropiese areas en word gewoonlik gevorm na 'n koue front. Nog 'n kenmerk van stratocumuluswolke is dat dit 'n groot hoeveelheid sonlig reflekteer en dus die effek het van 'n skadunet. Stratocumuluswolke kan motreën veroorsaak wat dan die wolk stabiliseer aangesien die temperatuur styg en dit die onstuimigheid verminder.



</doc>
<doc id="106940" url="https://af.wikipedia.org/wiki?curid=106940" title="Neurenberg-verhore">
Neurenberg-verhore

Die Neurenberg-verhore (Duits: "Nürnberger Prozesse") was 'n reeks militêre tribunale wat deur die Geallieerde Magte van die Tweede Wêreldoorlog ingestel is. Die verhore het veral internasionale aandag getrek weens die vervolging van die leidende figure in die politieke, militêre, en ekonomiese leierskap van Nazi-Duitsland. Hulle was almal op een of ander manier betrokke by die beplanning en die uitvoering van die Sjoa ("Holocaust") en ander oorlogsmisdade. Die verhore is in die Duitse stad, Neurenberg gehou. Die eerste, en die bekendste van al hierdie verhore was deur Norman Birkett  beskryf as "die grootste verhoor in die geskiedenis". Hy was een van die Britse regters wat in die verhore gedien het, waartydens die vernaamste oorlogsmisdadigers vanaf 20 November 1945 tot 1 Oktober 1946 deur die Internasionale Militêre Tribunaal (IMT) verhoor is  Die Tribunaal se opdrag was om 23 van die belangrikste politieke en militêre leiers van die Derde Ryk vir oorlogsmisdade aan te kla. Een van die beskuldigdes, Martin Bormann, is egter in absentia verhoor, terwyl nog een, Robert Ley, 'n week nadat die verhore begin het, selfmoord gepleeg het.

Adolf Hitler, Heinrich Himmler, en Joseph Goebbels is nooit voor die hof gedaag nie want hulle het almal in die lente van 1945 selfmoord gepleeg, nog lank voordat die Geallieerdes klagstate teen hulle kon uitmaak.

In die tweede ronde verhore was die sogenaamde "minder ernstige" oorlogsmisdadigers ingevolge die Beheerraadwet 10 deur die Amerikaanse Neurenberg Militêre Tribunale (NMT) hanteer. Hier was die Nazi's se dokters en regters verhoor.

Dit was teen die einde van die Eerste Wêreldoorlog wat die fondasie  gelê is vir die uiteindelike totstandkoming van die Tribunaal. Teen die einde van die Eerste Wêreldoorlog het die oorwinnaars onderling besluit om die oortreders wat oorlogsmisdade gepleeg het  met die Leipzig Oorlogsmisdade-verhore (Leipzig War Crimes Trials) aan te kla. Hierdie verhore is in Julie 1921 in die "Reichsgericht" (Duitse Hooggeregshof) in Leipzig gehou. Hierdie eerste poging was op 'n baie beperkte skaal gehou en was inderwaarheid baie ondoeltreffend gewees. Aan die begin van 1940 het die Poolse regering-in-ballingskap die Britse- en Franse regering versoek om die Duitse militêre inval in hul land te veroordeel. Die Britte wou dit aanvanklik nie doen nie, maar in April 1940 is daar 'n gesamentlike Brits-Frans-Poolse deklarasie uitgevaardig. Hierdie deklarasie was egter maar ietwat van 'n halfhartige poging gewees."

Eers drie en 'n half jaar later het die gewilligheid om die Duitsers te straf begin gestalte kry toe die Sowjetunie, Verenigde Koninkryk en Die Verenigde State van Amerika op 1 November 1943 die Moskou se Deklarasies gesluit het. Ingevolge hiervan is  die Nazi's "behoorlik gewaarsku" dat die dag wat hulle verslaan word sal die Geallieerde Magte die oorlogsmisdadigers tot aan die einde van die wêreld jag om vir hul wandade te betaal."  Hierdie  verklaarde waarskuwing, dat reg en geregtigheid sal geskied teen oorlogsmisdadigers, was weereens tydens die Jalta-konferensie en in Berlyn in 1945 bekragtig.

Dokumente uit die Britse Oorlogskabinet, wat op 2 Januarie 2006 vrygestel is, wys dat daar reeds so vroeg as in Desember 1944 planne bespreek was oor die beleid vir die straf van Nazi-leiers wanneer hulle gevang word. Die Britse premier Winston Churchill het toe 'n beleid van "summiere teregstelling"  in sekere omstandighede voorgestaan. Hy het eers van sy drastiese planne afgesien nadat hy met die Russe en Amerikaners hieroor beraadslaag het. 

Laat in 1943, tydens 'n aandete van die drie staatsleiers by die Teheran Konferensie, het die Sowjet-leier, Josef Stalin, voorgestel dat 50 000 tot 100 000 Duitse stafoffisiere tereggestel word. Amerika se president Franklin D. Roosevelt het 'n grap gemaak en gesê 49 000 sal eerder die ding doen. Churchill, wat gedink het hulle was ernstig, het die idee afgeskiet as "die koelbloedige teregstelling van soldate wat vir hul land geveg het" en dat hy eerder  "self uitgesleep wil word om in die binnehof doodgeskiet te word", as om deel van so iets te wees. Hy het egter bygevoeg dat hy glo oorlogsmisdadigers moet boet vir hul dade en dat, volgens die bepalings van die Moskouse Deklarasies, wat deur homself opgestel is, hulle aangekla moet word op die plekke waar die misdade gepleeg is. Hy was totaal gekant teen teregstellings vir politieke gewin.

Op 20 April 1942 het verteenwoordigers van die nege lande wat Duitsland beset het, die "Inter-Geallieerde Resolusie vir Duitse Oorlogsmisdade" saamgestel. Daar is reeds vooraf op die formaat van die straf wat toegepas sou word, deur die drie groot moondhede, Brittanje, die Sowjetunie en Amerika tydens die samesprekings in Teheran (1943), Jalta en Potsdam (1945) ooreengekom. Frankryk het ook 'n setel op die Tribunaal gekry.

Sowat 200 Duitse oorlogsmisdadigers is in Neurenberg verhoor, en 1 600 ander is op die tradisionele kanale van militêre reg verhoor. Omdat die hof beperk was tot die vervolging ingevolge die oorlogswette het dit nie die jurisdiksie gehad oor misdade wat gepleeg is voor die uitbreek van die oorlog op 1 September 1939 nie

Leipzig en Luxemburg was albei aanvanklik oorweeg vir die verhore.  Die Sowjetunie wou die hof in Berlyn gehad het omdat dit die hoofstad van die "fascistiese samesweerders" was, maar Neurenberg is gekies vir twee redes, met die eerste rede wat die deurslag gegee het:

Elkeen van die vier moondhede kon een regter en 'n aflosregter en elkeen een aanklaer vir die verhore aanwys.



Die Internasionale Militêre Tribunaal het op 19 November 1945 in die Paleis van Justisie in Neurenberg begin.   Die eerste sessie is deur die Sowjet regter, Nikitchenko aangehoor. Die aanklaer het die klagstaat teen die 24 vernaamste oorlogsmisdadigers en sewe organisasies- die leierskap van die NSdAP, die Rykskabinet, die Schutztaffel (SS), die Sicherheitsdienst (SD), die Gestapo, Sturmabteilung (SA) en die Generale Staf en Opperbevel- in die hof aan die beskuldigdes voorgelees.

Die aanklagte was:
Die 24 beskuldigdes, met betrekking tot elke aanklag, was, of aangekla, maar nie skuldig bevind nie (I), aangekla en skuldig bevind (G), of nie aangekla nie (-), soos die lys hier onder aandui: Die beskuldigde, die klag en die uiteinde daarvan.

Die ter dood veroordeeldes is op 16 Oktober 1946 opgehang met die sogenaamde "standaard-valmetode" pleks van die gebruiklike langer tou wat by sulke teregstellings gebruik word. Die Amerikaners het die aantygings ontken dat die tou te kort was vir die gebruiklike val van die slagoffer en dat dit die Duitse oorlogsmisdadigers dood gewurg het in plaas daarvan dat hul nekke van die val moes breek. Ondanks die ontkennings van die Amerikaanse owerheid was daar bewyse dat van die Duitsers 'n marteldood gesterf het waar hulle tussen 14 en 28 minute aan die tou gehang en stadig doodgewurg het. Die laksman, John C Woods, het 34 Amerikaanse soldate gedurende die oorlog opgehang waarvan verskeie ook verskriklik aan die galgtou gely het. Die teregstellings is in die gimnasium van die hofgebou uitgevoer waar die stellasie vir die galg spesiaal vir die doel gebou is. Die gebou is in 1983 gesloop.

Hoewel gerugte dit wil hê dat die lyke na Dachau vervoer en daar verbrand is, is die ware feite dat hulle inderdaad in 'n krematorium in München veras is en hul as is oor die Isar-rivier gestrooi. Die Franse regters het voorgestel dat Göring, Keitel en Jodl deur 'n vuurpeleton doodgeskiet moet word aangesien dit die standaard prosedure is vir 'n militêre krygshof. Biddle en die Sowjetunie se regters het geweier en geargumenteer dat die militêre offisiere hul militêre etos versaak het en dus nie die reg gehad het om op die eerbare wyse voor 'n vuurpeleton te sterf nie. Die gevangenes wat tronkstraf gekry het is in 1947 na die Spandau-tronk oorgeplaas.

Die Tribunaal het die grondslag gevestig dat "misdade teen internasionale reg deur mense, en nie deur abstrakte entiteite gepleeg word nie, en deur die indiwidue te straf wat sulke misdade pleeg, kan die voorskrifte van die internasionale reg afgedwing word." Die skep van die Internasionale Militêre Tribunaal het die weg gebaan vir die verhore van die minder belangrike Nazi-amptenare en die Nazi-dokters wat eksperimente op mense in die aanhoudingskampe uitgevoer het. Die Internasionale Militêre Tribunaal was die model vir die Internasionale Militêre Tribunaal vir die Verre Ooste waar Japannese amptenare vir misdaad teen vrede en teen die mensdom aangekla is. Dit was ook die model vir die Eichmann-verhoor en vir die hedendaagse howe in Den Haag waar die oorlogsmisdade van die negentigerjare in die Balkanlande en die verhore in Arusha vir die Rwandese volksmoord gebruik is.

Die Neurenberg-verhore het 'n groot invloed op die ontwikkeling van internasionale strafreg gehad. Die Opsommings van die Neurenberg-verhore het as modelle gedien vir::

Die Neurenberg-verhore het gesorg dat 'n permanente internasionale strafhof baie vinnig gevestig is. Dit het uiteindelik gelei tot die aanvaarding van die statuut van die Internasionale Strafhof. Die behoefte aan so 'n internasionale liggaam het na vore gekom tydens die verhore toe daar gevind is dat 'n oplossing gevind moes word vir die teenstrydige hofprosedures van die Duitse hofstelsel en die Amerikaanse hofstelsel. Die misdaad van sameswering was onbekend in die burgerlike regsstelsels van Europa. Die Duitse verdedigingsspanne het dit dus onregverdig beskou dat die beskuldigdes aangekla is van 'n sameswering om misdade te pleeg waar regters in lande waar die gemenereg gebruik word, dit as vanselfsprekend en korrek beskou het.


Hierdie aanhalings verwys na die dokumente van "The International Military Tribunal for Germany". "The Avalon Project: Documents in Law, History, and Diplomacy". Yale Law School Lillian Goldman Law Library.




</doc>
<doc id="106945" url="https://af.wikipedia.org/wiki?curid=106945" title="Louis Tregardt-gedenktuin">
Louis Tregardt-gedenktuin

Die Louis Tregardt-gedenktuin is in Avenida Josina Machel (Josina Machel-laan) in die middestad van Maputo in Mosambiek.

Twintig lede van die trekgeselskap gelei deur Louis Tregardt, onder andere Tregardt self en sy vrou, is in 1838 in Lourenço Marques (tans Maputo) oorlede. Die 28 oorlewendes is in Julie 1839 na Port Natal gerepatrieer. In 1895 is Carolus Trichardt per trein na Lourenco Marques om die grafte van sy ouers en die ander Voortrekkers aan sy kinders en kleinkinders te wys. 

In 1953 het dr. Willem Punt die Genootskap Louis Trichardt gestig en begin geld insamel vir 'n gedenktuin. Die monument is 'n ontwerp deur Johan de Ridder en bestaan uit 'n indrukwekkende fries, 'n mosaïekroetekaart, afbeeldings van hoofmanne en San met pyl en boog en 'n ronde vywer. Op 12 Oktober 1968 is dit deur minister Jan de Klerk (vader van F.W. de Klerk) geopen en 25 jaar later op 20 Oktober 1993 het min. Pik Botha 'n kranslegging hier waargeneem. Dit is merkwaardig dat die monument die Mosambiekse burgeroorlog deurstaan het. Pres. Samora Machel het na Frelimo aan die bewind gekom het, die opdrag gegee dat die monument bewaar moet bly. Hierdie gedenkwaardigheid word sedert 1 Desember 2008 deur die Erfenisstigting vir die Genootskap Louis Trichardt bestuur. Die Stigting en die Genootskap is nie die eienaars van die grond nie en die voortbestaan van die monument hang af van die plaaslike owerheid se behoefte aan grond in die middestad vir ander doeleindes.




</doc>
<doc id="106950" url="https://af.wikipedia.org/wiki?curid=106950" title="Drimiopsis">
Drimiopsis

Drimiopsis is ’n nedersetting in die Omahekestreek van Namibië, sowat 40 km noord van Gobabis. Die plaaslike gemeenskap bestaan hoofsaaklik uit San, Khoekhoe-gowob, Herero en Tswana.

Die nedersetting het twee skole, die Primêre Skool Drimiopsis en die Sekondêre Skool Mokganedi Tlhabanello, wat in 2008 onderskeidelik 489 en 590 leerlinge gehad het. In 2012 het die hoërskool 453 leerlinge gehad.

Drimiopsis lê aan die C22-hoofpad wat van Aranos deur Gobabis tot suid van Otjiwarongo loop, waar dit in die B1 nasionale pad eindig. Die C22 is net tussen Drimiopsis en Gobabis (41 km) asook tussen Okakarara en die B1 geteer.





</doc>
<doc id="106952" url="https://af.wikipedia.org/wiki?curid=106952" title="Tweekleppige">
Tweekleppige

Tweekleppiges ("Bivalvia") is 'n klas seediere wat tot die orde van weekdiere ("Mollusca") behoort. Hierdie klas sluit onder andere gapermossels, oesters en mossels in. Die tweekleppiges het 'n skulp wat uit twee dele bestaan wat met 'n buigbare ligament aanmekaar gehou word. 'n Paar spesies kan swem, maar die meeste anker hulself aan 'n substraat vas. 

Kieue word vir asemhaling gebruik, maar kan ook met voeding help, omdat die meeste tweekleppiges filter-vreters is. Die geslagte is verskillend en bevrugting vind uitwendig plaas. Die diere word veral gekenmerk deur hul uitwendige skelet (skulpe), wat uit 2 beweegbare dele (kleppe) bestaan. Die klas diere is baie suksesvol en die verskillende spesies word in die seë op ŉ verskeidenheid dieptes, asook in varswater aangetref. 

Hulle is uitstuitend waterlewend en die bekendste tweekleppiges is die mossels en oesters. Die tweekleppiges (klas "Bivalvia") is aan slakke, seekatte en inkvisse verwant en almal is weekdiere ("phylum Mollusca"). Die meeste tweekleppiges se liggame word heeltemal deur hul skulpe bedek en 'n kopgedeelte kan nie onderskei word nie. Die voet is in baie gevalle tot 'n mesvormige struktuur gemodifiseer en dien as 'n soort graaf. 

ŉ Radula (raspertong) ontbreek by die meeste spesies. Die dier is of heeltemal sessiel (sittend), of hulle kan net stadig beweeg, maar hulle kom nogtans wydverspreid voor. Hulle is egter nie soos slakke tot 'n bestaan op land aangepas nie. Ongeveer 15 000 spesies is bekend. 

Die skulpe van die tweekleppiges bestaan uit 2 helftes, ŉ linker- en 'n regterklep, wat meestal spieëlbeelde van mekaar is. Die 2 helftes word deur ligamente aanmekaar geskarnier en dit word deur 2 spiere, die sluitspiere, geslote gehou. Wanneer die spiere ontspan, word die helftes deur die ligament oopgetrek. 

Die 2 skulprande het tande wat inmekaarsluit om te verhoed dat die kleppe op mekaar rondskuif. Die manier waarop die tande inmekaarsluit (slot), asook die tande self, dien as 'n taksonomiese kenmerk en is belangrik vir die klassifikasie van die verskillende tweekleppiges. 

Daar word 2 soorte slotte onderskei: die taksodonte en die heterodonte slot. Die skulpgroottes wissel baie; sommige varswaterspesies is slegs 1 mm groot, terwyl party seelewende spesies groter as 1 m kan word. Die kleppe groei saam met die diere en die oudste deel daarvan is die umbo, die gedeelte naby die ligamente waar die 2 kleppe aanmekaargehou word. Nuwe dele van die skulp groei hier aan, sodat 'n reeks konsentriese ringe om die umbo die aantal groeiseisoene aandui.

Die materiaal waaruit die skulp gevorm word, word deur die mantel afgeskei. Dit is 'n dun vlies tussen die weekdier se liggaam en die skulp. Die mantel is aan die een sy uitgegroei tot 2 buise, die sifons, waarmee water van en na die liggaam gevoer word. Sommige spesies leef diep onder die substraatoppervlak en hulle het gevolglik besonder lang sifons. 

Die spesies begrawe hulle met hul voet, 'n gespierde orgaan wat buite die skulp gestoot kan word en mesvormig is. Die voet kan ook gebruik word om mee te kruip, of in die geval van hartmossels, om mee te spring. Sessiele (sittende) spesies het geen voete nie maar hulle word met ŉ afskeidingstof van die bissusklier aan die substraat geheg. Die afskeidings verhard in die water tot bissusdrade. Die meeste tweekleppiges leef hoofsaaklik van fitoplankton (plant- plankton) wat hulle uit die water filtreer terwyl dit deur die liggaam stroom. 

'n Instroomkanaal voer die water na die kieue, wat gemodifiseer is om die plankton uit die water te haal, en wat as 'n gaswisselingsorgaan dien. Die plankton word met slym uit die water gehaal en daarna deur trilhare na die mond gevoer. Nadat gaswisseling plaasgevind het, verlaat die water die liggaam deur die uitstroomopening. Ander tweekleppiges skraap voedsel van die substraat met behulp van tentakels, wat verlengings van die mondhoeke is. 

Voedseldeeltjies klou aan die slymbedekte tentakels vas en word deur trilhare na die mond gebring, waar die voedseldeeltjies van die ander materiaal geskei word. Die senuweestelsel is relatief eenvoudig en geen ware brein word aangetref nie. Orie paar senuweeknope is aanwesig: die serebrale, pedale en die visserale ganglia. Die ganglia word deur 2 senuweekoorde en 'n aantal ander vesels met mekaar verbind, en die sintuie is swak ontwikkel.

Die meeste tweekleppiges is eenslagtig, hoewel ŉ aantal hermafroditiese (tweeslagtige) spesies ook aangetref word, maar selfbevrugting kom nie dikwels voor nie. Sommige oesters kan hul geslagte tydens hul leeftyd verander. Eiers en spermselle word in die water vrygestel en bevrugting vind buite die diere se liggame plaas. 'n Vryswemmende larwe wat met trilhare bedek is (veligerlarwe), broei na 'n tydperk uit. Dit sak later na die bodem en gedaantewisseling vind plaas. 

Varswater tweekleppiges se lewensiklus wyk ietwat van die patroon af. In sommige spesies is die vryswemmende larwestadium by 'n sittende, parasitiese bestaan aangepas. Die larwes staan as glogidia of haustoria bekend en hulle heg hulle 'n tyd lank aan visse se kieue totdat hulle (die larwes) vir gedaantewisseling gereed is. Daarna verlaat hulle die visse en sak na die bodem af, waar hulle tot volwasse tweekleppiges ontwikkel.

Tweekleppiges is veral as 'n voedselbron belangrik, want mossels en oesters word in sommige lande op groot skaal geëet. Hartmossels word dikwels ook as asbakke gebruik, terwyl die doopvontskulp as doopvont kan dien. Sommige oesterspesies vorm pêrels. Die voorkant van baie mossels se skulprande is voorsien van skerp tande, wat hulle gebruik om gate in hout mee te boor. Die saagsels dien ook as voedsel. Paalwurms het veral vroeër skepe met houtrompe en houtpale by hawens erg beskadig.

Die klassifikasie van die "klas Bivalvia" kan verwarrend wees en daar bestaan 'n hele aantal klassifikasiestelsels. In die algemeenste stelsel wat tans gebruik word, word die klas in 3 subklasse ingedeel. Die subklas "Protobranchia" bevat die primitiefste tweekleppiges met eenvoudige kieue. Sommige van die diere, soos lede van die familie "Nuculidae", neem nog voedsel met hul tentakels in. 

Lede van die subklas "Lamellibranchia" ("Polysyringia") het gevoude kieufilamente, wat vir gaswisseling en die filtrering van voedsel uit die water gebruik word. Die orde "Anisomyaria" bevat die mossels (genera "Mytilus" en Modiolus) en die oesters (genera "Ostrea", "Crassostrea", "Spondylus", "Pinctada", "Anomia" en "Lima"). Die ander families bevat onder meer die kammossels en die skeepsmossels.



</doc>
<doc id="106954" url="https://af.wikipedia.org/wiki?curid=106954" title="Hanekam-oester">
Hanekam-oester

Die hanekam-oester ("Lopha cristagalli") is oester wat voorkom in koraal- en rotsriwwe vanaf die tussengetysone tot in water wat 40 m diep is. Die oester is wydverspreid in die Indiese-Pasifiese area. Dit word tot 150 mm lank. Hierdie tweekleppige heg homself aan die rotse. Sy skulp is blouerig tot geelbruin en die bek is driehoekig. Dit word dikwels oorgroei met spons of ander seediere. Dit is 'n filter-vreter en kom algemeen voor. In Engels staan dit bekend as die Cockscomb oyster.




</doc>
<doc id="106956" url="https://af.wikipedia.org/wiki?curid=106956" title="Slak">
Slak

Slakke of buikpotiges ("Gastropoda") is 'n klas diere wat aan die filum van weekdiere ("Mollusca") behoort. Dit is die grootste klas in dié orde. Twee derdes van die spesies word in mariene omgewings aangetref, maar sommige word ook in varswater en op land aangetref. Slakke kan in twee groepe verdeel word: slakke met doppe en naakslakke. Slakke het 'n dop terwyl naakslakke 'n klein dop of 'n interne dop het. Die meeste slakke het 'n duidelike kop waar die oë en sensor tentakels is. Die kop vloei in die lyf in wat 'n voet het aan die onderkant. Hulle vreet plante en diere, lewend of dood met 'n raspertong wat bekend staan as 'n radula. By party spesies verskil die geslagte terwyl ander hermafrodities is. Almal lê eiers waaruit larwes uitbroei.

Die opvallendste kenmerk van slakke (klas "Gastropoda") is die asimmetriese bou van hul liggame. Die slakliggaam se inwendige bou is baie afwykend in vergelyking met die van ander weekdiere, omdat die mantel en die ander nabygeleë organe na vore (in die rigting van die kop) gedraai is. Die verdraaiing of torsie is kenmerkend vir slakke en ŉ gevolg daarvan is dat al die gepaarde organe 'n modifikasie ondergaan het. 

By sommige gepaarde orgaanstelsels is een van 'n paar of gereduseer, of heeltemal verlore. Die mate van torsie kan in uiterste gevalle tot 180° wees, hoewel 'n mate van ontdraaiing of detorsie in sommige gevalle plaasgevind het. Die asimmetriese liggaamsbou kan ook uitwendig aan die huisslak se skulp gesien word. Die skulp is ŉ eensydig kegelvormige struktuur wat in naakslakke of gereduseer, of heeltemal afwesig is. 

Die skulpe het 'n wye verskeidenheid vorme, groottes en strukture en dit kan wissel van spiraalbuise tot tweekleppige skulpe soos die wat die familie "Juliidae" het. Dit is soortgelyk aan die skulpe wat by slakke van die klas "Bivalvia" aangetref word. Die rangskikking van die skulp se windinge kan ook wissel: sommige kan wyd wees, terwyl ander nou is. 

Daar kom ook dikwels 'n oop, hol ruimte voor, wat kegelvormig uitgehol, deurboor of spleetvormig kan wees. Die ruimte (wat aan die bokant van die skulp voorkom) vorm saam met 'n sentrale skulpdeel die spil van die skulp (die kolumella). Die opening waardeur die slak se kop na buite gesteek word, is die mond (apertura). Die terminale punt van die skulp word die apeks genoem. Wanneer die slakke hulle in hul skulpe teruggetrek het, kan sommige spesies die mondopening met 'n deksel (operkulum) van keratien of kalk bedek. 

Landslakke gebruik 'n tydelike struktuur, die epifragma, vir dieselfde doel wanneer hulle oorwinter. Die deksel gaan na die winter verlore. Slakke se skulpe groei wanneer nuwe materiaal deur die mantel (ŉ membraan wat die grootste gedeelte van die liggaam bedek) bygevoeg word. Die materiaal by die slak se mond is dus die nuutste toevoeging en dit word stelselmatig ouer namate die skulp se draaiinge kleiner word. 

Die apeks is die oudste deel van 'n skulp en dit word reeds gevorm wanneer die slak nog maar 'n larwe is. Indien daar van bo die apeks na die skulp afgekyk word en die skulpwindings kloksgewys gedraai is, is die skulp regsgewind. Indien die windings anti-kloksgewys is, is die skulp linksgewind. Die meeste slakke se skulpe is regsgewind, maar die van enkele families is linksgewind. 

Albei vorme kan in sommige families voorkom. In ander gevalle kan 'n skulp wat linksgewind is, as 'n genetiese afwyking in spesies met regsgewinde skulpe voorkom. Die kleur, kleurpatrone, tekstuur en struktuur van skulpe kan baie wissel. Gewoonlik het die skulpoppervlak 'n geriffelde tekstuur, maar in gevalle waar die mantel ook die buiteoppervlak bedek, is dit glansend en glad, byvoorbeeld by die porseleinslakke (superfamilie "Cypraeoidea"). 

'n Duidelike kop en 'n voet kan aan die slakliggaam buite die skulp onderskei word. Die voet word vir voortbeweging, asook vir vashegting aan die substraat gebruik. ŉ Aantal slymkliere kom in landslakke se voete voor, en dit skei groot hoeveelhede slym tydens beweging af, waaroor die sagte voet dan met gemak beweeg. Voortbeweging word deur golwende bewegings in die spiervoet self veroorsaak. Varswaterslakke beweeg in baie gevalle met behulp van cilia (trilhare) in hul voete, hoewel daar ook van golwende spierbewegings in die voete gebruik gemaak word. Ander waterslakke kan met behulp van lobvormige parapodia aan die voetrand swem.

Die "Gastropoda" is die grootste klas weekdiere en hulle toon 'n groot verskeidenheid van lewenswyses. Seelewende slakke het hulle by 'n groot aantal verskillende habitats op die seebodem aangepas. Ander spesies het hulle by 'n varswaterlewenswyse aangepas en 'n aantal spesies kom op land voor. Die voedingswyses van slakke is net so uiteenlopend soos hulle lewenswyses. Die meeste slakke is herbivore (plantetende diere), sommige is filtereters (hulle filtreer klein voedseldeeltjies uit water), terwyl ander karnivore (vleisetende diere) is. 

Sommige slakke se monde kan uitgestulp word tot 'n snuit (proboscis), terwyl die voedsel soms meganies met kake fyngemaak kan word en daarna met behulp van ŉ speekselklierafskeiding verder chemies verwerk word. Slakke het ŉ kenmerkende raspertong (die radula), 'n struktuur met ŉ wisselende aantal chitienagtige tandjies wat op verskillende maniere daarop gerangskik is. Die tande kan gedurende gebruik afgeslyt word en hulle word dan deur nuwe tandjies vervang. 

Die radula word saam met die skulp as taksonomiese hulpmiddel gebruik by die klassifikasie van slakke. 'n Aantal karnivoriese slakke, die kegelslakke (genus "Ganu"s), het slegs 2 radulatande en dit is ook van 'n gifklier voorsien. Die gif van sommige groot spesies kan selfs vir die mens gevaarlik wees. Die voedsel word in alle gevalle van die mond af deur 'n slukderm na 'n maag en 'n daaropvolgende derm gevoer. 'n Sorteringsgebied waar die voedseldeeltjies uit die water gehaal word, kom in die mae van sommige ongespesialiseerde slakke voor. 

Die sorteringsgebied is in die meeste gespesialiseerde slakke tot slegs 'n eenvoudige sak gereduseer. Onverteerde voedselreste word uitgeskei deur 'n anus, wat naby die mantelopening voorkom. Slakke besit 'n verskeidenheid gaswisselingsorgane en die struktuur hang van hul habitat af. Waterlewende slakke het kieue, terwyl die seenaakslakke (orde "Nudibranchia") gaswisseling deur hul huid toepas. Sommige naakslakke het dikwels 'n aantal aantreklike huiduitstulpings, wat dien om die gaswisselingsoppervlak te vergroot. 

Landlewende slakke het hul mantelholtes aangepas om as longe te dien, terwyl varswaterslakke of mantelholtes, of kieue as gaswisselingsorgane gebruik. Die wat van mantelholtes gebruik maak, moet gereeld na die wateroppervlak beweeg om lug te skep. Die tropiese appelslakke (familie "Ampullariidae"; "Ampullarius scalaris" is die bekendste verteenwoordiger) het sowel mantelholtes as kieue, sodat hulle op land en in water kan leef. Die gasse word deur middel van bloed na en van die verskillende liggaamsdele vervoer. 

Die bloed is kleurloos of het 'n blou skynsel, wat deur die aanwesigheid van hemosianien veroorsaak word. Hemosianien is 'n pigment wat gebruik word vir die vervoer van gasse. Lede van die familie "Planorbidae" kan in suurstofarm water leef omdat hulle van hemoglobien as suurstofdraer gebruik maak. Slakke het 'n oop bloedvatstelsel en die bloed word met behulp van ŉ hart deur die bloedvate gepomp. Die hart het oorspronklik uit 1 ventrikel en 2 atria bestaan, maar die een atrium het weens die torsie van die slakke gedegenereer totdat dit slegs rudimentêr of heeltemal afwesig is. 

Uitskeiding word deur 1 of 2 niere behartig. Die meeste slakke is eenslagtig en die geslagsverskil kan in sommige gevalle selfs aan die skulp gesien word. Die longslakke is egter hermafrodities (tweeslagtig), maar selfbevrugting kom glad nie voor nie. Sommige seeslakke toon net soos landslakke 'n paringsgedrag, terwyl die mannetjies van ander spesies hul sperms in die water stort sodat ronddrywende eiers bevrug kan word. Sommige wyfies paar met mannetjies en hou die sperms dan vir 'n lang tyd in hul liggame om die eiers te bevrug wanneer hulle ryp is. 

Die eiers kan op klippe, plantstingels en -blare, asook in gate gelê word, terwyl ander net so in die water kan dryf. Eiers kan individueel of in groepe gelê word. Die aantal eiers wat 'n wyfie le, kan wissel tussen 100, soos by "Helix pomatia", en 'n halfmiljoen, soos by seeslakke wat tot die genus "Doris" behoort. Sommige landslakke se eiers het ŉ kalkagtige dop en 'n klein, volledig ontwikkelde slakkie word daarin uitgebroei. Vryswemmende larwes met groot siliêre lobbe broei uit die eiers van seeslakke en swem 'n tyd lank rond voordat 'n skulp ontwikkel en die slak na die bodem sink, waar dit op die substraat leef. 

Die senuweestelsel bestaan uit 5 paar senuweeknope wat senuwees aan die kop, voet, mantel, die kolumellaspier, die kieue en die dermkanaal verskaf. Die ganglia word met senuweestringe aan mekaar verbind. As gevolg van die draaiing van die slakliggaam het een deel van die senuweestelsel met ŉ hoek van 180° gedraai, 'n toestand wat as streptoneurie bekend is. Die draaiing is duidelik sigbaar in die ongespesialiseerde subklas "Prosobranchia", maar in die ander 2 subklasse het die senuweestelsel na die oorspronklike posisie teruggedraai.

Die klas "Gastropoda" is in 3 subklasse ingedeel. Voorheen is dit veral op grond van die ligging en aard van die slakke se asemhalingsorgane gedoen. Die 3 subklasse is: Die "Prosobranchia" (voorkieuiges), waarvan die kieue voor die hart geleë is; die "Opistobranchia" (agterkieuiges), met kieue wat agter die hart geleë is; en die Pulmonata, die longslakke. Sommige taksonome verkies om die laaste 2 subklasse op grond van ooreenkomste in hul senuweestelsel in 1 groot subklas te plaas. 

Daar is tans meer as 35 000 spesies lewende slakke bekend, met nog 15 000 uitgestorwe spesies. Slakfossiele is al in Kambriese geologiese lae gevind, wat beteken dat die klas G"astropoda" al meer as 500 miljoen jaar oud is. Die meeste lede van die "Prosobranchia" is seelewend, hoewel enkele varswaterspesies, soos die lewendbarende moerasslakke (familie "Viviparidae"), ook aangetref word. Die stekelhorings (familie "Muricidae") is baie bekend omdat hulle sedert die Oudheid as 'n bron van purper gebruik is. 

Hulle besit ŉ spesiale klier in die mantelholtes, die hipobrangiale klier, waarvan die produk tydens blootstelling aan sonlig rooi word. Veral "Trunculariopsis trunculus", "Purpura patula" en "Nucella lapillus" word vir die doel gevang. Die "Opistobranchia" word deur ŉ verkleining van die skulp gekenmerk. Die seehase (familie "Aplysidae") en die seenaakslakke (orde "Nudibranchia") is baie bekende verteenwoordigers van die subklas. Die meeste landslakke behoort tot die subklas "Pulmonata". Lede van die groep is oor die algemeen hermafrodities en 2 ordes word in die subklas onderskei. 

Die orde "Basommatophora" bevat 'n aantal waterlewende families, waaronder die klipmossels. Die orde "Stylommatophora" bevat die landlewende slakke met 2 tentakels. Slakke is van ekonomiese belang vir die mensdom. Die gewone slak ("Helix pomatia") word in sommige lande as 'n lekkerny beskou. Ander slakke se skulpe is vroeër in sommige streke as betaalmiddel gebruik, terwyl skulpe hedendaags steeds as ornamente of versiering gebruik word. Dit word ook soms gebruik om knope van te maak. Slakke kan groot skade aan plante aanrig en ander kan as tussengasheer vir 'n aantal parasiete, soos die lewerbotte en bilharsia, dien.





</doc>
<doc id="106960" url="https://af.wikipedia.org/wiki?curid=106960" title="Hajnówka">
Hajnówka

Hajnówka (Pools: [xai̯ˈnufka] ; Wit-Russies: Гайнаўка, "Hajnaŭka") is 'n Poolse stad en die administratiewe setel van die distrik Powiat Hajnowski in die woiwodskap Podlachië. Dit het 'n bevolking van 21 442 in 2014 gehad.



</doc>
<doc id="106965" url="https://af.wikipedia.org/wiki?curid=106965" title="Roberto Rossellini">
Roberto Rossellini

Roberto Gastone Zeffiro Rossellini (8 Mei 1906 – 3 Junie 1977) was ’n Italiaanse regisseur, vervaardiger en draaiboekskrywer. Hy was een van die regisseurs van die Italiaanse neorealistiese rolprentbeweging en het met prente soos "Roma città aperta" ("Rome, Oop Stad", 1945) daartoe bygedra.

Rossellini was die seun van Angiolo Giuseppe "Beppino" Rossellini, wat ’n boumaatskappy besit het, en Elettra Bellan, ’n huisvrou wat in Rovigo, Veneto, gebore is. Sy ma was van Franse afkoms en ’n afstammeling van immigrante wat tydens die Napoleontiese Oorloë na Italië gekom het. 

Rossellini se pa het die eerste rolprentteater in Rome, die Barberini, gebou en sy seun kon gratis daar gaan fliek. Ná sy pa se dood het hy as ’n klankmaker vir prente gewerk en ondervinding van verskillende aspekte van rolprentvervaardiging opgedoen. Rossellini se broer, Renzo, was ’n komponis en het later vir baie van sy prente die musiek geskryf het.

Hy is in 1936 met die kostuumontwerper Marcella de Marchis getroud ná ’n vinnige nietigverklaring van sy huwelik met Assia Noris, ’n Russiese aktrise wat in Italiaanse rolprente gespeel het. Hy en Marcella het twee seuns gehad, Marco Romano en Renzo.

In 1937 het Rossellini sy eerste dokumentêr, "Prélude à l'après-midi d'un faune", gemaak. Hy het Goffredo Alessandrini daarna gehelp met die maak van die prent "Luciano Serra pilota", een van die suksesvolste Italiaanse prente van die eerste helfte van die 20ste eeu. 

Sommige skrywers beskryf die eerste deel van sy loopbaan as ’n reeks trilogieë. Sy eerste vollengteprent, "The White Ship" (1941), is die eerste fliek van sy "Fascistiese Trilogie", saam met "A Pilot Returns" (1942) en "The Man with a Cross" (1943). Hy het in dié tyd vriende gemaak met Federico Fellini en Aldo Fabrizi en saam met hulle begin werk. Die Fascistiese regering het in 1943 tot ’n val gekom en net twee maande ná die bevryding van Rome op 4 Junie 1944, het Rossellini reeds voorberei vir sy anti-Fascistiese prent "Roma città aperta". Fellini het gehelp met die draaiboek en Fabrizi het die rol van die preister gespeel, terwyl Rossellini self die vervaardiger was. Dié dramatiese prent was onmiddellik ’n sukses. 

Hierna het Rossellini sy sogenaamde "Neorealistiese Trilogie" gemaak. Die tweede van dié drie prente was "Paisà" (1946), met nieprofessionele akteurs, en die derde een, "Germany, Year Zero" (1948) is geborg deur ’n Franse vervaardiger en is in Berlyn se Franse sektor verfilm. Weer het hy nie ware akteurs gebruik nie. Dit was een van die redes vir die sukses van sy prente: hy het ’n draaiboek herskryf na gelang van die nieprofessionele akteurs se gevoelens en geskiedenis. Hul ware streeksaksente, dialekte en kostuums is in die prente gebruik.

Hierna het Rossellini twee prente gemaak wat as sy "Oorgangsrolprente" beskou word: "L'Amore" (1948) en "La macchina ammazzacattivi" (1952), wat gehandel het oor die vermoë van rolprente om realiteit en die waarheid uit te beeld.

In 1948 het Rossellini ’n brief van ’n beroemde buitelandse aktrise ontvang waarin sy voorstel dat hulle saamwerk:

Met dié brief het een van die bekendste liefdesverhale in die rolprentgeskiedenis begin, toe Bergman en Rossellini albei op die kruin van hul loopbaan was. Hul eerste prent saam was "Stromboli terra di Dio" (1950) op die eiland Stromboli, waarvan die vulkaan gerieflik uitgebars het tydens verfilming. Hul verhouding het ’n groot skandaal in sommige lande veroorsaak (Bergman en Rossellini was albei met ander mense getroud) en dit het toegeneem toe Bergman swanger raak met Roberto Ingmar Rossellini. Die paar het nog twee kinders gehad: Isabella Rossellini (’n aktrise en model) en haar tweelingsuster, Ingrid Isotta. Hy en Bergman het weer saamgewerk aan "Europa '51" (1952), "Siamo Donne" (1953), "Journey to Italy" (1954), "La paura" (1954) en "Giovanna d'Arco al rogo" (1954).

In 1957 het Jawaharlal Nehru, die destydse Indiese eerste minister, Rossellini na Indië genooi om die dokumentêr "India" te maak en nuwe lewe te blaas in die tanende Indian Films Division. Hoewel hy toe met Bergman getroud was, het hy ’n affair aangeknoop met Sonali Das Gupta, ’n draaiboekskrywer, wat getroud was met die plaaslike rolprentmaker Hari Sadhan Dasgupta, wat ook aan die prent gewerk het. Dit het weer ’n enorme skandaal veroorsaak in Indië en Hollywood. Rossellini het saam met Sonali, toe net 27 jaar oud, weggeloop en hulle is later, in 1957, getroud. Hy het haar jong seun, Arjun, aangeneem en hom Gil Rossellini herdoop. Rossellini en Sonali het saam ’n dogter, Raffaella Rossellini, gehad wat ook ’n aktrise en model is. Rossellini het Sonali in 1973 verlaat vir ’n jong vrou, Silvia D'Amico.

Rossellini se rolprente ná sy vroeë neorealistiese prente – veral dié saam met Bergman – was kommersieel onsuksesvol, hoewel "Journey to Italy" in sommige kringe hoog aangeskryf word. Sekere resensente soos die Fransman François Truffaut het hom as ’n meester beskou. Truffaut het in 1963 in ’n essay gesê Rossellini se invloed in Frankryk was so groot dat hy in elke opsig beskou kan word as "die vader van die Franse New Wave".

Sy nadoodse oudskoonseun die regisseur Martin Scorsese het ook Rossellini se invloed op sy dokumentêr "My Voyage to Italy" erken – die titel self is na aanleiding van Rossellini se "Viaggio in Italia" ("Voyage to Italy"). 




</doc>
<doc id="106968" url="https://af.wikipedia.org/wiki?curid=106968" title="Seeslakke">
Seeslakke

Seeslakke ("Caenogastropoda") is 'n subklas seediere wat aan die Klas van slakke ("Gastropoda") behoort. Seeslakke word gevind in alle mariene habitats, van strandmere, kus en oseaan bodems. Almal het 'n dop wat uit proteïne en "chitin" bestaan en versterk is met kalsiumkarbonaat. Verdraaiing van die lyf van 180 ° vind plaas gedurende die ontwikkelingsfase sodat die kieu en anus hoër as die kop is. Dit voorkom dat die water wat hulle gebruik om suurstof van te verkry besmet raak deur afvalstowwe afgeskei deur hul self. Die meeste seeslakke kan hul self terug trek in hulle doppe en die opening seel met 'n operkulum wanneer hulle bedreigd voel of inaktief is. Baie seeslakke is herbivore en vreet seegras. Ander is karnivore en het 'n snuif orgaan om te ruik vir chemiese reuke afgegee deur hulle prooi. Party seeslakke het 'n radula wat deur die doppe van hul prooi kan boor waarna hulle 'n suigbuis deur die opening steek om die prooi se vleis uit te suig.




</doc>
<doc id="106981" url="https://af.wikipedia.org/wiki?curid=106981" title="Ingrid Bergman">
Ingrid Bergman

Ingrid Bergman (29 Augustus 1915 – 29 Augustus 1982) was ’n Sweedse aktrise wat in verskeie Europese en Amerikaanse rolprente te sien was. Sy het drie Oscars, twee Emmys, vier Golden Globes, ’n Bafta en ’n Tony vir beste aktrise gewen. Sy word veral onthou vir haar rolle in "Casablanca" (1942) en "Notorious" (1946), ’n Alfred Hitchcock-riller met ook Cary Grant.

Bergman, wat na ’n Sweedse prinses genoem is, is in Stockholm, Swede, gebore as die dogter van Justus Bergman, ’n kunstenaar en fotograaf, en sy Duitse vrou, Frieda Adler.

Haar ma is dood toe sy twee was en haar pa toe sy 13 was. Sy het by haar tante gaan woon, wat net ses maande later dood is. Sy het toe by ’n ander tante en oom gaan woon.

Bergman het ’n beurs aan ’n teaterskool gekry, maar het opgeskop toe sy by ’n Sweedse rolprentateljee werk kry. Sy het hierna in tientalle Sweedse flieks en ’n Duitse fliek gespeel. Haar bekendstelling tot Amerikaanse gehore was in die Engelse weergawe van die Sweedse prent "Intermezzo" (1939) met David O. Selznick as vervaardiger en Gregory Ratoff as regisseur. Dit was ’n groot sukses en het van haar ’n ster gemaak. Selznick se finansiële probleme het daartoe gelei dat sy dikwels aan ander ateljees uitgeleen is. In dié tyd het sy ook in "Dr. Jekyll and Mr. Hyde" (1941) gespeel en toe saam met Humphrey Bogart in die klassieke prent "Casablanca" (1942), wat haar bekendste rol is. "For Whom the Bell Tolls" (1943), waarvoor sy haar eerste Oscar gewen het, "Gaslight" (1944) en "The Bells of St. Mary's" (1945) het daarna gevolg.

Sy het ook in ’n paar Alfred Hitchcock-prente gespeel: "Spellbound" (1945), "Notorious" (1946) en "Under Capricorn" (1949).

Ná ’n dekade in Amerikaanse rolprente het sy in Roberto Rossellini se "Stromboli terra di Dio" (1950) gespeel ná die onthulling dat sy ’n affair met dié Italiaanse regisseur het. Dié verhouding en haar huwelik met Rossellini het ’n skandaal in Amerika veroorsaak en het haar gedwing om vir verskeie jare in Europa te bly. Die paar het drie kinders gehad: Roberto Ingmar, Isabella Rossellini (’n aktrise en model) en haar tweelingsuster, Ingrid Isotta. Hy en Bergman het weer saamgewerk aan "Europa '51" (1952), "Siamo Donne" (1953), "Journey to Italy" (1954), "La paura" (1954) en "Giovanna d'Arco al rogo" (1954).

In 1956 het Bergman ’n suksesvolle terugkeer tot Amerikaanse prente gemaak in "Anastasia" (1956), waarvoor sy haar tweede Oscar gewen het. Haar vriend Cary Grant het dit namens haar ontvang. Sy het haar eerste openbare verskyning in Hollywood ná die skandaal met Rossellini gemaak op die 31ste Oscar-toekenningsaand in 1959, toe sy die Oscar vir beste rolprent oorhandig het. Sy is staande toegejuig.

Sy het daarna in verskeie Amerikaanse en Europese rolprente opgetree. In 1969 het sy in "Cactus Flower" gespeel saam met Walter Matthau en Goldie Hawn. Sy het een van die min aktrises geword wat drie Oscars gewen het toe sy ’n Oscar vir beste vroulike byspeler wen vir haar spel in "Murder on the Orient Express" (1974). Die regisseur, Sidney Lumet, het haar die belangrike rol van prinses Dragomiroff aangebied omdat hy gedink het sy sou ’n Oscar daarvoor kon wen. Sy het egter aangedring om die rol van Greta Ohlsson, die ou Sweedse sendeling, te speel.

Bergman kon Sweeds (haar moedertaal) praat, asook Duits (haar tweede taal, wat sy by haar ma geleer het), Engels (in Amerika geleer), Italiaans (in Italië geleer) en Frans (haar derde taal, wat sy op skool geleer het). Sy was in prente van al hierdie tale te sien. Haar mede-akteur John Gielgud, wat saam met haar in "Murder on the Orient Express" was, het speels opgemerk: "Sy praat vyf tale en kan nie in een van hulle toneelspeel nie." (Dit kom van ’n Dorothy Parker-aanhaling: "That woman speaks eighteen languages, and can't say No in any of them.")

In 1978 het Bergman in Ingmar Bergman se "Höstsonaten" ("Herfssonate") gespeel en daarvoor haar sewende Oscar-benoeming gekry. Dit was haar laaste optrede op die groot skerm. Sy speel daarin ’n bekende pianis wat na Noorweë reis om haar verwaarloosde dogter, gespeel deur Liv Ullmann, te besoek.

Tydens die verfilming van die TV-minireeks "A Woman Called Golda" (1982), oor die Israelse premier Golda Meir, het Bergman kanker gehad en sy was dikwels siek. Sy is dood vier maande ná die verfilming, op haar 67ste verjaardag. Haar dogter Pia het die Emmy wat sy vir haar spel gewen het, in ontvangs geneem.

Volgens die "St. James Encyclopedia of Popular Culture" het Bergman gou "die ideaal van die Amerikaanse vrou" geword en ’n aanspraakmaker op die titel Hollywood se beste hoofaktrise. Daar is geglo sy bring ’n "Nordiese varsheid en lewendigheid" na die rolprentbedryf, asook buitengewone skoonheid en intelligensie.

In 2007 het die Amerikaanse Rolprentinstituut haar gelys as die vierde grootste aktrise van die klassieke Amerikaanse rolprentbedryf.

Ingrid Bergman, Raphael en Shakespeare is al drie op hul verjaardag oorlede. Die Universiteit van Zürich het in 2012 in 'n ondersoek vasgestel dat persone bo 60 jaar oud 'n 14%-kans het om op hul verjaardag te sterf.




</doc>
<doc id="106982" url="https://af.wikipedia.org/wiki?curid=106982" title="Louis Tregardt-gedenktekens">
Louis Tregardt-gedenktekens

In die noordelike provinsies van Suid-Afrika is daar verskeie monumente en plekname wat die geskiedenis van die trek gelei deur Louis Tregardt in herinnering roep.

Die dorpsnaam Louis Trichardt (nou soms ook bekend as Makhado) in die provinsie Limpopo is die bekendste aandenking aan hierdie Voortrekkerleier. Tussen Tzaneen en Ohrigstad lê oos van die R36-roete die plaasgemeenskap Trichardtsdal.

Langs die R519-pad van Roedtan na Pietersburg is daar tussen Zebediela en Bergnek 'n monument op die plek waar die Tregardt-trek in 1836 verbygegaan het.

Op die Burgerplein in die middestad van Pietersburg (nou ook bekend as Polokwane) staan 'n borsbeeld van Tregardt tussen borsbeelde van o.a. Paul Kruger en W.E. Bok en 'n standbeeld van Tom Naudé. Net buite Pietersburg verby die lughawe is 'n gedenksuil ter ere van die Tregardt-trek. Trappe lei na die bopunt van die kort grys toring. Daar is 'n bronsplaat met 'n kaart van die gebied wat die Trekkers daar deurkruis het.

So 'n 15 km noord van Tsjokwane in die Krugerwildtuin draai die Louis Trichardtpad oos weg. By hierdie kruising is 'n bronsplaat aangebring wat Tregardt en sy geselskap se reis vanaf die Zoutpansberge na Delagoabaai in 1838 verby hierdie punt herdenk.

In die plaaslike openbare biblioteek staan 'n borsbeeld van die Voortrekkerleier. Op 'n plein net suid van die NG kerk het die plaaslike Rapportryerskorps in 1994 die Louis Trichardt-skoolmonument opgerig.

In die tuin by die eertydse stadsaal (tans Promenade Hotel) in Nelspruit is 'n sonwyser in die vorm van 'n wawiel. Dit is 'n eerbewys aan die Tregardt-trek se baanbrekerstog deur die laeveld.

Trichardtspoort in Mpumalanga is op die trekroete wat die waens van Louis Trichardt en A.H. Potgieter gevolg het. Dit lê tussen Cullinan en die Loskopdam en ook tussen die Wilgerivier en die Gouwsberg. Dit is dus noordoos van Bronkhorstspruit en suidwes van Groblersdal. Teenswoordig is die gebied gewild as 'n bergfietsroete en by stappers.

Noord van Graskop en suid van Bourke's Luck langs die R532 is 'n gedenkteken vir die Voortrekkers Louis Tregardt en A.H. Potgieter. Potgieter het naamlik hierdie roete gebruik.

In 1937 is 'n plaket aangebring op die plek waar die trek die Drakensberg oos van die Olifantsrivier oorgesteek het.

In die heldesaal van die Voortrekkermonument word Louis Tregardt afgebeeld waar hy die Portugese kommandeur van Delagoabaai ontmoet.

'n Indrukwekkende fries, 'n mosaïekroetekaart, afbeeldings van hoofmanne en San met pyl en boog en 'n ronde vywer in die middestad van Maputo in Mosambiek.

In die drama "Voëlvry" deur D.J. Opperman is Louis Trichardt die hooffiguur. Sy trek is ook die tema van Jeanette Ferreira se novelle, "Die son kom aan die seekant op".

Na bewering is die Lubisidam, noord van Qamata en noordwes van Cofimvaba in die Oos-Kaap, in die Indwerivier, na die Louis van Louis Tregardt vernoem. Sy trekgeselskap het glo hier 'n tydjie vertoef op hul reis noordwaarts. Daarom is hier ook 'n Trichardtskop.

Die nedersetting Trichardt by Secunda is nie na Louis Tregardt vernoem nie, maar lê wel langs die trek se noordwaartse roete.

Aan die 1938 trek het daar 'n Louis Trichardt-wa deelgeneem waarvan die waspore by Bedford se Louis Trichardt-plein (voor NG Kerk), in Bethulie by die bopunt van Kerkstraat, Petrus Steyn se Dirkie Uys-terrein, Vryheid se Kerkplein, Paulpietersburg se Erfenispark, Amsterdam se dorpsingang, Piet Retief se NG Kerk en Retief-monument, en op Volksrust se Voortrekkerplein in sement vasgelê is. Daar is ook roetemonumente vir hierdie watrek in Gezina, Pretoria en net noord van Pietersburg opgerig. Die Pietersburg-monument, langs die N1, is ca 2006 deur die munisipaliteit platgestoot.



</doc>
<doc id="106983" url="https://af.wikipedia.org/wiki?curid=106983" title="Koreaners">
Koreaners

Die Koreaners (Hangoel: 한민족; hanja: 韓民族; alternatiewelik Hangoel: 조선민족; hanja: 朝鮮民族) is 'n inheemse etniese groep in Korea en Mantsjoerye. Hulle vorm die inheemse bevolking van beide Noord- en Suid-Korea en praat hoofsaaklik Koreaans. In die laaste eeu het die 7 miljoen mense van die Koreaanse diaspora langs die Stille Oseaanrand versprei, veral na die Volksrepubliek China, die Verenigde State en Japan. In die Volksrepubliek China behoort die Koreaners tot een van 56 die amptelik erkende etniese groepe ("nasionaliteite").
Suid-Koreaners verwys na hulself as "Hanguk-in" (Hangoel: 한국인; hanja: 韓國人) of "Hanguk-saram" (Hangoel: 한국 사람), albei beteken "Mense van die Koreaanse land." Wanneer hulle na mense van die Koreaanse diaspora verwys, gebruik Koreaners dikwels die term "Han-in" (Hangoel: 한인; hanja: 韓人; letterlik "Koreaanse mense").

Noord-Koreaners verwys na hulself as "Joseon-in" (Hangoel: 조선인; hanja: 朝鮮人) of "Joseon-saram" (Hangoel: 조선 사람), albei beteken letterlik "Joseon-mense". Met soortgelyke woorde verwys Koreaners in China na hulself as "Chaoxianzu" (Chinees: 朝鲜族) of "Joseonjok" (Hangoel: 조선족) in Koreaans wat kognate is en letterlik "etniese groep Joseon" beteken.

Etniese Koreaners wat in Rusland en Sentraal-Asië woon verwys na hulself as "Koryo-Saram" (Hangoel: 고려 사람; Cyrilliese alfabet: Корё сарам), wat afgelei is van Goryeo, 'n Koreaanse dinastie tussen 918 en 1392.


</doc>
<doc id="106985" url="https://af.wikipedia.org/wiki?curid=106985" title="Isabella Rossellini">
Isabella Rossellini

Isabella Rossellini (gebore op 18 Junie 1952 as Isabella Fiorella Elettra Giovanna Rossellini) is ’n Italiaanse aktrise, model, skrywer, rolprentmaker en filantroop. Sy was 14 jaar lank ’n Lancôme-model en het in rolprente gespeel soos "Blue Velvet" en "Death Becomes Her". Sy is vir ’n Golden Globe benoem vir haar spel in "Crime of the Century" (1996).
Rossellini was van 1979 tot 1982 getroud met die regisseur Martin Scorsese en daarna met die voormalige model Jon Wiedemann (1983–1986). Later het sy met David Lynch, Gary Oldman en Gregory Mosher uitgegaan.

Rossellini is in Rome gebore as die dogter van die Italiaanse regisseur Roberto Rossellini en die Sweedse aktrise Ingrid Bergman.

Haar modelloopbaan het begin toe sy op 28 jaar deur Bruce Weber afgeneem is vir die Britse "Vogue" en deur Bill King vir die Amerikaanse "Vogue". Sy het in haar loopbaan ook saam met ander bekende fotograwe gewerk soos Richard Avedon, Annie Leibovitz en Robert Mapplethorpe. Haar gesig het verskyn op tydskrifte soos "Marie Claire", "Harper's Bazaar", "Vanity Fair" en "Elle". In Maart 1988 is ’n uitstalling met die naam "Portrait of a Woman" in die Musee d'Art Moderne in Parys gehou wat aan foto's van haar gewy is.

Sy het hierna betrokke geraak by die wêreld van grimering en het in 1982 die eksklusiewe woordvoerder-model vir Lancôme geword. In 1990 was sy by Lancôme betrokke by produkontwikkeling vir die geur Trésor. In 1996, toe sy 44 was, is sy laat vaar as die gesig van Lancôme omdat sy "te oud" was.

In Oktober 1992 was sy in Madonna se omstrede boek "Sex". Sy was ook in Madonna se musiekvideo vir haar treffer "Erotica", wat in 1992 uitgereik is. In 1995 het sy saam met die Coty-groep gewerk en haar eie reeks skoonheidsmiddels, "Isabella Rossellini's Manifesto", uitgebring.

Rossellini het haar rolprentdebuut gemaak in ’n kort verskyning saam met haar ma in die 1976-prent "A Matter of Time". Haar eerste werklike rol was in die 1979-prent "Il Prato", en in 1980 was sy in Renzo Arbore se rolprent "Il pap'occhio" saam met Martin Scorsese.

Ná haar ma se dood in 1982 was Rossellini in haar eerste Amerikaanse prent, "White Nights" (1985), en toe in haar bekende rol as die nagklubsangeres Dorothy Vallens in die David Lynch-prent "Blue Velvet", waarin sy ook gesing het. Ander noemenswaardige prente in dié tyd sluit in "Cousins" (1989), "Death Becomes Her" (1992), "Fearless" en "Immortal Beloved" (1994). In 1996 het sy as haarself verskyn in ’n episode van die TV-reeks "Friends" met die naam "The One with Frank Jr."

In 2003 was Rossellini ’n karakter wat herhaaldelik haar verskyning gemaak het in die TV-reeks "Alias". In dieselfde jaar het sy in die Kanadese rolprent "The Saddest Music in the World" gespeel wat deur Guy Maddin geregisseer is. Die volgende jaar het sy die hoëpriesteres gespeel in die wetenskapsfikie-minireeks "Legend of Earthsea"

In 2006 het Rossellini in verskeie TV-dokumentêre verskyn. Die Sundance Channel het toe die Guy Maddin-geregisseerde kortfliek "My Dad Is 100 Years Old" aangekoop. Dit is ’n huldeblyk wat Rossellini vir haar pa geskep het. Daarin speel sy feitlik elke rol, onder andere dié van Federico Fellini, Alfred Hitchcock en haar ma, Ingrid Bergman. Rossellini se tweelingsuster, Isotta Ingrid, het dit gekritiseer en ’n "onvanpaste" huldeblyk genoem.

Daarna het Rossellini onder meer in die rolprent "Enemy" gespeel saam met Jake Gyllenhaal; dit is in 2013 op die Toronto-rolprentfees vertoon. Sy is ook die stilprentakteur Rudolph Valentino se ma in Vlad Kozlov se "Silent Life".

Rossellini het drie boeke geskryf: haar "fiktiewe memoires", "Some of Me" (1997), "Looking at Me (oor foto's en fotograwe, 2002)" en "In the name of the Father, the Daughter and the Holy Spirits: Remembering Roberto Rossellini" (2006). Laasgenoemde is gepubliseer as ’n geskrewe huldeblyk saam met die kortprent "My Dad Is 100 Years Old", en het die prent se draaiboek as basis gebruik.




</doc>
<doc id="106986" url="https://af.wikipedia.org/wiki?curid=106986" title="Université Saint-Joseph">
Université Saint-Joseph

Die Université Saint-Joseph de Beyrouth, kort USJ, is 'n privaat Rooms-Katolieke universiteit in Beiroet, Libanon, wat in 1875 deur Jesuïete gestig is. Die USJ word onder die beste tersiêre instellings in die Midde-Ooste gereken. Sy alumni sluit talle Libanese presidente, ministers, filosowe, intellektuele, geestelikes en ander bekende persoonlikhede in.

As Libanon se oudste en belangrikste Fransmedium-universiteit bevorder die USJ Libanese kultuur sonder enige godsdienstige affiliasies asook drietaligheid met Frans, Arabies en Engels as onderrigtale. Die USJ staan daarnaas bekend vir sy universiteitshospitaal Hôtel-Dieu de France.

Die USJ bied studies in twaalf fakulteite aan, wat net soos sy 24 institute en skole tussen vyf kampusse in Beiroet verdeel is. Daar is streekstakke in Sidon, Tripoli en Zahlé asook een studiesentrum in die buiteland, geleë in Doebai.


</doc>
<doc id="106996" url="https://af.wikipedia.org/wiki?curid=106996" title="Effektiewe altruïsme">
Effektiewe altruïsme

Effektiewe altruïsme is 'n filosofie en sosiale beweging wat bewyse en begrip sou toepas om die mees effektiewe maniere vas te stel om die wêreld te verbeter. Effektiewe altruïste poog om alle sake en aksies te oorweeg en dan op 'n wyse op te tree wat die grootste positiewe invloed teweeg sal bring.

Dit is 'n breë wetenskaplike aanslag wat onderskei tussen effektiewe altruïsme en tradisionele altruïsme of liefdadigheid.


</doc>
<doc id="106998" url="https://af.wikipedia.org/wiki?curid=106998" title="Windhoek Afrikaanse Privaatskool">
Windhoek Afrikaanse Privaatskool

Windhoek Afrikaanse Privaatskool (WAP, bynaam Windhoek Affies) is die enigste skool in die Namibiese hoofstad Windhoek wat onderrig van gr. R tot 12 deur medium Afrikaans bied. Die skool maak deur middel van die Treintjieskool ook voorsiening vir onderrig aan kinders van gr. 000 tot gr. 0.

Hoewel al die groot dorpe in die land en die hoofstad minstens een privaat skool het wat onderrig aan meestal Afrikaanssprekende leerders deur feitlik uitsluitlik Afrikaanse onderwysers bied, word net aan die WAP en die volgende skole moedertaalonderrig tot in gr. 12 gebied: Keetmanshoop Privaatskool, Privaatskool Moria (Outjo), Privaatskool Elnatan (Stampriet), Tsumeb Gimnasium en Pro-Ed Akademie (Swakopmund). Op Gobabis, byvoorbeeld, geskied onderrig aan die Gobabis Gimnasium van gr. 4 af in Engels, en so ook aan die Berg-op Akademie op Okahandja.

Die WAP het amptelik op 4 Maart 1995 geopen nadat die Namibiese ministerie van basiese onderwys en kultuur sy registrasie einde 1994 goedgekeur het. Piet Burger was die skoolhoof in die eerste jaar en is in 1996 opgevolg deur Johan Esbach. Ingevolge die land se nuwe Onderwyswet het die skool onder Esbach se leiding in 2004 opnuut geregistreer as ’n instelling wat onderrig in Afrikaans bied van gr. 1 tot 12 en waarvan gr. 12’s die Onafhanklike Eksamenraad (IEB) se eksamen aflê. 

Die skool het in die jongste jare fenomenaal gegroei. Dit het geopen met 71 leerlinge, maar teen 2000 het die leerlingtal tot net 102 toegeneem. In 2003 het die leerlinge vir die eerste keer aan die Privaatskolenaweek deelgeneem. Teen 2004 het die leerlinge tot 266 toegeneem en is finaal weggedoen met gekombineerde klasse, waar meer as een graad saam onderrig ontvang. In 2012 het die leerlinge toegeneem tot 895. Vier jaar later, toe die skool sy 21ste bestaansjaar in 2016 vier, het die leerlinggetal 1 053 bereik. 

Aan die begin was die WAP ’n Artikel 21-maatskappy, maar dit is later omskep in ’n vereniging nadat die regsaspekte en geldelike implikasies deeglik ondersoek is. Die direksie van die Artikel 21-maatskappy het toe plek gemaak vir die vereniging se beheerraad.

Die skool het begin op die terrein van die Gereformeerde kerk Windhoek-Suid by Schlettweinstraat 64, Pionierspark, in wie se meerdoelige Deo Gloria-sentrum leerlinge toe onderrig is in die vyf katkisasieklasse onder die saal. In September 1997 kon die WAP na die huidige perseel in die voorstad Eros verskuif nadat ’n sakeman en vriend van die skool, André du Plessis, dit by die NG Kerk gekoop en tot die WAP se beskikking gestel het. Van toe af is die perseel algaande in ’n doelmatige skool omskep en groot aanbouings gedoen. Dié perseel het die skool in 2007 aangekoop en kon so vir die eerste keer op sy eie grond aanspraak maak. In 2009 het die Treintjieskool deel van die WAP geword. Hoërskoolklasse is in 2011 aangebou en ook is met die ontwikkeling van die sportvelde begin. In dieselfde jaar het is die skoolsaal, die André du Plessis-saal, in gebruik geneem. In die volgende jaar is die koshuis met ses inwoners begin. Die volgende voorwaartse stap was die ingebruikneming van die AffiesPark-klubuis in 2013.



</doc>
<doc id="107000" url="https://af.wikipedia.org/wiki?curid=107000" title="Kalsiumkarbonaat">
Kalsiumkarbonaat

Kalsiumkarbonaat is 'n kalsiumsout van koolsuur. Dit het die formule .
Kalsiumkarbonaat of kalksteen kom in groot hoeveelhede voor in die natuur in die vorm van die minerale "kalsiet" en "aragoniet". Kalksteen word al baie eeue gebruik in die bounywerheid, byvoorbeeld in Portlandsement.

Kalsiumkarbonaat kan vorm uit ongebluste kalk en koolstofdioksied
Of uit gebluste kalk en koolstofdioksied:

Kalsiumkarbonaat kan self in aanwesigheid van water nog reageer met koostofdioksied en kalsiumwaterstofkarbonaat of -bikarbonaat vorm

Omrede die bikarbonaat beter oplosbaar is as die karbonaat kan hierdie reaksie tot verwering ly van gesteentes soos kryt wat uit kalsiumkarbonaat bestaan. Die opgeloste kalsiumbikarbonaat kan in die grondwater deursyfer en in grotte druipsteen vorm, as stalagmiete en stalaktiete, soos dit gebeur in Suid-Afrika se Kangogrotte. 

Groot kristalle van kalsiet kom in die natuur voor, veral op Ysland. In die sigbare en naby-infrarooigebied is hulle deursigtig, maar sterk dubbelbrekend. Die kristal is negatief eenassig en dit word toegepas as polariseerder in hierdie golflengtegebied. Dit is moontlik om kwartgolflengteplaatjies daaruit te maak wat liniêrgepolariseerde lig omsit in sirkulêrgepolariseerd.


</doc>
<doc id="107001" url="https://af.wikipedia.org/wiki?curid=107001" title="Hay">
Hay

Hay is 'n historiese naam vir die landstreek rondom die dorpe Griekwastad, Niekerkshoop en Campbell in die Noord-Kaap.

Aan die noordekant grens dit aan Griekwaland-Wes. Die Langberge vorm die westelike grens. Suidwaarts gaan die streek tot die Asbesberge en vorm die Oranjerivier die grens vanaf Kheis, verby Prieska en dalk tot sover as Douglas, Hopetown tot by Ramah (die mees westelike punt van die Vrystaat). Die suidelike deel van die historiese Ramah-Platberglyn is dan die oosgrens.

Die steek is baie dun bevolk. Ahoewel met beeste en skape geboer word, is water orals min. Die Hay-besproeiingsgronde lê noordoos van Prieska langs die Oranjerivier. In die grond kom asbes en mangaan voor.

In die geskiedenis was hierdie gebied deel van die Diamantveldkwessie. Goewerneur Benjamin D'Urban het in 1834 'n verdrag met die Andries Waterboer en Nicolaas Waterboer gesluit. Vandaar ook die naam Waterboersland. Die naam Hay vir die area is afkomstig van 'n Britse staatsamptenaar, lt.genl. Charles Crauford Hay, wat in 1870 vir ses maande as luitenant-goewerneur in die Kaapkolonie waargeneem het.



</doc>
<doc id="107002" url="https://af.wikipedia.org/wiki?curid=107002" title="Viëtnamese">
Viëtnamese

Die Viëtnamese of Kinh (Viëtnamees: "người Việt" [ŋɨəj˨˩ viət˩], Chữ nôm: 𠊛越 of "người Kinh" [ŋɨəj˨˩ kiɲ˧], Chữ nôm: 𠊛京) is 'n nasie en etniese groep inheems aan Viëtnam en die aangrensende lande van Suidoos-Asië met sy oorsprong in die hedendaagse noordelike Viëtnam en suidelike China. Hulle vorm die titulêre nasie van Viëtnam en maak volgens die sensus van 1999 86% van Viëtnam se bevolking uit. Viëtnamese staan amptelik bekend as Kinh om hulle van ander etniese groepe in Viëtnam te onderskei. Die vroegste opgetekende naam vir die ou Viëtnamese blyk "Lạc" of "Lạc Việt" (Chinees: 雒越; pinyin: "Luòyuè") te wees.

Hoewel Viëtnamese weens geografiese en taalwetenskaplike redes as Suidoos-Asiërs geklassifiseer word, het lang tydperke van Chinese oorheersing en invloede die Viëtnamese kultuur nader aan die Oos-Asiatiese kultuur beweeg, of meer spesifiek hul onmiddellike noordelike bure, die Suider-Chinese en ander stamme van Suid-China. Die woord "Việt" is verkort van "Bach Việt" (Chinees: 百越; pinyin: "Bǎiyuè"), 'n naam wat in antieke tye gebruik is. "Nam" beteken "suid".

In die Volksrepubliek China behoort die Viëtnamese tot een van die 56 amptelik erkende etniese groepe ("nasionaliteite") en word Gin-mense (Chinees: 京族; pinyin: "Jīngzú") genoem. Hulle leef veral in die Suid-Chinese provinsie van Guangxi aan die grens tot Viëtnam.

Ná die verowering van Saigon deur die kommunistiese Noord-Viëtnam en die daaropvolgende einde van die Viëtnamoorlog in 1975 het meer as 1,5 miljoen Viëtnamese hulself in die Verenigde State gevestig, waarvan sowat 50% in die deelstate Kalifornië en Texas. Hulle vorm die vierde grootste Asiaties-Amerikaanse etniese groep na die Han-Chinese, Filipinos en Indiërs. Die Viëtnamese diaspora verwys na hulself as "Người Việt Hải Ngoại" (letterlik: "oorsese Viëtnamese") of "Người Việt Tự Do" ("vrye Viëtnamese"), terwyl Viëtnamese in Viëtnam hulle "Việt Kiều" (letterlik: "Viëtnamese vreemdelinge") noem.


</doc>
<doc id="107013" url="https://af.wikipedia.org/wiki?curid=107013" title="Ongebluste kalk">
Ongebluste kalk

Ongebluste kalk of kalsiumoksied () is 'n belangrike grondstof wat baie toepassings het.

Ongebluste kalk word uit kalksteen (wat uit kalsiumkarbonaat bestaan) deur 'n ontbindingsreaksie by hoë temperature vervaardig.

Ongebluste kalk gee die gebluste vorm in 'n reaksie met water wat baie hitte vrystel.

Ongebluste kalk is 'n korrosiewe stof wat heftig met water reageer. Dit is 'n sterk Lewis-basis. Die produksie van ongebluste kalk deur "kalsinering" is een van die oudste chemiese prosesse. Die eienskappe van die produk hang af van die kalsineringstemperatuur. Gewoonlik is dit ongeveer 850 °C, maar die spesifieke oppervlak van 'n produk wat by 1250 °C gekalsineer is, is laer (ong. 4 cm2/g) en by 1750 °C is die produk amper volledig gesinter met 'n relatiewe digheid van 91-92%. Die sintering verminder die gevoeligheid vir vog.

Ongebluste kalk word saam met silika (sand) en natriumkarbonaat (soda) gesmelt om glas te vervaardig. Hierdie proses is ook baie oud (ongeveer 12 000 jaar).

'n Ander belangrike toepassing is in die ysterproduksie. Ystererts bevat silikate. Kalsiumoksied word toegevoeg (ongeveer 40 kg per 1000 kg yster) om kalsiumsilikate te vorm. Hierdie slak is nie mengbaar met die vloeibare yster nie en kan afgetap word. In die aluminiumproduksie word dit ook gedoen.

Saam met koolstof (kooks) vorm dit kalsiumkarbied

Saam met water gee karbied etyn, wat gebruik word as grondstof vir polimere en as brandstof.

Uitlaatgasse van elektrisiteitsprodusente bevat dikwels swawel in die vorm van swaeldioksied . Ongebluste kalk word gebruik om die gasse daarvan te suiwer. Dié reaksie produseer kalsiumsulfiet:

Op dieselfde wyse kan fosfate uit afvalwater verwyder word:


</doc>
<doc id="107017" url="https://af.wikipedia.org/wiki?curid=107017" title="Projek Oorlog">
Projek Oorlog

Projek Oorlog is 'n VSA-verkiesingsdataprogram wat presidentskandidaat Ted Cruz tydens sy veldtog in die 2016 Republikeinse benoemingsverkiesing in die deelsaat Iowa gebruik is.

Datawetenskaplikes verbonde aan Ted Cruz se veldtog het die Afrikaanse woord “Oorlog” gebruik vir 'n dataprojek wat die veldtog ondersteun het. Die program is spesifiek ontwikkel vir die Republikeinse Iowa koukus verkiesings, waarvolgens die potensiële koukus deelnemers wat vir die toekomstige Republikeinse presidentskandidaat sou stem, geëvalueer kon word. Ingevolge die program word kiesers op grond van hul politieke ideologiese oortuigings, geloofoortuigings en persoonlikheid gemeet. Die plasing van potensiële koukus deelnemers in maklik identifiseerbare kategorieë, het die Cruz-span in staat gestel om gerigte boodskappe aan individuele kiesers te stuur. Die inpak van verkiesingsboodskape is sodoende verhoog tot voordeel van Cruz se veldtog. Terselfde tyd is byvoorbeeld ook ontdek dat die verbod op vuurwerke 'n vraagstuk is onder potensieële koukus deelnemers en Cruz het die vraagstuk by sy manifes gevoeg. Geen ander kandidaat het dit gedoen nie.

Ted Cruz het onverwags Donald Trump, die voorloper in peilings vir die Republikeinse presidentsbenoeming in Iowa op 2 Februarie 2016 gewen. Cruz het 28% van die Republikeinse stemme en Trump 24% op hom verenig.

Die datawetenskaplikes het op die naam "Project Oorlog" besluit nadat vertalings van die word “"war"” gegoogle is. Dié Afrikaanse vertaling het vir die span glo die beste gelyk.

http://www.bloomberg.com/politics/articles/2016-02-02/how-ted-cruz-engineered-his-iowa-triumph


</doc>
<doc id="107018" url="https://af.wikipedia.org/wiki?curid=107018" title="Animal Farm">
Animal Farm

Animal Farm (in Afrikaans vertaal as "Die opstand") is 'n satiriese roman deur die Britse skrywer George Orwell. Die verhaal kan as 'n fabel of allegorie gesien word en handel oor die Russiese Rewolusie en die kommunistiese samelewing.

Die boek is tydens die Tweede Wêreldoorlog geskryf en in 1945 gepubliseer, hoewel dit tot die einde van die 1950's relatief onbekend was. Dit word tans as 'n klassieke werk beskou.

Dit is in Afrikaans vertaal en verwerk deur Taboureux Bruwer met die titel "Die opstand".

In "Animal Farm" kritiseer Orwell die totalitêre politieke stelsel van die Sowjetunie na die Oktoberrevolusie. Hy skryf dit na aanleiding van sy waarnemings van Stalinistiese kommuniste tydens die Spaanse Burgeroorlog. Sy ervaringe gedurende die stryd stel hy in "Saluut aan Katalonië" te boek.

In die boek neem 'n groep diere beheer oor 'n plaas oor om 'n samelewing waar almal gelyk is te vestig. Hulle is moeg om soos die slawe van mense te lewe en neem die mag in eie hande. Dit loop uiteindelik, anders as was die meeste diere gehoop het, op 'n tirannie uit. Die varke neem die leisels oor en beweer dat hulle belangriker en intelligenter is as die res met die frase: "Alle diere is gelyk, maar party diere is meer gelyk as ander" (""All animals are equal, but some animals are more equal than others"").



</doc>
<doc id="107024" url="https://af.wikipedia.org/wiki?curid=107024" title="Henry Rowe-Rowe">
Henry Rowe-Rowe

Henry Rowe-Rowe (Great Gaddesen, Hertfordshire, Engeland, 6 Julie 1870 – waarskynlik Johannesburg, 9 Desember 1930) was ’n Suid-Afrikaanse argitek van Britse herkoms wat huise, woonstelle, winkels, sakegeboue en sover bekend een kerk (die destydse kerkgebou van die Gereformeerde kerk Johannesburg-Suid) ontwerp het.

Rowe-Rowe was die tweede seun van William Henry Rowe (Henry het eers later die van “Rowe-Rowe” aangeneem) en het sy opvoeding ontvang aan die Norton College, Luton, Bedfordshire. Nadat hy ’n ruk lank vir sy vader, ’n bouaannemer, gewerk het, het hy na Londen verhuis waar hy hoofassistent van H. Woodzell van Tottenham Court Road geword het. In 1893 het hy na die Kaap geïmmigreer en in die moederstad die hoofassistent van die Kaapse argitek Max Rosenberg geword. Rowe-Rowe is in 1897 getroud met Florence Elizabeth, tweede dogter van Andrew White van Wynberg, Kaap. Drie kinders is uit die huwelik gebore.

Rowe-Rowe het in 1899 of 1900 sy eie praktyk opgerig. Sy vernaamste werk was as argitek van woonhuise en so het hy gehelp met die ontwikkeling van Kampsbaai en Oranjezicht. In 1911 het hy na Transvaal verhuis en teen 1915 op Krugersdorp gewoon en daarna na Johannesburg verhuis waar hy ook hoofsaaklik woonhuise asook woonstelblokke ontwerp het. Blykbaar het hy hoofsaaklik as landmeter gewerk.

Hy was lid van die FCIA, Suid-Afrikaanse Instituut van Landmeters, die Vereniging van Transvaalse Argitekte. Rowe-Rowe was ook ’n vooraanstaande Vrymesselaar. Hy het op 23 April 1896 by die Wynbergse Losie aangesluit en op 10 November 1914 daaruit bedank. Op 30 Oktober 1903 was hy ’n stigterslid van die losie in Mowbray, tot hy daaruit bedank het op 15 April 1907. Op 17 Mei 1905 is hy erelid van dié losie gemaak en was blykbaar ook meester van die Stellenbosse Losie. Hy was ook lid van die beheerraad van die Tegniese Hoërskool Forrest Hill, ’n ouderling van die Anglikaanse Christ Church in die Goudstad, lid van die Wetenskaplike en Tegniese Klub van Johannesburg. In Johannesburg was sy praktyk geleë by Commercial Exchange Buildings 3, Mainstraat 81.

Een van sy imposante Victoriaanse projekte, Glynville Terrace in Tuine, Kaapstad, is middel 1989 tot nasionale gedenkwaardigheid verklaar. Dis oorspronklik op die plaas Krynauw-se-Hof gebou. Die landgoed is later by die Goeie Hoop-Seminarie aan die oorkant van die straat, ingelyf. 'n Ry skakelhuise, almal deur Rowe-Rowe ontwerp, is deur die boukontrakteur Glynville gebou. Rowe-Rowe het gespesialiseer in die ontwerp van dié huise, asook dié van die ontwikkeling van Kampsbaai, Tuine en Oranjezicht.




</doc>
<doc id="107026" url="https://af.wikipedia.org/wiki?curid=107026" title="Oseaanbesoedeling">
Oseaanbesoedeling

Oseaanbesoedeling vind plaas wanneer skadelike of potensieel-skadelike stowwe in die oseaan beland. Dit sluit dinge soos chemikalieë, partikels, industriële-, landbou- en huishoudelike afvalstowwe of die verspreiding van indringerorganismes in. Tagtig persent van oseaanbesoedeling kom van die land af. Lugbesoedeling is ook 'n bydraende faktor want daarmee beland gifstowwe of skadelike stowwe in die oseaan. Hierdie besoedeling wat van die land af kom saam met die lugbesoedeling is skadelik vir oseane en die seelewe.

Die oseane word dikwels besoedel deur eksterne bronne soos landbou-afvloei, stof en ander afval wat deur die wind aangewaai word. Nutriëntbesoedeling is 'n tipe waterbesoedeling en dit verwys na oormatige plantvoedingstowwe wat in die water beland en skade aanrig. Dit is die hoofoorsaak van die eutrofikasie van oppervlakwater. Dit is veral 'n oormaat stikstof of fosfor in die water wat die groei van alge stimuleer.

Baie van die potensieel giftige chemikalieë word deur plankton en bentos (seediertjies op die seebodem) ingeneem. Hierdie diertjies is meestal filtervreters en op hierdie manier word die gifstowwe deel van die oseaan se voedselketting. Van hierdie partikels vorm 'n chemiese verbinding wat totaal sonder suurstof is, en dit veroorsaak dat estuariums of riviermondings anoksies word.

Wanneer gifstowwe soos plaagmiddels in die mariene-ekosisteem beland, word dit vinnig opgeneem in die voedselweb van die oseaan. Die oomblik wat dit gebeur, kan hierdie gifstowwe sekere afwykings in die seediere wat dit inneem veroorsaak. Dit lei ook tot siektes wat skadelik kan wees vir die mensdom sowel as die hele voedselweb van die oseaan.

Giftige metale beland ook soms in die marinevoedselweb. Dit veroorsaak sekere biochemiese veranderings, dit verander die gedrag van die seelewe en onderdruk die groei in die seelewe. Daar kom  groot hoeveelhede vismeel in dierevoer voor. Op hierdie manier word die mensgemaakte gifstowwe na diere op land oorgedra en so beland dit uiteindelik in vleis- en suiwelprodukte wat deur die mens ingeneem word.

Alhoewel oseaanbesoedeling al eeue lank voorkom, het internasionale wetgewing om dit te bekamp eers in die twintigste eeu 'n werklikheid geword. Oseaanbesoedeling was 'n belangrike besprekingspunt op verskeie Verenigde Nasies Konferensies oor die Wet van die Oseaan. Dit het al in die 1950's begin. Baie wetenskaplikes het geglo die oseane is so groot en wyd uitgestrek dat dit 'n onbeperkte vermoë het om hierdie besoedeling te absorbeer, en het dit dus nie as skadelik beskou nie.

In die laat 1950's en vroeë 1960's het die storting van radio-aktiewe afval in die oseaan op verskeie plekke baie opspraak verwek.

Oseaanbesoedeling was een van die belangrikste onderwerpe op die tafel by die Verenigde Nasies se Konferensie oor die Menslike Omgewing wat in 1972 in Stockholm gehou is. Dieselfde jaar is die Konvensie vir die Voorkoming van Oseaanbesoedeling deur die Storting van Afval en ander Materie geteken. Hierdie Konvensie, ook genoem die Londen Konvensie, het nie oseaanbesoedeling verban nie maar dit het lyste saamgestel van gevaarlike afval. Die gryslys is stowwe wat deur plaaslike owerhede gereguleer moet word, en die swartlys is stowwe wat verban moet word. Sianied en hoëvlak radioaktiewe afval is op die swartlys geplaas. Die London Konvensie se bepalings was net van toepassing op afval wat van skepe af gestort word, en het dus geen bydrae gelewer om die  afval wat in die vorm van vloeistof deur pyplyne in die see gestort word, te beperk nie.

Daar is baie maniere om die impak van besoedeling op ons marine-ekosisteme te kategoriseer.  Patin noem dat daar hoofsaaklik drie kategorieë van oseaanbesoedeling is:

Smetstowwe kom maklik in die see in deur riviere. Water verdamp vinniger uit die oseane as wat dit met reën oor die oseaan aangevul kan word. Die balans word dan weer herstel deur die reënval oor die kontinente wat deur middel van die riviere terug in die see vloei. Die Hudsonrivier in New York (deelstaat) en die Raritanrivier in New Jersey wat uitloop by die noordelike en suidelike kante van Staten-eiland, besoedel die soöplankton wat daar voorkom met kwik en so versprei die besoedeling op die manier na die oseaan.

Besoedeling kan op een van twee maniere geskied. Met lokale besoedeling is die smetstof direk aanwesig. 'n Voorbeeld hiervan is rou riool of industriële afval wat in die see gestort word. Eksterne besoedeling gebeur elders maar die gifstowwe beland in die see. Besoedelde riviere en die wind wat sekere chemikalieë na die oseane waai is 'n voorbeeld van eksterne besoedeling.

Smetstowwe en giftige stowwe soos riool en industriële en chemiese afval vloei soms direk in die see in.

Myne soos koper- en goudmyne veroorsaak ook oseaanbesoedeling. Die meeste van hierdie besoedeling is grond wat via die rivier die see invloei. Van hierdie minerale wat vrygestel word tydens die mynproses kan groot probleme elders veroorsaak. Die mynwese se negatiewe impak op die omgewing was besonder groot voordat daar planne gemaak is om die skade aan die omgewing te probeer beperk. Van hierdie besoedelde water beland uiteindelik in die oseaan, met katastrofiese gevolge vir die marinelewe.

Afvoerwater van plase, stedelike gebiede en konstruksieareas waar paaie, geboue, hawens en kanale gebou word, kan grond en partikels bevat wat besmet is met koolstof, stikstof, fosfor en minerale. Hierdie voedingstofryke water sorg dat alge en fitoplankton floreer by kusgebiede. Dit word algebloei genoem. Wanneer algebloei voorkom, kan dit al die beskikbare suurstof uit die water haal en die toestand staan bekend as hipoksie.

Afvoerwater van paaie en snelweë is soms 'n groot bron van besoedeling in kusareas. Toksiese chemikalieë vloei saam met die afvoerwater van die teerpaaie en ander strukture af en beland dan in die oseaan.

Skepe besoedel bevaarbare riviere en kanale en oseane op vele maniere. Oliestortings het 'n vernietigende uitwerking op die ekosisteem. Nie net is dit giftig vir die seelewe nie, maar dis ook baie moeilik om dit op te ruim en van die oliedeeltjies bly vir jare in die sediment en marine-omgewing agter.

Alhoewel groot oliestortings in die see altyd die koerante se voorblaaie haal, kom die meeste van die olie in die oseaan van ander, kleiner bronne en is dit nie 'n massiewe storting op een slag nie. Hierdie bronne van besoedeling is olietenkers wat die ballaswater in die see uitspuit wanneer die tenker leeg terugkeer, lekkende pyplyne in die oseaan of enjinolie van verskillende vaartuie.

Soms val daar van die vrag van 'n massavragskip af en dit beland in die water van hawens, kanale en die oseaan en kan tot besoedeling lei. In baie gevalle is hierdie storting van die afval opsetlik, ten spyte van wetgewing wat dit verbied. Daar word bereken dat houerskepe jaarliks sowat 10 000 houers in die see verloor – gewoonlik tydens storms. Skepe veroorsaak ook geraasbesoedeling wat die natuur versteur en water van ballastenks kan ook skadelike alge en ander indringerspesies versprei.

Ballaswater wat in die see ingeneem word en in 'n hawe uitgepomp word is 'n groot bron van ongewenste eksotiese marinelewe. Die indringer varswater zebra-mossel, wat inheems is aan die Swart See, Kaspiese- en Azov Seë, is waarskynlik na die Groot Mere oorgedra deur middel van die ballaswater van 'n skip wat oor meer as een oseaan gevaar het. Meinesz glo een van die voorbeelde van die ergste voorbeelde van 'n indringerspesie wat groot skade aan die ekosisteem veroorsaai het, 'n oënskynlik skadelose jellievis, "Mnemiopsis leidyi" is. Hierdie is 'n tipe jellievis wat so versprei het dat dit nou in baie riviermondings reg oor die wêreld voorkom. Sedert 1982 is dit opgemerk en daar word geglo dit is na die Swart See versprei deur 'n skip se ballaswater. Die bevolking van hierdie jellievisse het geweldig toegeneem en teen 1988 het dit chaos in die visbedryf veroorsaak. Hierdie jellievis het die soöplankton vernietig en daarmee saam die vislarwes en nadat hul voedselbronne uitgeroei is,  het hul getalle drasties gedaal. Tog het hulle steeds 'n wurggreep op die ekostelsel.

Indringerspesies kan 'n gebied oorneem en wanneer dit eers gevestig is, skadelike siektes versprei, nuwe genetiese materiaal byvoeg, die onderwaterlandskap verander en die vermoë van plaaslike spesies om kos te verkry, verminder.

Die oseane absorbeer koolstofdioksied uit die atmosfeer. Omdat die vlakke van atmosferiese koolstofdioksied vermeerder, word die oseane toenemend meer suurvormend. Alhoewel die moontlike gevare van die versuring van die oseane nog nie ten volle verstaan word nie, is daar kommer dat kalsiumkarbonaat-strukture moontlik kan ontbind. Dit sal 'n drastiese impak op koraal en die vermoë van skulpvis om skulpe te vorm, hê.

Oseane en die ekosisteme in die oseaan speel 'n belangrike rol in die koolstofkringloop. Die oseane het ongeveer 25% van die koolstofdioksied wat die gevolg is van menslike aktiwiteite tussen 2000 en 2007 asook ongeveer die helfte van die antropogeniese CO wat sedert die begin van die industriële revolusie vrygestel is, verwyder. Stygende oseaantemperature en oseaanversuring beteken dat die vermoë van die oseane om die koolstof uit die atmosfeer te verwyder al hoe swakker sal word. Hierdie vrese is in die Monaco Verklarings en Manado uitgespreek.

'n Kwessie wat hiermee saamgaan is die metaanklatraat-reservoirs wat onder die sediment op die seebodem gevind is. Daarin word groot hoeveelhede kweekhuisgas (metaan) vasgevang en wanneer die oseane verwarm, sal dit vrygestel word. Indien al hierdie klatraat eweredig oor die seebodem versprei word, sal dit ongeveer tussen drie en veertien meter dik wees.

Eutrofikasie is 'n verhoging in chemiese voedingstowwe, soos stikstof en fosfor in 'n ekostelsel. Die plantegroei en verrotting in die ekostelsel word verhoog, daar is 'n verminderde hoeveelheid suurstof in die water, die waterkwaliteit word nadelig beïnvloed en die vis en ander seedierbevolking in die gebied word uitgedun.

Die grootste sondebokke is riviere wat uitvloei in die see en wat vol chemikalieë is wat in kunsmis gebruik word of waarvan die oorsprong in menslike en diere se uitskot gevind word. Oormatige chemikalië in die water wat die suurstof uitput kan tot 'n suurstoftekort lei wat dan 'n dooie sone in die ekologie veroorsaak.

Estuariums is van nature eutrofies weens al die mensgemaakte nutriënte wat deur afvoerwater in die see beland. Die marine-omgewing word dan die opvanggebied hiervan. Die Wêreld Hulpbron Instituut het 375 hipoksiese kusstreke geïdentifiseer: in Wes-Europa, die Ooskus en Suidkus van die VSA en Oos-Asië, veral Japan.  In die oseaan kom daar dikwels rooi gety algebloei  voor wat visse en soogdiere doodmaak. Wanneer die algebloei te na aan die kuslyn kom, kan dit ook asemhalingsprobleme by mense en troeteldiere veroorsaak.

Een moontlike oplossing vir eutrofikasie in estuariums is om skulpvis, soos oesters, se getalle te vermeerder. Oesterriwwe verwyder stikstof uit die water en filtreer sekere skadelike stowwe uit. Dit verminder die voorkoms van skadelike algebloei of anoksiese toestande. Belangrike navorsing om die gehalte van seewater te verbeter deur skulpvis te vermeerder is met mossels deur Odd Lindahl et al in Swede gedoen.

Oseaanbesoedeling is hoofsaaklik rommel wat op die see dryf of in die oseaan gegooi word deur mense. Tagtig persent van hierdie rommel in die oseaan is plastiek wat al hoe meer geword het sedert die Tweede Wêreldoorlog. Die hoeveelheid plastiek in die oseane kan so hoog soos honderdmiljoen metrieke ton wees.

Plastieksakke en bottels en ander plastiese rommel wat in die oseaan beland, hou groot gevaar vir die seelewe en visbedryf in. Waterdiere en seevoëls kan daarin verstrengel raak, daarvan versmoor of dit inneem en so sterf. Visnette word gewoonlik van plastiek gemaak en raak verlore of word in die oseaan deur vissermanne agtergelaat. Dit word beskryf as doodsnette want dit verstrik visse, dolfyne en seeskilpaaie.

Baie diere wat bo-op of in die see woon, sien drywende plastiek aan as kos want dit lyk soos hulle natuurlike prooi. Wanneer plastiese rommel groot stukke is of gekoek is, gaan dit moeilik deur die spysverteringskanaal en bly dit daar agter. Seeskilpaaie sien plastieksakkies aan as jellievisse maar die plastiek blokkeer dan hul slukderms en dit veroorsaak dat hierdie diere weens honger of infeksie vrek.

Plastiek hoop op omdat dit nie bio-afbreekbaar soos ander materie is nie. Dit sal wel deur lig afgebreek word wanneer dit aan sonlig blootgestel word, maar dit kan net in droë omstandighede gebeur en water keer dat dit gebeur. In marine-omgewings breek plastiek wat deur sonlig afgebreek is in nog kleiner stukkies op en die polimeer breek af tot op molukêre vlak. Dit word dan deur jellievisse gevreet en op daardie manier beland die plastiek in die oseaan se voedselketting. Ander stukkies van hierdie plastiekoorblyfsels beland in die mae van seevoëls en diere, soos seeskilpaaie en albatrosse.

Plastiese rommel hoop op een plek in groot hoeveelhede op in die groot oseaandraaikolke waarvan daar ses in die wêreld is. 'n Voorbeeld hiervan is die Stille Oseaan se plastiese rommelhoop waar daar geweldig baie plastiek op die water dryf. In 1999 het seewatermonsters uit hierdie gebied getoon dat die hoeveelheid plastiek ses keer meer is as die soöplankton wat die dominante dierelewe van hierdie gebied is.Daar spoel groot hoeveelhede van hierdie rommel op die Midway-eiland en Hawaiise eilande uit. Negentig persent daarvan is plastiek en hierdie plastiek hoop op die strande van Midway op waar dit 'n bedreiging vir die voëlbevolking van die eiland is. Midway-eiland is die tuiste van tweederdes (1.5 miljoen) van die totale bevolking van die swartwangalbatros. Byna al hierdie albatrosse het plastiek in hulle spysverteringstelsels en een derde van hulle kuikens vrek.

Buiten plastiek is daar groot probleme met sekere gifstowwe wat nie vinnig genoeg disintegreer in die marine-omgewing nie. Voorbeelde hiervan is insekgifstowwe soos DDT en radioaktiewe afval. Swaar metale soos kwik, lood, nikkel, arseen en kadmium het 'n hoë digtheid en kan giftig wees. Hierdie gifstowwe bly agter in baie marinespesies en die proses word bio-opeenhoping genoem. Dit is veral in estuariums waar daar groot hoeveelhede van hierdie gifstowwe ophoop.

Die marine lewe is gevoelig vir geraas of die geraasbesoedeling van dinge soos skepe wat verbyvaar, die eksplorasie vir olie, seismiese opnames en die lae frekwensie sonartoerusting van duikbote. Klank trek vinniger oor groot afstande in die oseaan as wat dit in die atmosfeer doen. Groot seediere soos walvisse se sig is gewoonlik swak en hulle maak staat op akoestiese inligting. Dit geld ook vir groter vissoorte in die diepsee waar dit volkome donker is. Tussen 1950 en 1975 het die geraas op een plek in die Stille Oseaan met tien desibel vermeerder wat 'n tienvoudige vermeerdering is. 

Geraas veroorsaak ook dat sekere spesies se kommunikasie harder word. Dit word genoem die Lombard vokale reaksie. Walvisgesang duur langer wanneer duikbote se opsporingstelsels aan is.  Indien sekere diere nie hard genoeg kan "praat" nie, word hulle kommunikasie deur mensgemaakte klank oorheers. Wanneer hierdie kommunikasie nie gehoor word nie kan waarskuwings verlore gaan en kan die boodskap dat prooi gevind is of dat daar 'n gevaar van nette is, nie oorgedra word nie. Indien een spesie harder begin kommunikeer, sal dit ander stemme oordonder en dan gaan die hele ekostelsel later harder begin "praat". 

Volgense die oseanograaf Sylvia Earle is "Onderwater geraasbesoedeling soos om te sterf weens duisend snye. Elke klank is dalk nie lewensgevaarlik nie, maar indien alles saam gevoeg word, die klank van skepe, seismiese toetse en militêre aktiwiteite, skep dit 'n totaal ander omgewing as die van 50 jaar gelede. Daardie hoë vlakke van geraas moet 'n vernietigende impak op die seelewe hê."

Dis dringend noodsaaklik dat die menslike samelewing minder rommel moet stort. Dit vereis 'n politieke en sosiale wil en mense moet ingelig word oor die gevolge en vernietigende effek van oseaanbesoedeling sodat mense leer om die omgewing te respekteer en dit nie so sal vernietig nie.  Dis noodsaaklik dat internasionale owerhede almal betrokke moet raak. Dis dikwels moeilik om oseaanbesoedeling aan te spreek omdat dit oor verskeie landsgrense strek, en daarom is dit moeilik om meeste regulasies en wette toe te pas.

Sonder die nodige bewustheid van oseaanbesoedeling, sal daar nie die nodige reaksie wees by mense om wel 'n verskil te maak nie. Gebalanseerde inligting oor die bronne van besoedeling en die impak wat dit op die omgewing het, moet by die man op straat uitkom sodat almal kan hande vat om die probleem aan te spreek. Daar moet ook toenemend meer en meer navorsing gedoen word om die impak van die besoedeling korrek aan te teken. Daoji en Dag sê in hul navorsing,  een van die redes waarom die Sjinese bevolking nie veel omgee vir die omgewing nie, is omdat Jan Alleman in Sjina nie genoeg kennis het oor die vernietiging van die omgewing deur menslike aktiwiteite nie. Dit moet aangespreek word.



</doc>
<doc id="107027" url="https://af.wikipedia.org/wiki?curid=107027" title="Max Rosenberg">
Max Rosenberg

Maximillian (Max) Rosenberg (Niedermeiser (nou Liebenau), Hesse, 4 November 1874 – Wene, Oostenryk, 3 Oktober 1932) was ’n Duits-Joodse eiendomsontwikkelaar en sakemagnaat wat ’n tyd lank in Kaapstad gewoon het en moontlik ook as argitek opgetree het vir enkele geboue in die Moederstad. 

Rosenberg het van 1890 tot 1906 in Kaapstad gewoon. As eiendomsontwikkelaar was een van sy hoofassistente Henry Rowe-Rowe van omstreeks 1893 tot 1900. Net twee geboue kan met sekerheid aan Rosenberg toegeskryf word, naamlik Kamp’s Cafe in Pleinstraat, wat gesloop is, en die Blue Lodge (1900), maar in dié geval was hy die bouaannemer en nie die argitek nie. Kamp’s Cafe is in die styl van die 17de eeu ontwerp. 

Sy dogter, Vera Atkins (1908–2000), was ’n Roemeens gebore Britse intelligensie amptenaar tydens die Tweede Wêreldoorlog. Die karakter Miss Moneypenny in Ian Flemming se James Bond-romans is moontlik op haar gegrond. 

Rosenberg was die oudste van vyf kinders wie se vader, Simeon Rosenberg (gebore 29 Julie 1843), ’n welgestelde Joodse boer en handelaar was. Hul moeder was Freda (née Hermann). Die Rosenbergs het geslagte lank in die omgewing van Kassel gewoon. Max het ’n suster, Bertha gehad, en drie broers: Siegfried, Arthur en Paul. Die drie broers het in hul vader se hout-invoer-uitvoer-onderneming gewerk, maar Max het na Hamburg gegaan waar hy as argitek opgelei is. Toe die stad in 1892 lamgelê word deur ’n cholera-epidemie het hy na Kaapstad verhuis, waar die magtige sakeman Joodse Henry Atkins hom onder sy vlerk geneem het. Henry was ’n vriend van Cecil John Rhodes en ander baanbrekers van die diamantveld van Griekwaland-Wes. Hy was een van die grootste eiendomsontwikkelaars in Kaapstad nadat hy skatryk geword het danksy onder meer ’n diamantmyn wat hy gekoop het. 

Teen die tyd dat Max Rosenberg in Kaapstad aangekom het, was Henry Atkins ’n invloedryke weldoener. Danksy die oplewing in boubedrywighede in Kaapstad destyds het Max Rosenberg self ook baie welgesteld geword. Nadat Rosenberg verloof geraak het aan Atkins se oudste dogter, Zeffra Hilda (noemnaam Hilda, gebore in Londen omstreeks 1881), het die paartjie na Engeland gereis en getrou in die Central London Synagogue op 12 November 1902. Hierna het hulle teruggekeer na Suid-Afrika waar hul eersteling, Ralph, in 1905 gebore is. (Hy is in 1964 oorlede.) Die Tweede Vryheidsoorlog het ’n tydelike einde aan Rosenberg se rykdom gebring nadat eiendomspryse skerp gedaal het en hy die land verlaat het omdat hy nie sy skuld kon delg nie. Dit was die eerste van drie kere dat hy alles verloor het.

Terwyl Rosenberg in Kaapstad was, het sy broers Arthur en Siegfried die houtbedryf in Boekowina gaan ontgin. Teen 1908 was hulle besig met die uitvoer van hout vanaf die hawens aan die Donau deur die Swartsee na Rotterdam. Omdat dit so goed gegaan het, het hulle hul broer Max genooi om hom by hulle aan te sluit. Vera Atkins is gebore terwyl die gesin in Galaţi was en het lewenslank haar vader se besluit om daarheen te gaan, berou omdat dit beteken het sy is nie in ’n Britse kolonie gebore nie terwyl haar begeerte altyd was om Brits te wees.

Galaţi was destyds ’n vooruitstrewende stad, hoofsaaklik danksy Joodse handelaars en nyweraars wat in die 19de eeu daarheen gevlug het van vervolging in Rusland. Die Joodse bevolking het vroeg in die 20ste eeu amper 20 000 getel. Hier het Rosenberg vinnig sy fortuin heropgebou en kort voor lank ’n skeepsagentskap begin wat sy broers se timmerhout uitgevoer het. Hy het weer geld begin uitleen (Jode is destyds nie toegelaat om eiendom in Galaţi te besit nie en het dus al hul geld in sakeondernemings en banke belê), dié keer om skeepswerwe in Galaţi en Constanţa sê te bou. Rosenberg en sy gesin het ’n luukse lewe gelei en hulle vereenselwig met die diplomate en internasionale sakelui wat meegeding het om handels- en politieke invloed in die Balkangebied. Deurentyd het Hilda egter terugverlang na Suid-Afrika en nooit regtig gemaklik gevoel in Roemenië nie. Sy het moeite gedoen om die “Engelsheid” wat sy in Kaapstad en op besoek aan Londen kon absorbeer, in hul nuwe tuiste te handhaaf en het byvoorbeeld tuis net Engels met die kinders gepraat. Max weer, het sy Duitse herkoms beklemtoon, pleks van Joodse herkoms, weens antisemitisme en omdat Duitsers destyds baie hooggeag is in Roemenië.

Die familieonderneming het teen 1910 vinnig gegroei en die Duitse hoofkwartier van Gebrüder Rosenberg Handlung is van Kassel na Keulen verskuif. In dieselfde jaar het die families Rosenberg en Mendl ’n vennootskap gevorm en ’n wêreldwye skeepvaartmaatskappy met die naam Dunarea gevorm. Dis op die Londense aandelebeurs genoteer. 

Die Rosenbergs se derde kind, Wilfred, is in 1911 gebore. Teen dié tyd was Max Rosenberg een van die mees welgestelde Joodse sakemanne aan die Donau. Kort voor die uitbreek van die Eerste Wêreldoorlog in 1914 het die sesjarige Vera, haar ma en klein Wilfred per trein na Nederland gereis om daar vakansie te hou, maar onderweg sou Ralph in Berlin by hulle aansluit nadat hy van sy privaat skool in Engeland daarheen gereis het. Toe die oorlog uitbreek terwyl hulle in die Duitse hoofstad was, is hulle in Duitsland vasgekeer sodat Hilda met haar kinders teen haar sin (sy het Duitsland as die vyand beskou en nie Engeland nie) vir die res van die oorlog in Keulen moes gaan woon, eers by Max se ouers en later op hulle eie. Max het tydens die oorlog diens gedoen aan die Oosfront en het sy gesin amper nooit gesien.

Ná die oorlog het die Rosenberg-broers teruggekeer na Roemenië. Max moes op die ouderdom van amper 50 weereens met amper niks begin. Later het hy weer welgesteld geword en in Crasna gaan woon, maar eindelik te veel geld van ’n Switserse bank geleen om ’n fabriek op te rig, maar kon nie die geld terugbetaal nie. So het hy weer alles verloor en is ’n jaar ná hierdie finale terugslag oorlede.



</doc>
<doc id="107028" url="https://af.wikipedia.org/wiki?curid=107028" title="Gus van Sant">
Gus van Sant

Gus Green van Sant jr. (gebore 24 Julie 1952) is ’n Amerikaanse regisseur, skrywer, skilder, fotograaf en musikus wat naam gemaak het met onafhanklike sowel as hoofstroomflieks. Sy rolprente handel dikwels oor gemarginaliseerde subkulture, veral homoseksualiteit. Hy word beskou as een van die belangrikste "auteurs" van die New Queer Cinema-beweging.

Van Sant is in Louisville, Kentucky, gebore as die seun van Gus Green van Sant sr., ’n klerevervaardiger en reisende verkoopsman, en Betty Seay. Vanweë sy pa se werk het die gesin baie rondgetrek.

Hy was van kleins af geïnteresseerd in beeldende kunste, skilder en Super-8-rolprente. Op skool het hy semi-outobiografiese kortprente gemaak wat tussen 30 en 50 dollar elk gekos het. Hy het in 1970 aan die Rhode Island School of Design ingeskryf, waar sy kennismaking met verskeie avant-garde-regisseurs hom geïnspireer het om sy hoofvak van skilder na rolprente te verander.

Ná ’n tyd in Europa het Van Sant in 1976 in Los Angeles gaan woon. In 1981 het hy "Alice in Hollywood" gemaak, wat nooit uitgereik is nie. In dié tyd het hy begin om die lewe in minder goeie dele van Hollywood Boulevard dop te hou. Hy was gefassineer met die gemarginaliseerde, of uitgeskuifde, deel van Los Angeles se bevolking, veral in vergelyking met die meer gewone, vooruitstrewende wêreld om hulle. Hy sou herhaaldelik op dié mense fokus in sy flieks.

Hierna het Van Sant in New York TV-advertensies geregisseer. In dié tyd het hy geld gespaar om sy rolprentdebuut met "Mala Noche" (1985) te maak, ’n swart-wit prent oor die gedoemde liefde tussen ’n gay drankwinkelklerk en ’n Mexikaanse immigrant. Dit het Van Sant oornag aansien gegee in rolprentfeeskringe, en die "Los Angeles Times" het dit die jaar se beste onafhanklike prent genoem. Nadat Universal eers in hom belanggestel het maar toe sy beoogde projekte soos "Drugstore Cowboy" en "My Own Private Idaho" afgekeur het, het Van Sant na Portland, Oregon, verhuis en begin werk aan die idees wat Universal verwerp het. In 1989 het hy "Drugstore Cowboy" gemaak, oor vier dwelmslawe wat apteke beroof om dwelms in die hande te kry. Dit het baie lof ingepalm – dit verdien ’n perfekte 100%-gradering op Rotten Tomatoes – en het Van Sant se aansien aansienlik verhoog. Hy het ’n paar pryse daarvoor gewen vir beste draaiboek én beste regisseur. Dit het ook weer lewe geblaas in die loopbaan van Matt Dillon, wat die bende se leier gespeel het.

Ná die sukses van dié prent, kon Van Sant sy volgende fliek, "My Own Private Idaho" (1991), maak wat voorheen deur ateljees as te riskant beskou is. Hy wou River Phoenix en Keanu Reeves in die hoofrolle hê van twee manlike prostitute, en albei het die rolle aanvaar. Vir die draaiboek van die prent, wat gaan oor onbeantwoorde liefde, vervreemding en die familie, het hy die Independent Spirit Award gewen (hy het dieselfde prys vir die "Drugstore Cowboy"-draaiboek gekry) asook nog groter aansien.

Hierna is sy swartkomedie "To Die For" (1995), die drama "Good Will Hunting" (1997) en die biografiese "Milk" (2008) ook goed ontvang. Vir laasgenoemde twee is hy vir ’n Oscar benoem vir beste regisseur en albei is ook benoem vir beste rolprent. In 2003 het "Elephant" – oor ’n voorval soortgelyk aan dié by die Columbine-hoërskool – die Palme d'Or op die Cannes-rolprentfees gewen en Van Sant het die prsy vir beste regisseur gekry. Hy was die enigste mens nog buiten Joel Coen wat in dieselfde jaar albei pryse ingepalm het.

Hoewel Van Sant se ander prente meestal lof gekry het, soos "Finding Forrester" (2000) en "Paranoid Park" (2007), het van sy pogings soos kunsrolprent "Last Days" (2005) en die omgewingsdrama "Promised Land" gemengde resensies gekry. "Even Cowgirls Get the Blues" (1994), die rolprentweergawe van Tom Robbins se boek met dieselfde naam, en sy nuwe weergawe van die Alfred Hitchcock-riller "Psycho" is sleg ontvang en was kommersiële mislukkings.

Benewens regisseurswerk het Van Sant die draaiboeke vir baie van sy vroeë prent geskryf, asook die roman "Pink". ’n Boek met van sy foto's, "108 Portraits", is ook gepubliseer en hy het twee musiekalbums uitgereik.



</doc>
<doc id="107032" url="https://af.wikipedia.org/wiki?curid=107032" title="New Queer Cinema">
New Queer Cinema

New Queer Cinema is ’n term wat in 1992 eerste deur die akademikus B. Ruby Rich gebruik is in die tydskrif "Sight & Sound" vir ’n beweging in die vroeë 1990's van onafhanklike rolprente met ’n LGBT-tema. Die woord ""queer"" in die term kom uit die akademiese letterkunde van die 1980's en 1990's as ’n oorkoepelende manier om gay, lesbiese, biseksuele en transgender identiteit en ondervindings te beskryf, en ook om ’n vorm van seksualiteit te definieer wat veranderlik is en teen die tradisionele begrippe van seksualiteit indruis. 

Sedert 1992 word die verskynsel ook deur ander akademici omskryf en gebruik om verskeie ander rolprente te beskryf wat sedert die 1990's uitgereik is. Prente van die New Queer Cinema-beweging deel ’n paar temas, soos die verwerping van heteroseksualiteit as die norm en die lewens van LGBT-mense wat aan die rand van die gemeeskap woon.

In haar 1992-artikel lewer Rich kommentaar op die sterk gay en lesbiese teenwoordigheid op die vorige jaar se rolprentfeeste en skep sy die term "New Queer Cinema" om ’n groeiende beweging van prente met soortgelyke temas te beskryf wat gemaak word deur gay en lesbiese onafhanklike rolprentmakers, hoofsaaklik in Noord-Amerika en Engeland.

Rich het haar teorie in die koerant "Village Voice" ontwikkel en flieks beskryf met ’n radikale vorm en ’n aggressiewe voorstelling van seksuele indentiteite wat beide die status quo van heteroseksuele definisie uitdaag en dit weerstaan om die "positiewe" beelde te bevorder van gays en lesbiërs wat deur die gaybevrydingsbeweging van die 1970's en 1980's verkondig is. In die flieks van New Queer Cinema is die hoofkarakters en stories hoofsaaklik LGBT, maar hulle word altyd uitgebeeld as buitestanders en afvalliges, en hulle neem radikale en onkonvensionele gender-rolle en lewenswyses aan. Hulle word dikwels voorgestel as misdadigers en vlugtelinge.
Na aanleiding van postmodernistiese en poststrukturalistiese akademiese teorieë van die 1980's het New Queer Cinema menslike identiteit en seksualiteit voorgestel as deur die gemeenskap geskep, en dus veranderlik. In die wêreld van New Queer Cinema is seksualiteit dikwels ’n chaotiese en ondermynende mag, wat vreemd is vir oorheersend heteroseksuele magstrukture en dikwels wreedaardig deur hulle onderdruk word. Flieks van die beweging het dikwels eksplisiete en onapologetiese voorstellings bevat van seksuele aktiwiteite tussen mense van dieselfde geslag, asook van selfdegeslagverhoudings wat tradisionele idees van die familie en huwelik nuut voorgestel het. 

Hoewel die beweging nie met enige politieke party geïdentifiseer het nie, was New Queer Cinema-flieks altyd radikaal omdat hulle aannames oor identiteit, gender, klas, familie en die gemeenskap probeer uitdaag en omverwerp het. Die regisseur Jennie Livingston se 1991-dokumentêr "Paris Is Burning" het nog ’n subkultuur aan gehore bekendgestel: dié van New York se fopdosserdanse en -huise en van die gekleurde mense daarvan. Dit was waarskynlik ’n ondergrondse wêreld waarmee min Amerikaners vertroud was. Estetika en oordadigheid is allerbelangrik in "drag"-vertonings en -kompetisies. Gestileerde vogue-danse was ook sentraal daaraan, en dit het die popikoon Madonna se vertonings merkbaar beïnvloed. 

In die prente is ook dikwels verwys na die vigskrisis van die 1980's, en kommentaar is dikwels gelewer oor die feit dat die administrasie van Ronald Reagan nie doeltreffend op die vigsepidemie gereageer het nie asook oor die sosiale stigma wat die gay gemeenskap ervaar het. Inaggenome die relatiewe gebrek aan verwysings na vigs in hoofstroomrolprente, is die werk van New Queer Cinema deur die gay gemeenskap geprys as ’n welkome korreksie van ’n geskiedenis van die onderverteenwoordiging en stereotipering van gays en lesbiërs.

Van die prente wat Rich genoem het, is Todd Haynes se "Poison" (1991), Laurie Lynd se "RSVP" (1991), Isaac Julien se "Young Soul Rebels" (1991), Derek Jarman se "Edward II" (1991), Tom Kalin se "Swoon" (1992) en Gregg Araki se "The Living End" (1992). Al dié prente het eksplisiete gay en lesbiese hoofkarakters en onderwerpe, uitbeeldings van of verwysings na gay seks en ’n uitdagende en dikwels antagonistiese benadering tot die heteroseksuele kultuur.

Dié regisseurs het hul prente gemaak in ’n tyd toe die nuwe uitdagings van die vigskrisis die gay gemeenskap in die gesig gestaar het. Dit was ook die tyd van ’n konserwatiewe politieke golf wat teweeggebring is deur die Reagan-admininistrasie in Amerika en die regering van Margaret Thatcher in Brittanje. Jarman self het in 1986 gehoor hy het vigs en is in 1994 op die ouderdom van 52 oorlede. Sy openbare bevordering van gay regte en gelykheid het hom gevestig as ’n invloedryke aktivis in die LGBT-gemeenskap.

Sedert die begin van die 2010's het ’n aantal LGBT-rolprentmakers, onder andere Rose Troche en Travis Mathews, ’n nuwer neiging in LGBT-prente geïdentifiseer waarin die invloed van New Queer Cinema ontwikkel het in ’n meer universele trefkrag by gehore.

Rich het die opkoms van prente soos "Brokeback Mountain", "Milk" en "The Kids Are All Right", hoofstroomtreffers van die laat 2000's, geïdentifiseer as ’n sleuteloomblik in die ontwikkeling van die genre, terwyl beide Troche en Mathews Stacie Passon se 2013-prent "Concussion" uitgesonder het. Laasgenoemde is ’n fliek oor ontrouheid in die huwelik waarin die feit dat die sentrale karakter lesbies is, ’n relatief klein aspek van die storie uitmaak – die hooftema is die maniere waarop enige langtermynverhouding vol probleme of onvervullend word, ongeag die geslag van die paar. Die Franse prent "Blue Is the Warmest Colour" wat in 2013 die Palme d'Or op die Cannes-rolprentfees gewen het, is ook al as ’n voorbeeld genoem.





</doc>
<doc id="107033" url="https://af.wikipedia.org/wiki?curid=107033" title="Herbert">
Herbert

Herbert is 'n historiese naam vir die landdrosdistrik en afdelingsraadgebied van Douglas in Griekwaland-Wes in die teenswoordige Noord-Kaap.

In 1876 was daar oor die gebied die Diamantveldkwessie. Na die bylegging van die grensgeskil tussen die Kaapkolonie en die Oranje-Vrystaat het die Kaapkolonie die gebied verdeel in die distrikte Herbert, Hay, Upper Hay, Barkly en Kimberley. Herbert is vernoem na Henry Howard Moyneux Herbert, die vierde graaf van Carnarvon (1831–1890), die Britse minister van kolonies van 1866 tot 1867 en weer van 1874 tot 1878.

Suidwes van Douglas is die nedersetting Salt Lake. Dit lê in die gebied voorheen bekend as Albania. In 1854 reeds het die OVS-regering die aanspraak van Waterboer op die grond tussen die Oranjerivier en die Vetberglyn, Albania genaamd, erken.

Albania moet nie verwar word met Albanie (oftewel die Zuurveld) in die Oos-Kaap nie. Ook nie met die land Albanië in die suidooste van Europa nie.



</doc>
<doc id="107034" url="https://af.wikipedia.org/wiki?curid=107034" title="Maleiers">
Maleiers

Die Maleiers (Maleis: "Melayu", Jawi: ملايو) is 'n etniese groep van Austronesiese mense in Suidoos-Asië wat oorwegend in die Maleise Skiereiland, die oostelike Sumatra en die kus van Borneo woon, asook al die kleiner eilande van die Maleise argipel – gebiede wat gesamentlik as die Maleise wêreld bekend staan. Hierdie plekke is vandag deel van die moderne nasies van Maleisië, Indonesië, Singapoer, Broenei en die suide van Thailand. Daarbenewens leef Maleiers veral in Suid-Afrika (Kaapse Maleiers), Sri Lanka, Australië, die Verenigde Koninkryk en Mianmar.

Maleiers gebruik oorwegend die Austronesiese tale Maleis en Indonesies en is verwant aan etniese groepe soos die Balinese, Javane, Madurese en die Soendanese. Hulle is aanhangers van die Soennitiese Islam.


</doc>
<doc id="107035" url="https://af.wikipedia.org/wiki?curid=107035" title="Brokeback Mountain">
Brokeback Mountain

Brokeback Mountain is ’n Amerikaanse romantiese dramarolprent van 2005 wat deur Ang Lee geregisseer is. Dit is geskoei op die 1997-kortverhaal met dieselfde naam deur Annie Proulx. Heath Ledger, Jake Gyllenhaal, Anne Hathaway en Michelle Williams is van die akteurs. Die verhaal gaan oor ’n ingewikkelde emosionele en seksuele verhouding tussen Ledger en Gyllenhaal se karakters in die Weste van 1963 tot 1983.

"Brokeback Mountain" het goeie resensies gekry en was ’n kommersiële sukses. Dit het verskeie pryse gewen, onder meer die Goue Leeu op die Venesiese Rolprentfees en ’n paar Golden Globes. Dit is vir agt Oscars benoem, die meeste op die 78ste Oscar-toekenningsaand, en het drie gewen.

In 1963 word Ennis Del Mar (Heath Ledger) en Jack Twist (Jake Gyllenhaal) deur Joe Aguirre (Randy Quaid) gehuur om sy skape in die somer in die Wyoming-berge op te pas. Nadat hulle ’n aand lank kwaai gedrink het, soek Jack seksuele toenadering by Ennis – dié is eers onwillig, maar reageer eindelik daarop. Hoewel hy Jack verseker dit was ’n eenmalige gebeurtenis, ontwikkel ’n emosionele en seksuele verhouding tussen hulle. Kort nadat hulle gehoor het hul somer saam is kortgeknip, baklei hulle en die bloed loop.

Nadat hul weë geskei het, trou Ennis met sy verloofde, Alma Beers (Michelle Williams) en het twee dogters by haar. Jack keer die volgende somer terug, maar Aguirre, wat Jack en Ennis op die berg gesien het, huur hom nie weer nie.

Jack trek na Texas, waar hy Lureen Newsome (Anne Hathaway) ontmoet. Hy trou met haar en het ’n seun by haar. Ná vier jaar besoek Jack vir Ennis. Toe hulle mekaar sien, soen hulle passievol en Alma sien dit per ongeluk. Jack roer die onderwerp aan van ’n lewe saam op ’n klein plaas, maar Ennis, by wie ’n beeld uit sy kinderdae spook van ’n man wat gemartel en vermoor is omdat vermoed is hy was homoseksueel, weier. Hy wil ook nie sy gesin verlaat nie. Ennis en Jack ontmoet mekaar daarna vir ongereelde hengeluitstappies.

Albei huwelike gaan agteruit. Lureen wil hê Jack moet saam met haar en haar pa werk, en Alma en Ennis skei in 1975. Toe Jack hoor Ennis is geskei, ry hy na Wyoming. Hy stel weer voor dat hulle saam bly, maar Ennis wil nie wegtrek van sy kinders nie. Jack vind troos by manlike prostitute in Mexiko. Ennis sien sy gesin gereeld, totdat Alma hom eindelik konfronteer oor sy ware verhouding met Jack. Dit loop uit op ’n gewelddadige argument en Ennis verbreek bande met haar. Hy ontmoet ’n kelnerin en het ’n kort verhouding met haar.

Jack en Lureen ontmoet ’n ander paartjie, Randall en Lashawn Malone, en raak met hulle bevriend. Daar word op gesinspeel dat Jack en Randall ’n affair agter hul vroue se rug begin.

Aan die einde van ’n hengeluitstappie met Jack, probeer Ennis hul volgende ontmoeting uitstel. Jack is gefrustreerd en woedend, en Ennis blameer hom vir sy eie botsende aksies. 

’n Ruk later kry Ennis ’n poskaart wat hy vir Jack gestuur het, terug met ’n stempel "oorlede" daarop. Hy bel Lureen, wat sê Jack het in ’n ongeluk gesterf toe ’n band wat hy omgeruil het, ontplof het. Terwyl hy luister, verbeel Ennis hom dat Jack deur ’n bende aangeval word. Jack se lot word "met opset dubbelsinnig" gelos. Lureen vertel Ennis dat Jack sy as op Brokeback Mountain gestrooi wou hê, maar sy weet nie waar dit is nie.
Ennis gaan ontmoet Jack se ouers en bied aan om sy as na die berg te neem. Die pa wys die aanbod van die hand omdat hy wil hê dit moet eerder by die res van die familie begrawe word. Ennis word toegelaat om Jack se slaapkamer uit sy kinderdae te sien en kry die bloedbevlekte hemp wat hy gedink het hy op Brokeback Mountain verloor het. Hy besef Jack het dit ná hul geveg op die berg saam met sy eie bloedbevlekte hemp gehou. Ennis hou dit teen sy gesig en huil. Jack se ma laat hom toe om die hemde te hou.


"Brokeback Mountain" het sowat $14 miljoen gekos om te vervaardig, uitsluitend sy beweerde advertensiebegroting van $5 miljoen. Die prent het op 9 Desember 2005 ’n beperkte uitreiking gehad in New York, Los Angeles en San Francisco, en het in sy eerste naweek $547 425 in vyf teaters verdien. 

Oor die Kersnaweek het die prent die meeste geld per teater verdien en was dit ’n lokettreffer nie net in stedelike gebiede nie, maar ook in voorstedelike teaters naby Portland, Houston, Chicago, Dallas, Denver en Atlanta. Op 6 Januarie 2006 is dit in 483 Noord-Amerikaanse teaters uitgereik, op 13 Januarie in byna 700 teaters, op 20 Januarie in 1 194 teaters, op 27 Januarie in 1 652 teaters en op 3 Februarie in 2 089 teaters.

"Brokeback Mountain" is 133 dae lank vertoon en het $83 043 761 in Noord-Amerika en $95 018 998 in ander lande gemaak. Dit het die meeste geld van al Focus Features se prente gemaak, die vyfde meeste van alle westerns sedert 1979 en die agtste meeste van alle romantiese flieks sedert 1980.

Dit was in Londen drie weke lank die no. 1-fliek, volgens die tydskrif "Time Out London". In die eerste drie maande van 2006 is dit ook in baie ander lande, onder meer Suid-Afrika, uitgereik.

"Brokeback Mountain" het 71 pryse gewen en is vir nog 52 benoem. Dit het onder meer drie Oscars gewen (vir beste regisseur, beste aangepaste draaiboek en beste musiek), asook vier Golden Globes (vir beste dramaprent, beste regisseur, beste liedjie en beste draaiboek) en vier Baftas (vir beste prent, beste regisseur, beste aangepaste draaiboek en beste manlike byspeler: Jake Gyllenhaal). Dit is op Thebacklot.com deur lesers aangewys as die topfliek oor homoseksuele verhoudings. 

Van die pryse wat "Brokeback Mountain" gewen het, benewens dié in die kassie regs, is:





</doc>
<doc id="107037" url="https://af.wikipedia.org/wiki?curid=107037" title="Milk">
Milk

Milk is ’n Amerikaanse biografiese rolprent van 2008 oor die lewe van die gayregteaktivis en politikus Harvey Milk, wat die eerste openlik gay persoon was wat in Kalifornië tot ’n openbare amp verkies is, as lid van die stadsraad van San Francisco. Die prent se regisseur was Gus van Sant en die draaiboek is geskryf deur Dustin Lance Black. Die akteur Sean Penn speel die rol van Milk en Josh Brolin dié van Dan White, wat Milk en die stad se burgemeester, George Moscone, vermoor het. Die prent het groot lof gekry en baie pryse gewen. Dit het onder meer agt Oscar-benoemings gekry, waaronder vir beste prent, waarvan dit twee gewen het: vir beste akteur (vir Penn) en beste oorspronklike draaiboek (vir Black).

Verskeie draaiboeke is in die vroeë 1990's oorweeg vir die prent, maar hulle is om verskeie redes verwerp, tot in 2007. ’n Groot deel van "Milk" is in Castrostreet en ander dele van die stad verfilm, onder meer voor Milk se ou winkel, Castro Camera.

Die prent begin op Harvey Milk se 40ste verjaardag in 1970, toe hy in New York gewoon het en nog nie in San Francisco nie. Dit beeld sy politieke loopbaan uit, asook die stryd wat hy in die Castro-woonbuurt en die res van die stad gevoer het en politieke veldtogte in 1977 en 1978 deur Anita Bryant en John Briggs om die regte van gays te beperk. Sy romantiese en politieke verhoudings word ook behandel, asook sy moeilike verhouding met sy medestadsraadslid Dan White. Die prent eindig met White se dubbele moord op Milk en die burgemeester. Die prent se uitreiking is verbind met die Kaliforniese referendum in 2008 oor selfdegeslaghuwelike, Proposisie 8. Die première was twee dae voor verkiesingsdag in die Castro-teater.

Die prent begin met argiefmateriaal van polisieklopjagte op gay kroeë en die inhegtenisneming van klante in die 1950's en 1960's, gevolg deur die aankondiging op 27 November 1978 dat Milk en die burgemeester vermoor is. Milk word reg deur die prent gesien waar hy sy testament opneem, nege dae voor die moorde. Daar is dan ’n terugflits na 1970 in New York, die vooraand van Milk se 40ste verjaardag en sy eerste ontmoeting met sy veel jonger minnaar, Scott Smith (James Franco).

Milk is ontevrede met sy lewe en het ’n verandering nodig, en hy en Smith besluit om na San Francisco te verhuis in die hoop dat meer mense hul verhouding sal aanvaar. Hulle open Castro Camera in die hart van Eureka Valley, ’n werkersklasbuurt wat besig is om te ontwikkel in ’n oorwegend gay woonbuurt bekend as The Castro. Gefrustreer deur die teenstand wat hulle ervaar, gebruik Milk sy agtergrond as sakeman om ’n gay aktivis te word. Aanvanklik is Smith sy veldtogbestuurder, maar hy raak toenemend gefrustreer deur Milk se toewyding aan die politiek en verlaat hom. Milk ontmoet later vir Jack Lira (Diego Luna), ’n sagte maar ongebalanseerde jong man. Nes Smith, kan Lira nie Milk se toewyding aan die politiek hanteer nie en hy hang homself eindelik. Milk bots met die plaaslike gay gemeenskap, wat hy voel te versigtig is en bang om risiko's te neem.
In 1977 word Milk eindelik verkies tot stadsraadslid. Sy oorwinning maak hom die eerste openlik gay man wat in Kalifornië tot ’n openbare amp verkies word, en die derde een in die hele VSA. Milk ontmoet later ’n ander stadsraadslid, Dan White, ’n Viëtnam-veteraan en voormalige polisie-offisier en brandbestryder. White, wat polities en persoonlik konserwatief is, het ’n moeilike verhouding met Milk, en bou ’n wrok teen hom op toe Milk projekte wat White voorstel, teenstaan.

Milk en White dwing hulself om saam te werk. Milk word genooi om die doop van White se eerste kind by te woon, en hy aanvaar die uitnodiging. White vra Milk ook vir sy hulp om te keer dat ’n psigiatriese hospitaal in White se distrik open, waarskynlik in ruil vir White se steun vir Milk se landwye gayregte-ordinansie. Toe Milk nie vir White steun nie vanweë die negatiewe uitwerking wat dit op jong mense met probleme kan hê, voel White verraai en hy is eindelik die enigste persoon wat teen die gayregte-ordinansie stem. Milk begin ook ’n veldtog teen Proposisie 6, ’n voorstel dat gays en lesbiërs (en almal wat hulle steun) verbied word om in Kalifornië se staatskole te werk. Dis ook deel van ’n suksesvolle landwye veldtog deur Anita Bryant en haar organisasie teen ’n plaaslike gayregte-ordinansie.

Op 7 November 1978, nadat Milk verbete teen Proposisie 6 geveg het, vier hy en sy ondersteuners fees aan die vooraand van die mislukking daarvan. ’n Desperate White staan ’n verhoging voor vir stadsraadslede, maar kry nie baie steun nie en hy bedank. Hy verander later van plan en vra sy amp terug. Die burgemeester, Moscone, weier nadat Milk druk op hom uitgeoefen het.

Op die oggend van 27 November 1978 sluip White die stadsaal deur ’n venster in die kelder binne om te voorkom dat metaalverklikkers wys hy het ’n wapen by hom. Hy vra nog ’n ontmoeting met Moscone aan, wat weer sy versoek weier om sy amp terug te kry. Woedend skiet White vir Moscone in sy kantoor en daarna vir Milk, met die doodskoot in ’n teregstellingstyl. Die prent skimp daarop dat Milk geglo het White is dalk ’n gay wat nog in die kas is.

Die laaste toneel is ’n nagwaak met kerse wat duisende in die stad se strate vir Milk en Moscone hou. Foto's van die mense wat werklik daaraan deelgeneem het, en ’n kort opsomming van hul lewens, volg.


’n Paar van Milk se kollegas, soos sy toespraakskrywer Frank M. Robinson, speel hulself. Carol Ruth Silver, wat saam met Milk in die stadsraad was, speel ook ’n klein rol as Thelma. Ook Cleve Jones, Anne Kronenberg en Daniel Nicoletta speel klein rolle.

"Milk" en Penn se toneelspel het groot lof gekry. Die prent verskyn op baie resensente se top-10-lys van 2008 se prente. 

"Milk" het die volgende pryse gewen:





</doc>
<doc id="107038" url="https://af.wikipedia.org/wiki?curid=107038" title="Jeonbuk Hyundai Motors">
Jeonbuk Hyundai Motors

Jeonbuk Hyundai Motors is 'n Suid-Koreaanse sokkerklub in die stad Jeollabuk-do. Jeonbuk Hyundai Motors is in 1994 gestig.




</doc>
<doc id="107041" url="https://af.wikipedia.org/wiki?curid=107041" title="Chris le Roux">
Chris le Roux

Chris le Roux is 'n Afrikaanse liedjieskrywer en sanger. Le Roux het al van jongs af gesing, sy eie orkes op skool gestig en saam met musikante soos Ruben Lennox opgetree. Hy het homself in die hotelbedryf gekwalifiseer en in sy vrye tyd musiek gemaak. In die sewentigerjare het hy die orkes 'Hot Ice' begin wat voltyds by vakansieoorde soos Tshipise, Die Eiland en Swadini opgetree het. 

Hy neem sy eerste langspeelplaat in 1985 op met die liedjie "Drome van Rietbaai" wat 'n treffer geword het. Van sy ander treffers is "Duisendmaal", "Klein Karoo" en die lied "Ek gaan huis toe", waarmee hy die gewilde TV-program 'Teletreffers' gewen het.





</doc>
<doc id="107043" url="https://af.wikipedia.org/wiki?curid=107043" title="Willem Anker">
Willem Anker

Dr. Willem Anker is 'n Afrikaanse romanskrywer, dramaturg en akademikus. In 2004 skryf hy die teaterstuk, "Skroothonde", wat die Aartvarkprys by Aardklop vir innoverende werk wen. In 2006 ontvang hy die Sanlamprys vir Afrikaanse toneel vir sy teks, "Slaghuis". Sy eerste roman, "Siegfried" (2007), is met die UJ-prys vir debuutwerke sowel as die Jan Rabie/Rapportprys bekroon. Sy roman "Buys" (2014) is ook goed ontvang en is met die WA Hofmeyr-, UJ- en kykNET-Rapport-pryse en in 2016 met die Hertzogprys bekroon.

Hy is die oudste kind en enigste seun van Johan Anker, wat later professor word aan die Kaapse Skiereiland Universiteit van Tegnologie. Op driejarige ouderdom verhuis die gesin na Wellington, waar hy in 1996 aan die Hoërskool Hugenote matrikuleer. Na skool werk hy vir 'n ruk by 'n vriendin se pa as angorahaar-wewer Hy studeer verder aan die Universiteit van Stellenbosch, waar hy in 1999 'n B.A.-graad met Afrikaans, Engels en Filosofie as hoofvakke en daarna 'n B.A. Honneurs-graad in Afrikaans-Nederlands behaal. In sy studentejare werk een Desembervakansie deeltyds as kroegman by die Mexican Kitchen. In 2003 behaal hy 'n M.A.-graad in Kreatiewe Skryfwerk onder Marlene van Niekerk (waar die roman wat later “"Siegfried"” sou word deel van sy projekte is), waarna hy vir drie maande oorsee gaan en onder andere in Edinburg in Skotland as sekuriteitswag en vir twee dae by 'n verhuisingsbesigheid werk. By sy terugkeer na Suid-Afrika doseer hy kreatiewe skryfkunde aan die Universiteit van Stellenbosch terwyl hy terselfdertyd besig is met sy D.Litt.-graad in Afrikaanse Letterkunde. Hy behaal dan ook hierdie graad in 2007 met 'n verhandeling oor “"Die nomadiese self: skisoanalitiese beskouinge oor karaktersubjektiwiteit in die prosawerk van Alexander Strachan en Breyten Breytenbach"”. Hy skryf die skoolhandboek “"Trefkrag"” vir Afrikaanse huistaalleerlinge en lewer gereelde bydraes vir "Die Burger" se boekebylae. Hy is getroud met Christine Truter en bly op Stellenbosch.

As dramaturg is hy verantwoordelik vir die teks van die toekomsdrama “"Skroothonde"”, wat in 2004 die Beeld Plus Aartvark-prys op Aardklop verower en letterlik in 'n skrootwerf afspeel. Die aarde is verwoes deur die mens se obsessiewe drang om alles te verbruik wat die aarde het om te offer. Ironies genoeg is die mees beskikbare kommoditeit petrol, die ontginning waarvan die aarde se natuurlike hulpbronne vernietig het. Die groep mense wat in die skrootwerf woon het geen ander heenkome nie, maar droom tog van 'n beter bestaan. Saam met Tertius Kapp skryf hy ook die teks van “"Sielsiek"” wat in 2006 by Aardklop opgevoer word. Dit is 'n ruimtelike teaterstuk wat binne 'n sielsiekegestig afspeel, met die probleme en kwessies waarmee die inwoners worstel wat 'n mikrokosmos van die kontemporêre samelewing voorstel. Een van die karakters dien as gids wat die gehoor van een lokaal en toneel na die volgende begelei. “"Slaghuis"” is 'n drama wat die werke en karakters van Etienne Leroux as verwysingsraamwerk gebruik. Leroux probeer om sy laaste boek klaar te skryf, maar word kort-kort deur die karakters van sy vorige romans lastig geval. In 'n Walpurgisnag word Leroux deur sy eie karakters afgeslag. In 2006 word “"Slaghuis"” na geslaagde opvoering by die Aardklop Kunstefees met die Sanlamprys vir Afrikaanse Teater bekroon. “"Sakrament"” maak sy buiging in 2009 by die Klein Karoo Nasionale Kunstefees. Hierin gee Anker 'n apokaliptiese visie van die gewelddadige Suid-Afrika, met verwysings na die Griekse tragedies (onder andere “"Die Bacchant"” van Euripides). Die hoofkarakter is 'n oud-misdaadjoernalis wat geknak het onder die wreedheid waarmee hy daagliks gekonfronteer is en nou sy ou koerantstories oorvertel, elke keer meer gewelddadig. As laaste sakrament gee hy hom oor aan die ergste wreedheid denkbaar. Sy naam is ook Dionusos, die Griekse god van oorgawe aan chaos. “"Skrapnel"” is 'n opdragwerk vir die Aardklop Kunstefees. Hierin sterf die 22-jarige Suid-Afrikaner Christiaan Rudolph de Wet Botha (Chris), wat in 2005 op 'n werksvakansie in Londen is, tydens die bomaanvalle op Londen se bus- en moltreinstelsels. Die drama ondersoek die doelloosheid van die jongmense se lewens, met geen visie en standvastigheid nie. Hierdie posisie word op ironiese wyse gekontrasteer met die bomaanvaller se doelgerigtheid. Die skrapnel-motief hou nie net met die ontploffing tydens die aanval verband nie, maar belig ook die skrapnel van Chris se lewe as voorbeeld van die fragmente van die doellose lewe van 'n ontheemde generasie. Anker ontvang in 2009 by Aardklop die AngloGold Ashanti Aardklop-Smeltkroesprys vir die teks van “"Skrapnel"” en hierdie drama wen ook in 2010 die ATKV se prys vir dramatekste. By die Woordfees van 2010 kry hy die tweede prys vir 'n drama vir “"Skrapnel"”. Hierdie drama word later gepubliseer, nadat die dramaturg die teks grondig hersien het en byvoorbeeld die hoofkarakters vervang het met X en Y, wat die naamloosheid en gebrek aan identiteit van hulle lewens verder beklemtoon. “"Samsa-masjien"” wen in 2012 die ATKV-prys vir 'n dramateks. Dit is 'n drama oor die verlies aan taal, oudword, aftakeling en afskeid, wat met galgehumor aangebied word. Die drama tree in gesprek met Franz Kafka se “"Metamorphosis"”. In Kafka se verhaal ontdek Gregor Samsa een oggend dat hy in 'n insek verander het, vir wie almal gril en waarvan almal ontslae wil raak. Slegs sy suster Grete is simpatiek, maar sy draai ook teen hom wanneer hy haar vioolkonsert ontwrig. In Anker se verhaal woon Gregor Samsa en sy vrou Josefine by hulle dogter Grete, 'n kopieskrywer, en haar man Tjaart, 'n psigiater. Gregor is obsessief oor insekte en oor klank, veral die klank van insekte en van voertuie, wat hy op band opneem saam met gesprekke, ook van sy oorlede seun. Hy word stelselmatig al meer soos 'n insek, wat deur die sielkundiges en psigiaters toegeskryf word aan die ouditiewe en taktiele hallusinasies van dementia-lyers. Die karakters se familie-verhoudings in die verlede was disfunksioneel. Dit lei tot 'n gebrek aan kommunikasie en intimiteit tussen die karakters, wat gedurig by mekaar verbypraat en eindelik  bly slegs die klank van Gregor se deurmekaar band oor as simbool van wankommunikasie. Tesame met die verlies aan taal is daar ook die disintegrasie van verhoudings. Hierdie drama word in 2014 vir ses Kanna-toekennings benoem (waarvan dit vier wen) na opvoering daarvan by die Klein Karoo Nasionale Kunstefees op Oudtshoorn. Dit word daarna ook benoem vir ses Fiësta-toekennings.

Anker vertaal die drama “"Crave"” van die Britse dramaturg Sarah Kane, wat as “"Smag"” op kunstefeeste opgevoer word. Manfred Karge se drama van 'n vrou wat haar man se rol na sy dood moet oorneem vertaal hy as “"As die broek pas"” en dit maak sy debuut by die Klein Karoo Nasionale Kunstefees in 2010. By die Woordfees van 2010 kry hy die eerste prys vir 'n drama vir “"As die broek pas"”, terwyl die tweede prys toegeken word aan “"Skrapnel"”. By dieselfde geleentheid kry hy ook die tweede prys as woordkunstenaar.

Sy eerste roman, “"Siegfried"”, is 'n eksperimentele roman met as hooffiguur die dertigjarige Siegfried Landman, 'n verstandelik gestremde wat na sy pa se dood moet oorleef in 'n wrede wêreld wat hy nie verstaan nie. Siegfried ly aan sindaktilie, 'n rare toestand waar die vingers en/of tone van die mens geweb is, sodat hy die voorkoms van 'n visman het – hierdie feit en sy van (Landman) is simbolies van die belangrike interaksie wat daar tussen Siegfried, die land en die see plaasvind. Die verhaal is vol verwysings na mites, soos dié van Atlantis en Richard Wagner se opera “"Siegfried"” en sy stryd teen die draak. Siegfried se reis en volwassewordingsproses tree in gesprek met die heldemites van weleer, waar die hoofkarakter vrees moet leer ken en oorkom. Onder die instruksies van sy pa onderneem hy saam met die bywoner Smit (wat hy Smet noem) 'n reis na Kaapstad, waarin sy volwassewordingsproses plaasvind. Hy neem ook 'n palmboompie saam om te gaan plant. Sy reis is onder streng instruksies om sy oom Bert Fischer in Atlantis te gaan opsoek, terwyl hy onderweg die palmboom by die reusepalms op die strandfront wil besorg. Die onmenslike ervarings waaraan Siegfried blootgestel word, stroop hom van alle waardigheid en hy beland eindelik weer by die uitgeworpe brugbewoners, wat hom verpleeg en versorg. Siegfried leer vrees ken, maar kan dit nie oorkom nie. Die Universiteit van Johannesburg-prys vir debuutwerk en die Jan Rabie/Rapport-prys vir vernuwende prosa word in 2008 aan “"Siegfried"” toegeken en in dieselfde jaar is hierdie boek op die kortlys vir die M-Net-prys.

In 2011 is hy die ontvanger van die Jan Rabie-Marjorie Wallace beurs vir skryfwerk, om hom in staat te stel om sy tweede roman te skryf, waarin die grensboer Coenraad de Buys, gebore in 1761 en in die werklike lewe 'n adviseur van die Xhosa opperhoof Gaika en vriend van die sendeling Johannes Theodorus van der Kemp, die hoofkarakter is. Die roman word in 2014 onder die naam “"Buys, 'n grensroman"” gepubliseer. Die titel benoem die hoofkarakter van die roman as die fokuspunt uit wie se karakter en doen en late die onderliggende betekenis van die verhaal gevind kan word, met die subtitel wat reeds aanduidend daarvan is dat hier sprake is van vele grense waardeur gebreek word. Die verhaal is beide 'n historiese roman wat as kern histories naspeurbare gegewens en karakters het, maar is ook 'n roman waarin Buys in sy alter ego as Alom-Buys soms die rol van alwetende verteller en skakel tussen hede en verlede speel. Buys is 'n rebel wat teen feitlik alles in opstand kom en hom van die gemeenskap onttrek, om later as struikrower 'n bestaan te maak. Na die skielike dood van sy pa durf die agtjarige jong seun Buys die buitewêreld aan en bly eers by sy halfsuster Geertruy aan die ander kant van die familieplaas. Daarna trek hy na die oosgrens waar hy met 'n wit en 'n swart vrou trou en dan albei verlaat. Met sy betrokkenheid in misdaad word hy later vergesel deur allerlei meelopers, veral uitgeskoptes uit die samelewing. Die roman verken onder andere die soeke na die self in 'n wêreld oorheers deur magsug en korrupsie en gevul met geweld, as vernaamste uiting van selfgelding. Op vernuftige wyse word die gebeure ook in verband gebring met eietydse gebeure, wat aan die verhaal 'n universele impak gee. In 'n wêreld waar identiteit en samehorigheid deurgaans die maatstaf is en was, is Buys iemand wat soomloos oor rassegrense, taalgrense, morele grense en fisiese grense beweeg en inderdaad rebelleer teen alle grense wat hy teenkom. Hy verset hom teen alle vorms van mag en onderdrukking, maar maak hom terselfdertyd skuldig aan buitensporige geweld, misbruik van mag en die mishandeling en onderdrukking van andere. Só verpersoonlik hy die mens se totale oorgawe aan die donker kant van die psige, waar die dierlike (in hierdie roman gesimboliseer deur die hond) oorheers. “"Buys, 'n grensroman"” word in 2015 bekroon met die Universiteit van Johannesburg-prys, die W.A. Hofmeyr-prys en die KykNet-Rapportprys vir fiksie.

In 2016 word hy by die KKNK vereer met 'n Afrikaans Onbeperk-prys.

Willem Anker het in 2016 die Hertzogprys gewen vir sy roman "Buys, 'n grensroman".






</doc>
<doc id="107048" url="https://af.wikipedia.org/wiki?curid=107048" title="Sean Penn">
Sean Penn

Sean Justin Penn (gebore op 17 Augustus 1960) is ’n Amerikaanse akteur, rolprentmaker en politieke aktivis. Hy het al twee Oscars gewen: vir sy rolle in die raaiseldrama "Mystic River" (2003) en die biografiese fliek "Milk" (2008).

Penn het sy toneelloopbaan in televisieprogramme begin, in ’n 1974-episode van "Little House on the Prairie", wat deur sy pa, Leo Penn, geregisseer is. Ná sy rolprentdebuut in die 1981-drama "Taps" en ’n verskeidenheid ander fliekrolle in die 1980's, onder meer "Fast Times at Ridgemont High", het Penn begin aandag trek vir rolle in die misdaaddramas "At Close Range" (1986) en later "Carlito's Way" (1993). 

Hy het bekend geraak as ’n uitnemende hoofakteur in die 1995-drama "Dead Man Walking", waarvoor hy sy eerste Oscar-benoeming gekry het, asook die Silver Bear vir beste akteur op die Berlynse Rolprentfees. Penn het nog twee Oscar-benoemings gekry, vir Woody Allen se komediedrama "Sweet and Lowdown" (1999) en die drama "I Am Sam" (2001) voordat hy sy eerste Oscar in 2003 gewen het vir "Mystic River" en sy tweede een in 2008 vir "Milk". Hy het ook ’n prys vir beste akteur gewen op die Cannes-rolprentfees vir "She's So Lovely" (1997), en twee op die Venesiese Rolprentfees vir die indie-prent "Hurlyburly" (1998) en die drama "21 Grams" (2003).

Penn het in 1991 sy regisseursdebuut gemaak met "The Indian Runner". Hy was ook die regisseur van die drama "The Crossing Guard" (1995) en die raaiselfliek "The Pledge" (2001). In 2002 was hy die regisseur van een van die 11 segmente van "11'09"01 September 11", ’n saamgestelde rolprent oor die aanvalle op 11 September 2001. Sy vierde vollengteprent, die biografiese oorlewingsdrama "Into the Wild" (2007), het groot lof en twee Oscar-benoemings gekry.

Benewens sy rolprentewerk, is Penn bekend as politieke en sosiale aktivis, veral vir sy kritiek op die regering van George W. Bush, sy kontak met die presidente van Venezuela en Kuba asook vir sy humanitêre werk ná Orkaan Katrina en die 2010-aardbewing in Haïti. Hy het ook koerante en tydskrifte gehaal met sy huwelike met die sangeres Madonna en die aktrise Robin Wright. Hy was ook ’n ruk lank in ’n verhouding met die Suid-Afrikaans gebore aktrise Charlize Theron.

In Januarie 2016 het Penn ’n onderhoud (wat hy in Oktober 2015 gevoer het) met die Mexikaanse dwelmbaas Joaquín "El Chapo" Guzmán in die tydskrif "Rolling Stone" gepubliseer. Die Mexikaanse owerheid het die belangrikheid verwerp wat die Amerikaanse media aan Penn gegee het met die eindelike herinhegtenisneming van Guzman, en eerder klem geplaas op die aktrise Kate del Castillo se kommunikasie met Guzman. 




</doc>
<doc id="107050" url="https://af.wikipedia.org/wiki?curid=107050" title="Anita Bryant">
Anita Bryant

Anita Jane Bryant (gebore op 25 Maart 1940) is ’n Amerikaanse sangeres, voormalige skoonheidskoningin en handelsnaamambassadeur vir die Florida-sitruskommissie (betrokke by die bemarking van lemoensap). Sy het in die laat 1950's en vroeë 1960's vier top-40-liedjies gehad, onder meer "Paper Roses", wat no. 5 gehaal het. Sy het later bekend geword as ’n uitgesproke teenstander van LGBT-regte in Amerika en vir haar 1977-veldtog "Save Our Children" om ’n plaaslike ordinansie in Dade County, Florida, herroep te kry waarvolgens diskriminasie op grond van seksuele oriëntasie verbied is. Dié veldtog het haar gewildheid en vermaakloopbaan ’n groot knou gegee.

Bryant is in Barnsdall, Oklahoma, gebore. Sy het op ses jaar al op plaaslike feeste in Oklahoma op die verhoog gesing. Sy het in 1958 Mej. Oklahoma geword en was die tweede prinses in 1959 se Mej. Amerika-skoonheidskompetisie.

In 1960 is sy met Bob Green, ’n DJ van Miami, getroud. Bryant het altesaam 11 liedjies op die Amerikaanse Hot 100 gehad, hoewel die meeste laag op die lys was. Sy het ’n redelik gewilde poptreffer, "Till There Was You" (1959), gemaak en later "Paper Roses" (1960), "In My Little Corner of the World" (1960) en "Wonderland by Night" (1961). Sy het ook verskeie albums vir Carlton en Columbia Records uitgereik. 

In 1969 het sy ’n woordvoerder vir die Florida-sitruskommissie geword en landwyd op televisie in advertensies vir lemoensap verskyn met die liedjie "Come to the Florida Sunshine Tree". Die advertensies lui onder meer: ""Breakfast without orange juice is like a day without sunshine"" en ""It isn't just for breakfast any more!""

In Maart 1980 het sy in ’n twee uur lange spesiale program, "The Anita Bryant Spectacular", opgetree. 

Op 23 Maart 1969 het Bryant deelgeneem aan ’n "Rally for Decency" om protes aan te teken teen die omstrede verhooggedrag van Jim Morrison van The Doors. In 1977 het Dade County in Miami, Florida, ’n plaaslike ordinansie goedgekeur deur Bryant se voormalige vriendin Ruth Shack wat diskriminasie op grond van seksuele oriëntasie verbied. Bryant het ’n veldtog wat baie publisiteit gekry het, "Save Our Children", gelei om die ordinansie herroep te kry. Die veldtog was geskoei op die konserwatiewe Christelike geloof dat homoseksualiteit sonde is en dat gays kinders molesteer. 

Die veldtog het ’n georganiseerde teenstand teen gay regte begin wat oor die hele land versprei het. Bryant het die volgende opmerkings tydens die veldtog kwytgeraak: ""As a mother, I know that homosexuals cannot biologically reproduce children; therefore, they must recruit our children"" en ""If gays are granted rights, next we'll have to give rights to prostitutes and to people who sleep with St. Bernards and to nail biters."" Sy het ook gesê: ""All America and all the world will hear what the people have said, and with God's continued help we will prevail in our fight to repeal similar laws throughout the nation"."

Bryant se veldtog het daartoe gelei dat die antidiskriminasie-ordinansie op 7 Junie 1977 herroep is, met 69% van die stemme teen 31%. Dit het Bryant egter ongewild gemaak en die gay gemeenskap het daarop gereageer deur ’n veldtog teen lemoensap te begin. Gay kroeë reg oor Noord-Amerika het die skemerkelkie "screwdriver" van hul spyskaarte afgehaal en vervang met die "Anita Bryant," wat van wodka en appelsap gemaak is. Die geld wat daarmee gemaak is, is aan gayregte-aktiviste geskenk vir hul veldtog teen Bryant.

In 1977 het Florida ’n maatreël goedgekeur wat die aanneming van kinders deur lede van die LGBT-gemeenskap verbied. Die verbod is eers meer as 30 jaar later, in 2008, herroep toe regter Cindy S. Lederman dit ongrondwetlik verklaar het.

Bryant het nog verskeie veldtogte landwyd gehou om plaaslike antidiskriminasie-ordinansies te herroep, soos in St. Paul, Minnesota, Wichita, Kansas, en Eugene, Oregon. Haar sukses het gelei tot ’n poging om die Briggs-inisiatief in Kalifornië aanvaar te kry, waarvolgens enige werknemer wat pro-gay- of neutrale opmerkings oor gays of homoseksualiteit in staatskole maak, afgedank kon word. Liberale organisasies, veral in Los Angeles en San Francisco, het dit teengestaan. Dae voor ’n referendum daaroor het die Kaliforniese Demokratiese Party die wetgewing teengestaan. Oudgoewerneur (en later president) Ronald Reagan het ook die inisiatief teengestaan, en dit het eindelik misluk.

Bryant was een van die eerste mense wat as ’n politieke daad in die openbaar met ’n roomkoek gegooi is, in haar geval op televisie – in 1977 in Des Moines, Iowa. Bryant het daarna die kwinkslag kwytgeraak: ""At least it's a fruit pie"," met verwysing na die neerhalende woord ""fruit"" vir ’n gay man. Terwyl sy met room bedek was, het sy begin bid en God gevra om die aktivis te vergewe "vir sy afwykende leefstyl" voor sy in trane uitgebars het terwyl die kameras bly rol. 

Teen dié tyd was gay aktiviste se boikot van Florida-lemoensap baie geslaagd en is dit deur baie bekendes gesteun, soos Barbra Streisand, Bette Midler, Mary Tyler Moore, Billie Jean King en Jane Fonda. In 1978 het David Allan Coe die liedjie "Fuck Aneta Briant" [sic] op sy album "Nothing Sacred" opgeneem. In dieselfde jaar het die liedjie "Killer Queers" deur die punkgroep The Controllers met Bryant gespot en haar "Anita Blowjob" genoem. 

In 1978 het Bryant en Bob Green die storie van hul veldtog in die boek "At Any Cost" vertel. Baie jare ná haar veldtogte het die gay gemeenskap nog haar naam vereenselwig met vooroordeel en homofobie.

Die reaksie op haar veldtog het Bryant se sangloopbaan skade berokken. Haar kontrak met die Florida-sitruskommissie is in 1979 ook nie hernu nie weens die omstredenheid en negatiewe publisiteit van haar politieke veldtogte en die gevolglike boikot van Florida-lemoensap.

Haar huwelik met Bob Green het ook in dié tyd gewankel en hulle is in 1980 geskei. Green het gays daarvoor blameer en gesê hulle het ten doel gehad om haar loopbaan te vernietig. "Dis onregverdig," het hy gesê.

Bryant is in 1990 met haar tweede man, Charlie Hobson Dry, getroud. Die paar het probeer om haar loopbaan weer op die been te bring en sy het op klein venues gesing. Dit was nie geslaagd nie en die nuwe onderneming wat sy gestig het, het in 2001 aansoek om bankrotskap gedoen, wat baie onbetaalde werknemers en skuldeisers tot gevolg gehad het.



</doc>
<doc id="107056" url="https://af.wikipedia.org/wiki?curid=107056" title="Film noir">
Film noir

Film noir (IFA: fɪlm nwaʁ) is ’n rolprentterm wat hoofsaaklik gebruik word om stylvolle Hollywood-misdaaddramas te beskryf, veral dié wat klem lê op siniese houdings en seksuele motivering. Hollywood se klassieke film noir-tydperk word gewoonlik beskou as tussen die vroeë 1940's en laat 1950's. Sulke prente word verbind met ’n swak verligte, swart-wit visuele styl wat sy oorsprong het in Duitse Ekspressionistiese kinematografie. Baie van die tipiese stories en houdings van die klassieke film noir kom van die misdaadfiksie wat tydens die Groot Depressie in Amerika ontstaan het.

Die term film noir, Frans vir "swart rolprent" (letterlik) of "donker rolprent" (meer korrek), is in 1946 die eerste keer vir Hollywood-prente gebruik deur die Franse resensent Nino Frank. Dit is in dié tyd feitlik nooit in Amerika gebruik nie. Voordat die term in die 1970's algemeen aanvaar is, is na baie klassieke film noir-prente verwys as "melodramas". Geleerdes debatteer steeds daaroor of film noir kwalifiseer as ’n aparte genre in die rolprentbedryf.

Film noir behels ’n verskeidenheid storielyne: die sentrale karakter kan 'n privaat speurder wees ("The Big Sleep"), ’n polisieman in burgerlike klere ("The Big Heat"), ’n ouerwordende bokser ("The Set-Up"), ’n ongelukkige swendelaar ("Night and the City"), ’n wetsgehoorsame burger wat verlei word tot ’n lewe van misdaad ("Gun Crazy") of bloot ’n slagoffer van omstandighede ("D.O.A."). 

Hoewel die term eens net betrekking op Amerikaanse flieks gehad het, is prente wat so genoem word later oor die wêreld heen gemaak. Baie rolprente wat sedert die 1960's uitgereik is, het soortgelyke temas en gebruik dikwels dieselfde konvensies. Sommige verwys na sulke hedendaagse prente as neo-noir. 



</doc>
<doc id="107060" url="https://af.wikipedia.org/wiki?curid=107060" title="Neo-noir">
Neo-noir

Neo-noir (van die Griekse "neo", "nuut", en die Franse "noir", "swart") is ’n styl wat in moderne rolprente aangetref word met soortgelyke elemente as in die ouer film noir, maar met nuwer temas, inhoud, styl, visuele elemente of media wat in die klassieke weergawes afwesig was.

Die term film noir (Frans vir "swart" of "donker" rolprent) is in 1946 geskep vir Hollywood-misdaaddramas van die 1940's en 1950's met ’n swak verligte, swart-wit visuele styl en sekere ander elemente.

Prente wat sedert die 1960's gemaak is, gebruik soms dieselfde elemente as film noir en is dikwels onafhanklike flieks. Eers in die 1970's is neo-noir as ’n aparte genre begin beskou. Die term is egter vaag en baie mense het dit al gekritiseer, soos James M. Cain, die skrywer van "The Postman Always Rings Twice" en "Double Indemnity", en die fliekkenner Robert Arnett.



</doc>
<doc id="107066" url="https://af.wikipedia.org/wiki?curid=107066" title="Blue Velvet">
Blue Velvet

Blue Velvet is ’n Amerikaanse neo-noir-raaiseldrama van 1986 wat deur David Lynch geskryf en geregisseer is. Dis ’n mengsel van ’n sielkundige gruwelprent en film noir. Die akteurs sluit in Kyle MacLachlan, Isabella Rossellini, Dennis Hopper en Laura Dern. Die titel kom van Bobby Vinton se 1963-treffer "Blue Velvet". Hoewel die prent aanvanklik gemengde resensies gekry het, word dit nou beskou as een van die beste flieks van die 1980's. Lynch het sy tweede Oscar-benoeming vir beste regisseur daarvoor gekry. Die prent het ook nuwe lewe in Hopper se loopbaan geblaas en Rossellini se loopbaan as model en skoonheidswoordvoerder in ’n nuwe rigting gestuur.

Ná die mislukking van Lynch se "Dune" (1984) het hy moeite gedoen om ’n meer "persoonlike storie" te vertel, met ’n styl soortgelyk aan die surrealisme van sy debuutprent, "Eraserhead" (1977). Baie groot ateljees het die draaiboek in die laat 1970's en vroeë 1980's van die hand gewys weens die seksuele en gewelddadige inhoud. Die onafhanklike ateljee De Laurentiis Entertainment Group het dit eindelik gefinansier en vervaardig.

Die fliek het sedertdien kultusstatus bereik en aansienlike akademiese aandag gekry, en word algemeen beskou as Lynch se beste werk. Dit word gedurig genoem as een van die beste Amerikaanse rolprente van alle tye deur verskillende publikasies, onder meer "Time", "Entertainment Weekly" en "BBC Magazine". Die Amerikaanse Rolprentinstituut het dit ook gekies as een van die beste raaiselprente wat nog gemaak is.

Jeffrey Beaumont (MacLachlan) keer van kollege af terug na sy tuisdorp, Lumberton in Noord-Carolina, nadat sy pa ’n hartaanval gekry het. Terwyl hy van die hospitaal af huis toe loop, tel hy ’n afgesnyde oor op. Hy neem dit polisie toe en loop weer die speurder John Williams (George Dickerson) se dogter, Sandy (Dern), raak. Sy vertel hom besonderhede oor die oor-saak en ’n suspisieuse vrou, Dorothy Vallens (Rossellini), wat dalk met die saak verbind kan word. Jeffrey raak al hoe nuuskieriger en gaan Dorothy se woonstel binne deur hom as ’n insekbestryder voor te doen. Terwyl ’n man in ’n geel pak by die deur Dorothy se aandag aflei, steel Jeffrey haar spaarsleutel. Hy verwys later na dié man as "the Yellow Man".

Jeffrey en Sandy woon Dorothy se nagklubvertoning by waarin sy die liedjie "Blue Velvet" sing. Hy loop vroeg om in haar woonstel rond te snuffel. Dorothy ontdek hom daar en dreig hom met ’n mes. Onder die indruk dat sy belangstelling seksueel van aard is, en opgewerk deur sy voyeurisme, laat Dorothy Jeffrey uittrek terwyl sy hom met die mes dreig en begin orale seks op hom toepas. Hulle word onderbreek deur ’n klop aan die deur. Dorothy steek Jeffrey in ’n kas weg van waar hy die besoeker, Frank Booth (Hopper), se bisarre seksuele dade dophou – wat insluit die inaseming van ’n ongeïdentifiseerde gas, die skuur van sy liggaamsdele teen Dorothy ("dry humping") en sadomasochisme. Frank is ’n uiters gewelddadige vuilbek-sosiopaat wie se orgasme ’n vlaag van beide plesier en woede is. Dit blyk Frank het Dorothy se man en seun ontvoer om haar te dwing om seksuele gunste aan hom te bewys. Toe Frank loop, probeer ’n hartseer en desperate Dorothy om Jeffrey weer te verlei en dring sy daarop aan dat hy haar slaan, maar hy weier. Sy vertel hom om te loop.

Jeffrey vertel Sandy van sy ondervinding en vra haar waarom daar mense soos Frank is. Sandy vertel hom weer van ’n wonderlike droom wat sy gehad het oor rooiborsies, ’n soort voël, wat sy vertolk as ’n teken van hoop vir die mensdom. Jeffrey en Sandy is tot mekaar aangetrokke, maar Sandy het ’n kêrel.

Jeffrey woon weer Dorothy se vertoning by en sy sing dieselfde liedjie. Hy sien Frank in die gehoor waar hy ’n stuk blou fluweel sit en vryf wat hy van Dorothy se rok afgesny het. Jeffrey volg Frank en hou hom die volgende paar dae dop. Kort daarna kom twee mans, wat Jeffrey "the Well-Dressed Man" en "the Yellow Man" noem, uit ’n nywerheidsgebou wat Frank dikwels besoek. Jeffrey meen hulle is Frank se misdaadvennote en vertel Sandy daarvan. Die twee soen, maar Sandy raak ongemaklik. Net daarna besoek Jeffrey vir Dorothy en die twee het seks. Hy wil haar egter nie slaan, soos sy vra, nie en sy raak emosioneel. Woedend slaan hy haar en is dadelik geskok oor sy daad, maar Dorothy put plesier daaruit.

Frank kom op Dorothy en Jeffrey af en dwing hulle om saam met hom na die woonstel te gaan van Ben (Dean Stockwell), sy verwyfde misdaadvennoot wat Dorothy se seun aanhou. Frank neem Jeffrey daarna na ’n vullishoop en toe hy Dorothy molesteer, slaan Jeffrey hom. Frank se handlangers sleep Jeffrey uit die kar. Frank soen Jeffrey se gesig om hom te intimideer en slaan hom dan wreedaardig op die maat van die overture van die Roy Orbison-liedjie "In Dreams". Jeffrey word die volgende dag eers wakker en loop huis toe, vol skuldige en desperate gevoelens. Hy gaan na die polisiekantoor, waar hy sien Sandy se pa se vennoot is "the Yellow Man" – ’n offisier met die naam Tom Gordon (Fred Pickler). Sandy se pa waarsku Frank dat hy homself in gevaar stel en die ondersoek in die wiele kan ry. Jeffrey en Sandy gaan saam na ’n dans en sê hulle is lief vir mekaar, maar word deur Sandy se kêrel gekonfronteer. ’n Erger konfrontasie word afgeweer toe hulle Dorothy – kaal, geslaan en hartseer – op Jeffrey se grasperk aantref. Sy is net-net by haar bewussyn en maak haar intieme dade met Jeffrey bekend. Sandy klap hom, maar vergewe hom later.

Jeffrey dring daarop aan om na Dorothy se woonstel terug te keer en vra Sandy om die polisie, ook haar pa, na die toneel te stuur. Daar tref Jeffrey Dorothy se man (Don Green) aan; hy is doodgeskiet en een van sy ore is af. Ook daar is "the Yellow Man", met ’n grusame kopwond; dit lyk of ’n deel van sy brein op ’n rowwe manier uitgesny is. Toe Jeffrey wil loop, sien hy "the Well-Dressed Man" met die trap opkom en herken hom as ’n vermomde Frank. Jeffrey praat met speurder Williams oor "the Yellow Man" se polisieradio, maar jok oor waar hy is. Frank kom die woonstel binne en sê hy het Jeffrey se gesprek oor sy eie polisieradio gehoor. Terwyl hy in die verkeerde kamer na Jeffrey soek, kry Jeffrey "the Yellow Man" se wapen beet en kruip weer in die kas weg. Frank skiet "the Yellow Man" dood en toe hy die kasdeur oopmaak, skiet Jeffrey hóm dood. Speurder Williams kom die woonstel binne, gevolg deur Sandy. 

Jeffrey en Sandy sit hierna hul verhouding voort en merk die ongewone voorkoms van rooiborsies op die dorp. Die fliek eindig in ’n montage-reeks, waarin Dorothy en haar seun herenig word.

Al lyk dit aanvanklik soos ’n raaiselprent, het "Blue Velvet" verskeie tematiese vlakke. Daar is ’n groot ooreenkoms met die 1950's se film noir deur middel van konvensies soos die "femme fatale" (Dorothy Vallens), ’n skynbaar onkeerbare skurk (Frank Booth) en die twyfelagtige morele uitkyk van die held (Jeffrey Beaumont), asook Lynch se ongewone gebruik van skaduryke, dikwels donker kinematografie. "Blue Velvet" verteenwoordig en vestig Lynch se bekende "skewe visie", en stel kykers bekend aan verskeie herhalende elemente in sy werk, waarvan sommige later sy handelsmerk geword het, soos verwronge karakters, ’n gepolariseerde wêreld en verlammende skade aan die kop of brein. 

Die mees betekenisvolle Lynch-handelsmerk in die prent is die uitbeelding van ’n donker ondergrondse wêreld op ’n skynbaar ideale dorpie; Jeffrey verklaar selfs in die prent hy "sien iets wat altyd verborge was", wat verwys na die prent se sentrale idee. Lynch se karakterisering van prente, simbole en motiewe is al bekend, en daar is al baie geskryf oor sy spesifieke styl, wat vir die eerste keer in "Blue Velvet" te sien is. Woorde soos "droomagtig", "ultravreemd", "donker" en "rare skepsel" word dikwels gebruik. Rooi gordyne duik ook op in sleuteltonele, veral in Dorothy se woonstel – dit het sedertdien ’n Lynch-handelsmerk geword. Die prent is vergelyk met Alfred Hitchcock se "Psycho" (1960) vanweë sy strak hantering van psigotiese boosheid. Die uitgangspunt van albei flieks is nuuskierigheid, wat lei tot ’n ondersoek wat die hoofkarakters by ’n verborge, voyeuristiese onderwêreld van misdaad betrek.

Die feministiese psigoanalitikus en rolprentteoris Laura Mulvey meen "Blue Velvet" stel ’n metaforiese Oedipus-gesin daar – "die kind", Jeffrey Beaumont, en sy "ouers", Frank Booth en Dorothy Vallens – met behulp van opsetlike verwysings na film noir en sy onderliggende Oedipus-tema. Die gevolglike geweld, meen sy, kan beskou word as simbolies van werklike gesinsgeweld. Frank se gewelddadige optrede kan gesien word as ’n weerspieëling van verskillende soorte geweld in gesinne, en die beheer wat hy oor Dorothy uitoefen, kan verteenwoordigend wees van die houvas wat ’n mishandelende man op sy vrou het. Michael Atkinson beskou Jeffrey as ’n onskuldige jong man wat geskok word deur Frank se geweld, maar terselfdertyd daardeur in die versoeking gebring word as ’n manier om Dorothy vir homself te hê. Atkinson het ’n Freudiaanse benadering tot die prent; hy beskou dit as ’n uitdrukking van die getraumatiseerde onskuld wat Lynch se werk kenmerk. Hy beweer "Dorothy verteenwoordig die seksuele mag van die ma(figuur) omdat sy verbode is en omdat sy die onderwerp word van die ongesonde, kinderlike impulse wat in Jeffrey se onderbewussyn aan die werk is".

Baie simboliek kom in "Blue Velvet" voor. Die mees volgehoue simboliek is ’n insekmotief wat begin aan die einde van die eerste toneel, toe die kamera inzoem op ’n goed versorgde voorstedelike grasperk en ’n nes van wriemelende, weersinwekkende insekte ontbloot. Dit word algemeen beskou as ’n metafoor vir die ongure onderwêreld wat Jeffrey kort daarna ontdek onder die oppervlak van sy eie voorstedelike, Reagan-agtige paradys. 

Die afgesnyde oor wat hy optel, is vol swart miere. Die gasmasker wat Frank dra, is ook insekagtig en Jeffrey doen hom voor as ’n insekbestryder om toegang tot Dorothy se woonstel te kry. Eindelik eet ’n rooiborsie ’n insek op ’n heining en word die onderwerp van bespreking in die prent se laaste toneel. Die rooiborsie, wat vroeër deur Sandy genoem is toe sy van haar droom vertel het, verteenwoordig liefde wat boosheid oorwin.

Die afgesnyde oor wat Jeffrey optel, is ook ’n simboliese sleutel-element, wat Jeffrey na gevaar lei. Toe Jeffrey se moeilikheid begin, word kykers getrakteer op ’n nagmerrie-toneel waarin die kamera in die oorkanaal inzoem. Die kamera kom nie weer uit die oorkanaal tot aan die einde van die prent nie. Toe Jeffrey eindelik ongedeerd uit sy helse ontbering kom, word die oorkanaaltoneel weer gespeel, dié keer agteruit; dit zoem uit Jeffrey se eie oor uit terwyl hy op ’n somerdag op sy erf ontspan.

Lynch is vir ’n Oscar vir beste regisseur benoem vir die prent. Isabella Rossellini het ’n Independent Spirit Award gewen vir beste aktrise. David Lynch en Dennis Hopper het ’n Los Angeles Film Critics Association Award gewen vir onderskeidelik beste regisseur en beste manlike byspeler. Die National Society of Film Critics het die pryse vir beste rolprent, beste regisseur (Lynch), beste kinematografie (Frederick Elmes) en beste manlike byspeler (Hopper) toegeken vir die prent.




</doc>
<doc id="107067" url="https://af.wikipedia.org/wiki?curid=107067" title="Byl">
Byl

'n Byl is 'n spesiale stuk handgereedskap wat gewoonlik gebruik word om bome of hout mee te kap, soortgelyk aan 'n pik. Dit het gewoonlik 'n stewige kop en 'n lang of 'n kort steel.

Dié soorte met lang stele is die harde werkers wat gebruik word om bome in die bos mee te fel. Dié met korter stele word veral tydens kampering, jag- en staptogte gebruik om vuurmaakhout te versamel en stukke hout kleiner te kap.


</doc>
<doc id="107068" url="https://af.wikipedia.org/wiki?curid=107068" title="Tonteldoos, Limpopo">
Tonteldoos, Limpopo

Tonteldoos is 'n nedersetting in die Limpopoprovinsie van Suid-Afrika. Dit lê suidoos van Roossenekal en 20 km noordwes van Dullstroom, tussen die Steenkampsberge en Mapochsberg. Dit is deel van die Mapochsgronde, 'n gebied wat in 1883 deur armblankes beset is. Burgers wat aan die Mapochoorlog deurgeneem het, was geregtig om 'n perseeltjie van 8 morg te beset. Die res van die grond waarvandaan die Mapoggers verwilder is, het gemeenskaplike weiding geword.

Die landmeter, wat die gebied in omtrent 1884 uitgemeet het, se naam was G.R. von Wielligh. Sommiges sê dat die gebied so genoem word want hy het daar sy tonteldoos verloor. Hulle is verkeerd want Samuel Smit het reeds in Oktober 1883 dié naam aan sy perseeltjie gegee. Die waarskynliker weergawe is dat die naam ontleen is aan die volksnaam van 'n plaaslike plant, "Haplocarpa scaposa," bekend as tontelbossie. Die blare se agterkant is fluweelagtig en, omdat dit maklik ontvlambaar is as dit droog is, is daardie deel gebruik om tonteldose mee te maak. Dis nou die tontel van tonteldoos. Dit kan vermeld word dat vuurklip ook in die omgewing gevind kan word.

Aan die oostekant van die Tonteldoosvallei vind mens die oorspronklike plase wat in die 1850's deur die Steenkamp-broers opgeëis is. Dit was Houtenbek, Klipbankspruit en Draaikraal. In 1879 het die Ier, Michael O'Grady, Houtenbek gekoop. Sy nasate boer steeds daar. Hierdie plase is geleë op die kwartsiete van die Transvaal Supergroep. Hierdie gesteentes is omtrent 2 500 miljoen jaar gelede neergelê. Die Mapochsberg aan die westekant van die vallei is deel van die Bosveldstollingskompleks, omtrent tweeduisendmiljoen jaar oud. Die twee kante kan ook onderskei word deur die veldtipes. Die oostekant is suiwer grasveld, waar dit eintlik te koud is vir woude om ooit te ontwikkel. Daar is wel 'n paar verdwaalde en verdwergde struike in beskermde valleie. Die westekant word Bankenveld genoem. Hier kom wel meer as twintig soorte bome voor, maar die veld is oorwegend grasveld.

Die plaas Houtenbek is in 1847 aan Willem Steenkamp toegeken. Die plaaslike veldkornet, C.M. du Plooy, het die plaas op 15 Maart 1851 besoek met die doel om dit op te meet. Die destydse metode was om 'n middelpunt (gewoonlik die opstal) te kies en dan in verskillende rigtings vir 'n sekere tydsduur te perd te ry. Willem het die naam Houtenbek gekies omdat daar verskeie stroompies op plaas was en daar seker 'n paar boompies langs die stroompies gestaan het. Vandag nog noem die Hollanders 'n stroompie 'n beek (Engels: beck). Tydens die Eerste Mapogoorlog (1860 - 1865) het al die Steenkamps hul plase verlaat.

Michael O'Grady is gebore in County Clare, Ierland, in 1839. In die sestigerjare het hy na Suid-Afrika verhuis. Hy het Houtenbek in 1879 vir £500 gekoop. Hy moes die plaas ongesien gekoop het, want toe hy daar aankom was dit deur Mapoggers beset. Toe hy hulle vra om te loop, het hul stamhoof, Nyabêla, by die landdros in Lydenburg gaan kla. Om die situasie te ontlont het die Sekretaris van Naturellesake, Henrique Shepstone, Nyabêla in Julie 1880 besoek, maar dit het nie 'n oplossing gebied nie. Die Engelse het 'n Mapoch Commission aangestel om alles te ondersoek. Maar eers was daar die Anglo-Boereoorlog en toe die Mapochoorlog en O'Grady kon eers in Julie 1883 in vrede sy plaas bewoon en bewerk. Maar toe beset 'n spul arm blankes sy westelike grens en sommige van hulle selfs op Houtenbek self. Na 'n paar hofsake is sy grense darem teen 1891 beveilig.

In 1887 het Michael O'Grady 'n nuwe joernaal begin. Dit is steeds in die familie se besit. Hy het gewoonlik maar geskryf oor sy boerderybedrywighede. Hy kon in 1894 met trots skryf dat sy kleihuisie klaar gebou was. In daardie jare het die hoëveldse boere gewoonlik in die winter hul vee na die soetveld van die laeveld geneem. So skryf hy in 1887 dat hy 158 beeste, 1400 skape en drie perde en 513 bokke bosveld toe geneem het. Hy het ook 'n mnr. Berkshire aangestel om sy kinders te leer lees en skryf. Hy het 'n paar swartes in sy diens gehad. Sommiges het tien sjielings of ₤1 per maand verdien. Ander het 'n hele jaar gewerk vir een verskalf. 

Toe die Anglo-Boereoorlog uitbreek, het sy seun Thomas Frederick by die Boerekommando aangesluit. Michael was te oud om te gaan veg. Op 20 April 1901 maak hy sy laaste inskrywing in sy dagboek: "English troops at Korff's farm Windhoek". Kort daarna was hulle op Houtenbek. Die plaashuis is afgebrand en die hele familie na die konsentrasiekamp by Balmoral geneem. Een van sy kleindogters is daar begrawe. Op 11 September 1901 skryf Roland Schikkerling: "O'Grady se plaas is nou 'n swartgebrande woesterny. Alles wat kon brand, is verwoes. Selfs die mure van die huis is vernietig. Hierdie plek, wat eens so bedrywig en gasvry was, is nou 'n verlate wildernis. Die blinkvet vee, die pragtige skape, die spogperde wat in troppe rondgestorm het, is almal weg. Die gawe en hartlike mense is weggevoer — die vrug op hulle lewensarbeid in puin gelê. Die rye peer- en appelbome staan wit van die bloeisels, en die perskebome oortrek van die pienk bloeisels maak 'n bespotting van die toneel."

Tonteldoos het sy eie wapen. Dit is geskilder deur wyle Francois Viljoen. Dit is geskoei op die wapen van die ou Tonteldoosskool, met forelle en Mapoglelies bygevoeg.

Die skool op Tonteldoos is gestig in 1896. Die skool was bedoel om op die perseel "De Nijl" gebou te word. Weens 'n fout met die opmeting was dit op die gemeenskaplike weiding gebou. Die gevolg was dat 'n nuwe perseel opgemeet is en dit was "De Jeugd" genoem. Na die oorlog het die Engelse 'n behoorlike klipgebou opgerig en die skool toe "Tonteldoos School" genoem. Die skoolgebou kan gesien word by 25°19'04"S 29°58'36"O (WGS84). Nadat geslagte Tonteldose daar skool gegaan het, is dit in 1955 finaal gesluit.

Die Tonteldoos-vallei huisves heelwat skaars en bedreigde plantspesies, soos die aalwyn "Aloe reitzii var. reitzii". 'n Ander bedreigde spesie is "Eucomis montana", wat ook in die volksmond 'n pynappelblom genoem word. Daar is ten minste drie soorte varkore, insluitend die bedreigde Mapochlelie ("Zantedeschia pentlandii"). 

Nog 'n besonderse plant wat hier aangetref word, is die velskoenblaar ("Haemanthus humilis ssp. hirsitus").Hulle kruip gewoonlik in klipskeure weg. Maar "Brunsvigia radulosa" vertoon haar blommeprag in die oop veld. Kundiges het al meer as twintig spesies inheemse orgidieë in die vallei gevind. Name soos "Eulophia ovalis" en "Satyrium hallackii" word vermeld. Aalwynliefhebbers sal bly wees om ook "Aloe pretoriensis, A. castanea, A. longibracteata, A. cooperii" en "A. verdoorniae" op die regte tyd van die jaar te sien blom.

Mense wat lief is vir bome van die hoëveld (Bankenveld), sal al hul gunstelinge in Tonteldoos vind. Mens dink aan blinkblaar ("Rhamnus prinoides"), berghardepeer ("Olinia emarginata"), Acacia (nou met ŉ ander naam) ataxicantha (Vlamdoring), olienhout (Olea europaea subspesie cuspidata), hoëveldkiepersol ("Cussonia paniculata") en wollerige baakhout ("Greyia radlkoferi"). Op die hoogste plekke, net voordat die veld oorskakel na suiwer grasveld, is ook Protea roupelliae (silwersuikerbos) te vinde. Besoekers kan gerus die Mapochsgrotte naby Roossenekal besoek om ook bome van die Gemengde Bosveld te sien.

Geologie, weer, hoogte en brand het bygedra dat sekere gebiede in Suid-Afrika baie endemiese plantspesies bevat. Sekhukhuneland is een sodanige sentrum van endemisme, wat meer as vyftig endemiese plantspesies bevat. Die noordekant van die Tonteldoosvallei word ingesluit by hierdie sentrum. Boomliefhebbers sal nie veel moeite ondervind om die vaalkiepersol, "Cussonia transvaalensis", uit te ken nie. Die bekende kareeboom se kleinboetie, "Leersia (Rhus) wilmsii", is ook daar. 'n Ander kruid is "Tetraselago nelsonii", en dan natuurlik ook die reeds gemelde mapoglelie.

Daar is 'n pragtige boompie in Tonteldoos en dit word deur plantkundiges "Canthium suberosum" genoem. As mens die stam se bas van naderby beskou, lyk dit nes die prop van 'n bottel ordentlike wyn. Daarom noem die volk die boompie 'n kurkbokdrol. 'n Ander struik se dorinkies is gemonteer op knoppies, met die gevolg dat hulle nes 'n speen en uier lyk. Daarom word die boompie 'n kleinperdepram genoem. Sy botaniese naam is Zanthoxylum capense. Dis onnodig om te verduidelik hoekom "Hippobromus pauciflorus" (basterperdepis) en "Acalypha angustata" var. glabra (katpisbossie) so genoem word. Vat maar net aan hul blare en ruik dan. Tonteldoos se pragtigste boom is "Dombeya rotundifolia". Die boom se weelderige wit blommeprag kondig amptelik aan dat lente in Tonteldoos aangekom het. Die boom se volksnaam is Drolpeer.

Daar is 'n paar perskeplase in die omgewing. Elke perseeltjie het ook in die ou dae 'n paar perskebome gehad, veral taaipitperskes. Hierdie perskes het in die nuwejaar ryp geword en daar is gewoel om hulle dan droog te maak en te verkoop. In die najaar het daar soms 'n rokie uit elke populierbos getrek. Dan het mens geweet wie waar aan't stook was. Die goed is juis na 'n plaaslike hoofman vernoem en nou dra 'n tronk selfs sy naam.

Roland Schikkerling was tydens die Anglo-Boereoorlog (30 Januarie 1901) in die Tonteldoos-omgewing. Hy skryf: "Gedurende hierdie tyd woon baie van ons jonger manne katkisasieklasse by, terwyl baie van die oues afwesig is om te gaan brandwyn stook op nabygeleë vrugteplase".

In die dertigerjare was Oom Joe en Tant Hessie Kidson van Boomkraal die baasstokers van Tonteldoos. Een van die redes was omdat die pad na Boomkraal vrot was, veral in die reënseisoen. Daarbenewens het Oom Joe 'n paar klonkies met spieëls in diens geneem. Hulle was op strategiese plekke van Pospaal tot Boomkraal opgestel om wag te hou. Die gevolg was dat die Kidsons in vrede met hul stokery kon voortgaan. As die polisie by Pospaal indraai, het die seine met die spieëls begin. Teen die tyd wat hulle op Boomkraal aankom, was die ketel reeds weggesteek en Tant Hessie was besig om seep te kook op die vuurtjie.

In die vyftigerjare van die twintigste eeu het dominee Dednam van Laersdrift besluit om stokery in die Mapochsgronde finaal hok te slaan. Sy plan was om alle stookketels in die gebied teen 'n hoë prys te koop en dan te vernietig. Stokers het sy projek gulhartig ondersteun. Met die geld in die sak kon hulle dan 'n baie beter ketel aanskaf. Aan die einde van die twintigste eeu was daar nog net twee ordentlike stokers in Tonteldoos. Die een was Coen Swart van Ebenhaezer, Welgelukt en Zwartdam. Hy was wyd en syd bekend vir die voggies wat hy van lemoenstroop kon maak. Die ander een is Johann Dietlof Kunneke van Kristalwater. Hy kon van enige vrug 'n stooksel maak. Hy het ook, tot die Aksyngaarders eendag by sy plaas opgedaag het.




</doc>
<doc id="107069" url="https://af.wikipedia.org/wiki?curid=107069" title="Zanzibar-vlindervis">
Zanzibar-vlindervis

Die Zanzibar-vlindervis ("Chaetodon zanzibarensis") is vlindervis wat voorkom in die westelike Indiese Oseaan: van Somalië suidwaarts tot by die suide van Mosambiek. Dit kom selde voor in Suid-Afrikaanse kuswater. In Engels staan dit bekend as die "Zanzibar butterflyfish".

Die vis word tot 12 cm lank en is een van die kleiner vlindervisse. Die vis se lyf is goudgeel met verskeie, amper horisontale, dowwe swart lyne wat oor die lyf strek. Daar is 'n ronde swart kol aan die bokant van die lyf en 'n swart vertikale streep oor die oog. Die stertvin is ook geel met die rand wat deursigtig is. Die jong visse lyk amper soos die volwasse visse maar die lyne is dowwer.

Die vis leef in tropiese strandmere en aflandige koraalriwwe in dieptes van 3 tot 40m. Hulle is gewoonlik alleenlopers maar kan ook in pare voorkom. Hulle vreet hoofsaaklik koraal poliepe. Die vis lyk baie soos die Eenkolvlindervis.





</doc>
<doc id="107071" url="https://af.wikipedia.org/wiki?curid=107071" title="Javane">
Javane

Die Javane ("Ngoko" Javaans: ꦮꦺꦴꦁꦗꦮ, "Krama" Javaans: ꦠꦶꦪꦁꦗꦮꦶ, "Ngoko" Gêdrìk: "wòng Jåwå", "Krama" Gêdrìk: "tiyang Jawi", Indonesies: "suku Jawa") is 'n etniese groep inheems aan die Indonesiese eiland Java, wat Javaans as moedertaal praat. Met sowat 100 miljoen mense (soos op 2011) vorm hulle die grootste etniese groep in Indonesië. Hulle leef hoofsaaklik in die sentrale en oostelike dele van die eiland, maar in die volksmond word die hele bevolking van die eiland Java valslik Javane genoem. As gevolg van die "Transmigrasi" is daar ook 'n beduidende aantal mense van Javaanse afkoms in die meeste provinsies van Indonesië, Maleisië, Singapoer, Suriname, Suid-Afrika en Nederland.

Die Javaanse etniese groep het baie ondergroepe, soos die Mataram, Cirebonese, Osing, Tenggerese, Boyanese, Samin, Naganese, Banyumasan, ens. Hulle is verwant aan ander Indonesiese etniese groepe soos die Maleiers, Soendanese, Madurese, Tionghoa, Balinese en Indiërs.

Die meerderheid van die Javane identifiseer hulself as Moslems en 'n minderheid identifiseer hulself as Christene of Hindoes. Tog is die Javaanse beskawing beïnvloed deur meer as 'n duisend se interaksies tussen die inheemse animisme Kejawen en die Indiese Hindoe-Boeddhistiese kultuur en hierdie invloed is nog sigbaar in die Javannese geskiedenis, kultuur, tradisies en kunsvorme. Tot in die 16de eeu was die meeste Javane Hindoes of Boeddhiste, maar nadat Arabiese en Indiese handelaars die Maleise argipel bereik het, het die meeste Javane tot Islam bekeer.


</doc>
<doc id="107072" url="https://af.wikipedia.org/wiki?curid=107072" title="Johannes Petrus van der Walt">
Johannes Petrus van der Walt

Ds. Johannes van der Walt (Ladybrand, Oranje-Vrystaat, 29 September 1878 – Johannesburg, Transvaal, 2 Augustus 1922) was van 1909 tot sy voortydige dood weens kanker predikant in een gemeente van die Gereformeerde Kerke in Suid-Afrika, te wete Waterberg (Nylstroom).

In 1917 het "Ons Kerk Album" as volg oor die Gereformeerde kerk Waterberg berig (vry vertaal uit die Nederlands): “Hierdie gemeente beslaan dele van Zoutpansberg, in wie se groot distrik sy geleë is. Sy word bearbei deur die bekwame en wakkere leraar, ds. J.P. van der Walt. Hy moet sukkel met die nog primitiewe omstandighede waaronder die lede van die gemeente verkeer. Hoewel hy werksaam is in beide anneks-gemeentes, naamlik Waterberg, die grootste van die twee, en Pietersburg, die kleinste, woon hy op Nylstroom, waar ook die Verenigde Gemeente (NG) se predikant woon. Al drie of vier leraars van die Verenigde, Hervormde en Gereformeerde gemeentes werk hartlik saam tot die instandhouding van die Hollandse Kerke, en tot uitbreiding van Gods koninkryk.”

Johannes van der Walt was die oudste seun van Tjaart van der Walt van die plaas Bluegumboom. Hy is gedoop op 2 Maart 1879 in die Gereformeerde kerk Ladybrand, wat op 20 Desember 1872 van die Gereformeerde kerk Reddersburg afgestig het. Sy eerste skoolopleiding ontvang hy op Ladybrand en op die jeugdige ouderdom van ses jaar verlaat hy die ouerhuis. In 1897 lê hy die matrikulasie-eksamen op Burgersdorp af en sit hier sy studie voort en studeer in die teologie. Met die uitbreek van die Driejarige Oorlog in 1899 sluit hy by die ambulanskorps aan, dog word ná ’n paar maande gevang en na Kaapstad gestuur. Gedurende die oorlog rig hy ’n versoek tot die owerheid om hom na Bloemfontein terug te stuur ten einde sy moeder te versorg wat in die konsentrasiekamp was met ses kinders. Aan sy versoek is voldoen.

Ná die beëindiging van die oorlog bly hy in Bloemfontein en aanvaar ’n betrekking in die staatsdiens en besluit om nie verder in die teologie te studeer nie. In 1904 oorweeg hy dit egter om vir predikant te leer en voel hom geroepe weens die ernstige tekort aan predikante in die Gereformeerde Kerk. In Julie 1904 vertrek hy na Burgersdorp, waar hy sy studie voortsit aan die Teologiese Skool, en in Desember 1908, nadat hy saam met die Skool na Potchefstroom verhuis het, lê hy die proponentseksamen af.

In Januarie 1909 is hy beroep na Waterberg-Soutpansberg-kombinasie. Hier word gearbei onder uiters moeilike omstandighede daar die gemeente nog moes worstel ná die oorlog en groot armoede geheers het. Aan die begin van sy bediening moes die dorp Nylstroom telkens onder kwarantyn geplaas word weens die ooskuskoors. Destyds was ossewaens die enigste vervoermiddel en gevolglik moes Nagmaalsviering en belydenis op ander plekke in die distrik gehou word en is gebruik gemaak van tente om die lidmate te huisves. Met sy inseëning op 3 April 1909 is die dorp net ’n paar dae voor die plegtigheid onder kwarantyn geplaas met die gevolg dat die kerkraad nie ’n kworum kon vorm nie en moes die plegtigheid uitgestel word ten einde nog ’n kerkraadslid te gaan haal sowat 50 myl van die dorp af sodat die kerkraad voltallig kon wees.

Ook was daar destyds nog baie malaria. Die werk was moeilik deur die groot afstande wat met primitiewe vervoermiddels afgelê moes word. Dit het gebeur dat die leraar soms ses weke van huis afwesig was sonder dat enige tyding van hom ontvang is. Hyself het ook aan die begin van sy bediening ernstig siek geword, wat vir hom ’n swaar beproewing was, dog het hy die arbeid met ywer en moed voortgesit.

Op 28 Januarie 1910 is hy op Fauresmith in die Oranje-Vrystaat getroud met Maria Magdalena Henning (gebore op Burgersdorp op 8 Mei 1891, maar ten tyde van haar huwelik op of by Fauresmith woonagtig). Die bruidegom was dus reeds 31 jaar oud en die bruid 18. Ses kinders is uit dié huwelik gebore, van wie ’n seuntjie, Andries, jonk oorlede is. Daar was nog twee seuns en drie dogters. (Volgens ’n ander bron was dit drie seuns en vier dogters.)

Vanaf 1920 bearbei hy slegs Waterberg aangesien Soutpansberg toe selfstandig was. Sy gesondheid het toe alreeds baie verswak maar nog het hy die lang afstande afgelê en moedig het hy die gemeente bearbei. Op sy laaste reis word hy ernstig siek en breek sy kar weens die onrybare pad met die gevolg dat vriende hom tuis moes bring. Sy begeerte was om nog een diens waar te neem en kon hy ook met die geleentheid sy jongste kind doop.

Ds. Van der Walt het Waterberg net sowat 13 jaar en vier maande bedien, want in Augustus 1922, 27 dae voor sy 44ste verjaardag, is hy in Johannesburg weens kanker oorlede ná ’n bittere lyding nadat hy daarheen gegaan het vir ’n mediese ondersoek op die advies van sy geneesheer. Hy het, volgens ’n bron, die ewige rus met ’n vaste geloof ingegaan en is op 5 Augustus 1922 op Nylstroom begrawe. Miemie van der Walt het 74 jaar oud geword en is op 18 Mei 1965, 10 dae ná haar verjaardag, op Potchefstroom oorlede. Blykbaar het sy in die amper 43 jaar tussen haar man se dood en haar eie nooit hertrou nie. Sy en haar man is albei op Nylstroom begrawe.



</doc>
<doc id="107078" url="https://af.wikipedia.org/wiki?curid=107078" title="Wolf-kardinaal">
Wolf-kardinaal

Die Wolf-kardinaal ("Cheilodipterus artus") is 'n kardinaalvis wat voorkom aan die ooskus van Afrika en die Indiese-Pasifiese area. Dit is raar aan die kus van Suid-Afrika. In Engels staan die vis bekend as die "Wolf cardinalfish".

Die vis word tot 22 cm lank en is een van die groter kardinaalvisse. Daar is agt tot tien donker bruin horisontale strepe wat oor die witterige lyf strek. Die vis leef in koraal- en rotsriwwe in water wat 10 tot 25 m diep is. Daar verkies hulle om in grotte en onder oorhangende rotse te bly. Hulle kom een-een of in pare voor en vreet klein ongewerweldes en soöplankton.





</doc>
<doc id="107084" url="https://af.wikipedia.org/wiki?curid=107084" title="Charlotte Rampling">
Charlotte Rampling

Tessa Charlotte Rampling, OBE (Sturmer, 5 Februarie 1946) is 'n Engelse aktrise. Sy het in Engelse, Franse en Italiaanse rolprente verskyn. Sy word in 2001 'n lid van die Orde van die Britse Ryk en in 2002 'n lid van die Franse Erelegioen.

Rampling maak haar rolprentdebuut in 1965. Haar films sluit in: "Georgy Girl" (1966), "The Damned" (1969), "The Night Porter" (1974), "Farewell My Lovely" (1975), "Stardust Memories" (1980), "The Verdict" (1982), "Angel Heart" (1987), "The Duchess" (2008) en "The Eye of the Storm" (2011).


</doc>
<doc id="107087" url="https://af.wikipedia.org/wiki?curid=107087" title="David Lynch">
David Lynch

David Keith Lynch (gebore op 20 Januarie 1946) is ’n Amerikaanse regisseur, draaiboekskrywer, vervaardiger, skilder, musikant en romanskrywer. Hy is bekend vir sy surrealistiese rolprente en unieke styl. Die surrealistiese en, in baie gevalle, gewelddadige elemente in sy werk ontstel dikwels gehore en laat hulle aanstoot neem.

Lynch het in sy kinderjare saam met sy gesin deur Amerika gereis en daarna skilderwerk in Philadelphia studeer. Hier het hy die oorgang na die vervaardiging van kortprente gemaak. Hy het na Los Angeles verhuis waar hy sy eerste vollengteprent, die surrealistiese riller "Eraserhead" (1977), gemaak het. Nadat die prent ’n kultusfliek geword het, is Lynch in diens geneem om ’n biografiese prent oor ’n misvormde man, Joseph Merrick, te maak met die titel "The Elephant Man" (1980), waarmee hy hoofstroomsukses behaal het. 

Hy het daarna twee prente vir die De Laurentiis Entertainment Group gemaak: die epiese wetenskapsfiksieprent "Dune" (1984), wat ’n mislukking was, en die neo-noir-misdaadprent "Blue Velvet" (1986), ’n reusesukses.

Hierna het Lynch sy eie televisiereeks, die gewilde moordraaisel "Twin Peaks" (1990–1991; 2017), saam met Mark Frost gemaak, asook die rolprentopvolg, "" (1992). Hierop het gevolg "Wild at Heart" (1990) en "The Straight Story" (1999). Hy het toe teruggekeer na sy surrealistiese werk met flieks soos die sielkundige riller "Lost Highway" (1997), die neo-noir-raaiselfliek "Mulholland Drive" (2001) en die raaiselfliek "Inland Empire" (2006). Intussen het Lynch die internet as ’n medium ontdek en verskeie webgebaseerde stukke gemaak, soos die animasieproduksie "DumbLand" (2002) en die surrealistiese sitkom "Rabbits" (2002).

Ander ondernemings sluit in sy werk as sanger-liedjieskrywer (hy het twee soloalbums uitgereik – "Crazy Clown Time", 2011, en "The Big Dream", 2013), die David Lynch-stigting om bosintuiglike meditasie in skole te leer, skilder en fotografie. Hy het ook twee romans geskryf – "Images" (1994) en "Catching the Big Fish" (2006) – en verskeie musiekvideo's en advertensies geregisseer.

Lynch het drie Oscar-benoemings vir beste regisseur gekry en een vir beste draaiboek. Hy het twee keer Frankryk se César-prys gewen vir beste buitelandse rolprent, sowel as die Palme d'Or op die Cannes-rolprentfees en ’n Goue Leeu vir sy lewenslange bydrae tot die rolprentbedryf op die Venesiese Rolprentfees. Die Franse regering het in 2002 aan hom die Erelegioen, die land se hoogste burgerlike toekenning, toegeken as ’n "Chevalier" en in 2007 as ’n "Officier". In 2007 het "The Guardian" Lynch ook beskryf as "die belangrikste regisseur van hierdie era".



</doc>
<doc id="107088" url="https://af.wikipedia.org/wiki?curid=107088" title="Twin Peaks">
Twin Peaks

Twin Peaks is ’n Amerikaanse televisiereeks wat deur Mark Frost en David Lynch geskep is. Dit gaan oor die ondersoek deur spesiale agent Dale Cooper (Kyle MacLachlan) van die FBI na die moord op Laura Palmer (Sheryl Lee). Die eerste episode is op 8 April 1990 in Amerika gebeeldsend. Nog sewe episodes is gewys en daar was ’n tweede seisoen, wat tot op 10 Junie 1991 gewys het. Die titel kom van die klein fiktiewe dorp in Washington waar dit afspeel.

"Twin Peaks" het een van die topreekse van 1990 geword en het internasionaal goeie resensies gekry. Dit het ’n basis van kultusaanhangers opgebou en het ’n deel van die popkultuur geword waarna in ander TV-programme, advertensies, strokieboeke, videospeletjies, rolprente en liedjies verwys is. Afnemende kykergetalle het daartoe gelei dat ABC daarop aangedring het dat die identiteit van Laura se moordenaar halfpad deur die tweede seisoen onthul word. Die reeks is in 1992 gevolg deur ’n rolprent, "Twin Peaks: Fire Walk with Me", wat beide ’n voorvolg en slot vir die TV-reeks was.

Die loodsepisode was no. 25 op "TV Guide" se 1997-lys van 100 beste episodes van alle tye. Die reeks was no. 45 op "TV Guide" se 50 beste TV-programme van alle tye in 2002, en is ingesluit in hul 2013-lys van 60 reekse wat te gou gekanselleer is. "Twin Peaks" was ook in 2007 een van "Time" se beste TV-programme van alle tye, en dit het no. 49 gehaal op "Entertainment Weekly" se lys van nuwe klassieke TV-programme en no. 12 van hul lys van die beste 25 kultus-TV-programme van die afgelope 25 jaar.

Soos met die grootste deel van Lynch se werk, veral "Blue Velvet", verken "Twin Peaks" die verskil tussen ’n klein dorpie se skyn van repektabelheid en die meer ongure lewe wat daaragter skuil. Namate die reeks vorder, word die innerlike donkerte van karakters wat aanvanklik onskuldig lyk, ontbloot, en dit blyk dat hulle dubbele lewens lei. "Twin Peaks" stem ooreen met Lynch se ander werk in die sin dat dit nie maklik in ’n gevestigde genre pas nie. Die verontrustende toon en bonatuurlike elemente herinner aan dié van gruwelprente. Die "kamp", melodramatiese uitbeelding van karakters vol draadwerk wat aan moreel twyfelagtige bedrywighede deelneem, weerspieël ’n bisar komiese parodie op Amerikaanse sepies. 

In Oktober 2014 is aangekondig die reeks sal in 2016 vir ’n beperkte aantal episodes terugkeer (dit is later na 2017 geskuif). Lynch en Frost het al die episodes geskryf en Lynch sal die regisseur wees. Baie van die oorspronklike akteurs, ook Kyle MacLachlan, sal weer in die reeks verskyn.



</doc>
<doc id="107089" url="https://af.wikipedia.org/wiki?curid=107089" title="Witspikkel-koffervis">
Witspikkel-koffervis

Die Witspikkel-koffervis ("Ostracion meleagris") is 'n vis wat voorkom in die Indiese-Pasifiese area, die kus van Oos-Afrika en suidwaarts tot by Knysna. In Engels staan die vis bekend as die "Whitespotted boxfish".

Die vis word tot 25 cm lank en die mannetjie en wyfie is verskillend gekleur. Die mannetjie is donker bruin met wit kolletjies op die rugkant en die laer sye is blou met oranje kolletjies. Die wyfies en onvolwassenes is swart met wit kolletjies op. Die vis se lyf word langer soos dit volwassenheid bereik.

Die vis leef in rotsbaaie en vlak aflandige riwwe in water wat 1 tot 30m diep is waar hulle onder rots oorhange bly. Hulle kom een-een of in pare voor. Die vis vreet alge, sponse en ongewerweldes.





</doc>
<doc id="107090" url="https://af.wikipedia.org/wiki?curid=107090" title="Gebluste kalk">
Gebluste kalk

Gebluste kalk of kalsiumhidroksied is 'n vastestof met fomule en basiese eienskappe. 

Dit word gevorm uit ongebluste kalk en water met vrystelling van baie hitte:

Dit het baie toepassings in die bou-industrie.

Dit word ook toegepas in die landbou om suur in die grond te neutraliseer en toksiese vlakke aan aluminiumione neer te slaan as onskadelike alumiumhidroksied. Dit word ook as misstof gesien omrede dit kalsium en ook magnesium aan die plante lewer. Meestal is in die kommersiële produkte wat uit dolomiet vervaardig word ook magnesiumhidroksied aanwesig.

Dit is 'n bietjie oplosbaar in water (1,85 [g/L] (@0 °C) en hierdie oplossing het 'n pH van 12,4 wat dit 'n bytende stof maak. Die vastestof reageer heftig met sure en kan opneem uit die lug: 

Dit reageer ook met chloorgas en gee bleikpoeier: 

Met soda-oplossings slaan dit kalsiumkarbonaat neer en gee bytsoda (natronloog) 

Dit reageer nie met yster of staal nie, maar aluminium, lood en geelkoper word aangetas. 


</doc>
<doc id="107095" url="https://af.wikipedia.org/wiki?curid=107095" title="Swartvin-klipkabeljou">
Swartvin-klipkabeljou

Die swartvin-klipkabeljou ("Cephalopholis nigripinnis") is vis wat wydverspreid voorkom in die Stille Oseaan en slegs in sekere dele van die Indiese Oseaan voorkom. Dit kom aan die ooskus van Afrika voor suidwaarts tot by die noorde van KwaZulu-Natal. In Engels staan die vis bekend as die "Duskyfin rockcod".





</doc>
<doc id="107097" url="https://af.wikipedia.org/wiki?curid=107097" title="Kultusrolprent">
Kultusrolprent

’n Kultusrolprent of kultusfliek is ’n rolprent wat ’n kultusaanhang gekry het. Hulle is bekend vir hul getroue, passievolle aanhangers, ’n subkultuur wat dit oor en oor kyk, aanhalings uit die fliek gebruik en gehoordeelname. Inklusiewe definisies sluit groot alteljeeproduksies in, veral lokettreffers, terwyl eksklusiewe definisies meer fokus op obskure prente wat mense se sienings uitdaag – flieks wat nie hoofstroomgehore lok nie. Dit is nie altyd maklik om te bepaal wat ’n kultusfliek is en wat nie, want dit word vir ’n groot verskeidenheid prente gebruik. Die term word lank reeds gebruik, maar het in die 1970's algemeen gewild geword.
Die oorsprong van kultusprente lê in omstrede en verbode rolprente wat deur getroue aanhangers in die kringloop gehou word. Soms kry ’n prent wat herontdek word, ’n kultusaanhang dekades ná die oorspronklike uitreiking. Ander kultusflieks word intussen gewild of herwaardeer as klassieke prente; daar is nie ooreenstemmigheid of sulke gewilde en aanvaarde prente steeds kultusflieks is nie. Ná hul mislukking by die loket word sommige kultusflieks gewild op betaalkanale of tuisvideo's. Ander het hul eie rolprentfeeste tot gevolg. Kultusflieks kan ook byval vind by ’n spesifieke subkultuur en hul eie subkultuur vorm. Sommige se aanhang word ook bepaal deur demografie.

Kultusflieks verbreek dikwels kulturele taboes en bevat soms oormatige gebruik van geweld, bloed, seksualiteit, vloekwoorde of ’n kombinasie daarvan. Dit kan lei tot omstredenheid, sensuur en selfs ’n verbod. Daar kan teenstand wees as ’n fliek wat nie ’n sekere mate van omstredenheid veroorsaak het nie, bemark word as ’n kultusfliek. Hoofstroomprente en groot lokettreffers kry ook soms ’n kultusaanhang soortgelyk aan minder bekende flieks; aanhangers van dié prente lê gewoonlik nadruk op die nis-aantrekkingskrag daarvan en verwerp die gewilder aspekte.

Sedert die laat 1970's het kultusflieks al hoe gewilder geword. Prente wat eens beperk was tot ’n obskure kultusaanhang, kan nou ’n hoofstroomprent word, en die wys van kultusflieks kan winsgewend wees. ’n Té breë gebruik van die term het omstredenheid veroorsaak omdat sommige mense voel dit het ’n betekenislose beskrywing geword wat op enige prent toegepas word wat net effens vreemd of onkonvensioneel is; ander beskuldig Hollywood-ateljees daarvan dat hulle probeer om kultusflieks kunsmatig te skep of die term gebruik as ’n bemarkingstegniek. Rolprente word soms as ’n "kits-kultustreffer" beskryf nog voordat hulle uitgereik word. Ander prente het ’n enorme, vinnige kultusaanhang gekry danksy die sosiale media.

Kultusflieks bestaan sedert die begindae van rolprente. Die resensent Harry Allan Potamkin spoor hulle terug tot in die Frankryk van die 1910's en die prente van akteurs en regisseurs soos Pearl White, William S. Hart en Charlie Chaplin. "Nosferatu" (1922) was ’n aanpassing van Bram Stoker se boek "Dracula" wat sonder die nodige toestemming gemaak is. Stoker se weduwee het die vervaardigingsmaatskappy gedagvaar, wat daartoe gelei het dat die maatskappy bankrot gespeel het. Alle bekende eksemplare van die fliek is vernietig en "Nosferatu" het ’n vroeë kultusfliek geword danksy die verspreiding van onwettige smokkelkopieë. Die akademikus Chuck Kleinhans het gemeen die Marx-broers het ook vroeë kultusprente gemaak. Sommige klassieke prente uit die Goue Era van Hollywood was eers kultusflieks. "The Night of the Hunter" (1955) was jare lank ’n kultusfliek voordat dit herwaardeer is as ’n belangrike en invloedryke klassieke prent. Hoewel sommige resensente gemaan het teen die verdeling van rolprente in "hoër en laer kulture", het Amerikaanse prente gou in streng genres verval; Europese rolprente het die grense van eenvoudige definisies geskuif en ’n groot invloed op Amerikaanse kultusflieks gehad.

Moderne kultusflieks het ontstaan uit die teenkultuur- en ondergrondse rolprente van die 1960's wat gewild was onder mense wat Hollywood se hoofstroomprente verwerp het. Rolprentfeeste waarop sulke flieks vertoon is, het gelei tot die ontstaan van "middernagflieks" in Amerika (kultusflieks en prente met ’n lae gradering wat om middernag vertoon is, óf in teaters óf op televisie). Dit het ’n groot kultusaanhang gekry. Dié prente het later gewilder onder hoofstroomgehore geword en het ’n hoogtepunt bereik met die uitreiking van "The Rocky Horror Picture Show" (1975). Eindelik het die opkoms van tuisvideo's kultusflieks op die kantlyn geskuif en baie regisseurs het hulle daarna weer gewend tot onafhanklike of ondergrondse prente.

Tuisvideo's het nuwe lewe geblaas in loketmislukkings danksy mondelinge aanbeveling en die oormatige vertoon daarvan op Amerikaanse kabeltelevisie, en hulle het ’n kultusaanhang gekry.Die prent "The Beastmaster" (1982) het, ondanks die feit dat dit by die loket misluk het, een van die prente geword wat die meeste op kabeltelevisie gewys is en het so ’n kultusprent geword.
’n Onsuksesvolle prent van ’n groot ateljee, soos "The Big Lebowski" (1998) wat deur Universal Studios versprei is, kan ook ’n kultusfliek word deur heruitreikings. Hulle kan selfs verskeie kere heruitgereik word en so eindelik ’n aanhang kry. Prente soos "The Big Lebowski" kan met vuil taal en dwelms hoofstroomgehore en resensente afsit, maar ’n kultusaanhang kry onder meer liberale gehore.

Rolprentmakers en rolprente self wat in hul eie land geïgnoreer word, kan kultusstatus in ’n ander land kry en dit kan mense in hul eie land verbaas. "Mad Max" (1979) was ’n internasionale treffer – behalwe in Amerika, waar dit ’n obskure kultusprent geword het. Resensente het dit geïgnoreer en dit was jare lank net in ’n oorgeklante weergawe beskikbaar. Dit het egter internasionaal meer as $100 miljoen gemaak. Buitelandse prente kan gewilde genres beïnvloed, soos Japannese gruwelflieks, wat aanvanklik ’n kultusgunsteling in Amerika was.

Ondanks hul twyfelagtige aard kan kultusflieks van hul akteurs sterre maak. Nes met kultusprente is geloofwaardigheid ’n belangrike aspek van die akteurs se gewildheid. Dit kan egter ook daartoe lei dat akteurs daarna net dieselfde soort rolle kry. Tim Curry het moeilik rolle gekry ná "The Rocky Horror Picture Show", hoewel hy as ’n veelsydige akteur beskou word. Mary Woronov, wat bekend is vir haar omstrede rolle in kultusprente, het later na hoofstroomflieks oorgeslaan. Van haar is verwag om die elemente van haar kultusflieks binne die perke van hoofstroomrolprente te herskep. Ondanks die komplekse gender-dekonstruksies van haar Andy Warhol-prente, het sy net rolle van lesbiërs en oorheersende vroue gekry. Sylvia Kristel het ná haar rol in "Emmanuelle" (1974) agtergekom sy sy word sterk verbind met die fliek en die seksuele bevryding van die 1970's. Sy kon daarna nie werk in hoofstroomprente kry nie. Ondanks haar geweldige gewildheid en kultusaanhang, sal sy net ’n voetnoot kry in die meeste geskiedenisbeskrywings van die Europese rolprentbedryf, as sy enigsins genoem word.

Regisseurs kan dieselfde pad loop. Leonard Kastle, die regisseur van "The Honeymoon Killers" (1969), het daarna nie ’n enkele prent gemaak nie. Ondanks sy kultusaanhang kon hy nie finansiering vir nog ’n draaiboek kry nie.




</doc>
<doc id="107099" url="https://af.wikipedia.org/wiki?curid=107099" title="Jaguares (Superrugbyspan)">
Jaguares (Superrugbyspan)

Die Jaguares (IPA: ɣɑ/gwa/rɛs) is ’n Argentynse rugbyspan wat sedert 2016 aan die Superrugbykompetisie deelneem. Die span is in 2015 gestig om ingesluit te word by die vergrote Superrugbykompetisie, en wel met sy debuut in die 2016 Superrugbyseisoen. Die span se basis is Buenos Aires en hulle tuisveld die José Amalfitani-stadion, met sitplek vir 49 540 mense.

Na indrukwekkende vertonings deur Argentinië in internasionale rugbykompetisies, waaronder ’n derde plek in die Rugbywêreldbeker 2007, het die Argentynse Rugbyunie (UAR) aansoek gesoen om insluiting in SANZAR se Drienasieskompetisie. In 2011 is aangekondig dat die kompetisie uitgebrei sou word om Argentinië in te sluit; gevolglik is die kompetisie se naam verander na die Rugbykampioenskap en Argentinië het in 2012 vir die eerste keer aan die kompetisie deelgeneem.

Volgens die reëls van die Argentynse Rugbyunie was daar egter geen professionele liga in Argentinië nie en die UAR het die Pampas XV op die been gebring. Hierdie span het aan die Vodacombeker deelgeneem van 2010 tot 2013 en die kompetisie in die 2011-seisoen gewen met 11 opeenvolgende onoorwonne wedstryde. Aan die einde van die 2013-seisoen het die span hom weens finansiële oorwegings aan die kompetisie onttrek maar is die span behou om van 2014 af aan die Pasifiese Rugbybeker deel te neem. Hulle her die kompetisie in 2014 en 2015 gewen (die kompetisie heet van 2015 af die Wêreldrugby Pasifiese Uitdaging).

Ten spyte van die Pampas XV se suksesse het die UAR steeds gepoog om spanne by die Superrugbykompetisie ingesluit te kry. Aangesien SANZAR vir die termyn van 2011 tot 2015 ’n Superrugbypakket aan uitsaaiers verkoop het, het dit beteken dat die formaat wat gegeld het toe die pakket saamgestel is, sou duur tot wanneer die pakket verstryk, m.a.w. die 2016-seisoen.

In 2013 het Greg Peters, HUB van SANZAR aangekondig dat die Superrugbykompetisie in die 2016-seisoen uitgebrei sou word deur onder meer die toevoeging van die Southern Kings. Vroeg in 2014 het SANZAR bevestig dat die Superrugbykompetisie uitgebrei sou word van 15 na 18 spanne met die aanvang van die 2016-seisoen en dat Argentinië een van die nuwe konsessies sou kry. Dit is bevestig dat die span se basis in Buenos Aires sou wees en dat hulle in een van die Afrika-konferensies sou wees. In Oktober 2014 is ’n lisensie aan Japan toegestaan om die 18de konsessie te bedryf. en die nuwe uitgebreide formaat met die drie nuwe spanne is in November 2014 formeel deur die Uitvoerende Komitee van SANZAR goedgekeur.

Die naam sou aanvanklik teen einde Julie 2015 aangekondig word maar is uitgestel tot na afloop van die Rugbywêreldbeker 2015. Op 16 Desember 2015 is aangekondig dat die span as die Jaguares bekend sou staan. Die naam "Jaguares" is gekies om slinksheid, vaardigheid en krag voor te stel. Volgens die amptelike webwerf maak die skerp instink en intelligensie die Jaguares die ideale simbool vir die span. Die naam is ook ’n eerbetoon aan die wapen van die UAR wat op alle nasionale spanne verskyn.

Die volgende tabel som die Jaguares se Superrugby-uitslae op:

Jaguares 2017-superrugbyspan:


</doc>
<doc id="107100" url="https://af.wikipedia.org/wiki?curid=107100" title="Donkervin-klipkabeljou">
Donkervin-klipkabeljou

Die donkervin-klipkabeljou ("Cephalopholis urodeta") is 'n vis wat voorkom in die Indiese-Stille-oseaan gebied en ook aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Duskyfin rockcod".




</doc>
<doc id="107104" url="https://af.wikipedia.org/wiki?curid=107104" title="Seskol-klipkabeljou">
Seskol-klipkabeljou

Die Seskol-klipkabeljou ("Cephalopholis sexmaculata") is vis wat wyd verspreid voorkom in die Indiese-Stille Oseaan gebied, die Rooisee en aan die ooskus van Afrika suidwaarts tot by KwaZulu-Natal. Die spesie word min gesien in Suid-Afrikaanse waters. In Engels staan die vis bekend as die "Sixblotch rockcod".




</doc>
<doc id="107107" url="https://af.wikipedia.org/wiki?curid=107107" title="Tamatie-klipkabeljou">
Tamatie-klipkabeljou

Die tamatie-klipkabeljou ("Cephalopholis sonnerati") is 'n vis wat voorkom in die Indiese-Pasifiese gebied, die kus van Oos-Afrika suidwaarts tot by die suide van KwaZulu-Natal. Dit is een van die visse wat meer volop in die riwwe aflandig van Oos-Afrika is. In Engels staan die vis bekend as die "Tomato rockcod".

Die vis word tot 57 cm lank. Die kleur van die vis wissel van helder rooi tot bruin-grys met groot wit kolle wat oral op die kop, lyf en vinne voorkom' behalwe die pektorale vinne. Die kop se profiel is effens konkaaf. Die vis het die vermoë om sy kleur vinnig te kan verander, afhangende van sy optrede.

Hulle leef in koraal- en rotsriwwe in water wat 12 tot 100m diep is. Hulle is gewoonlik alleenlopers maar kom ook in pare voor. Die Tamatie-klipkabeljou vreet klein vissies en skaaldiere.




</doc>
<doc id="107108" url="https://af.wikipedia.org/wiki?curid=107108" title="Lys van kultusrolprente">
Lys van kultusrolprente

’n Kultusrolprent of kultusfliek is ’n rolprent met ’n kultusaanhang wat obskuur of ongewild by hoofstroomgehore is. Soms het die naam ook betrekking op prente wat deur groot ateljees uitgereik is wat met opset probeer om ’n kultusfliek te wees of wat deur hoofstroomgehore en -resensente aanvaar word. Die gehoor se reaksie én die fliek se inhoud bepaal wat ’n kultusprent is en wat nie. Die volgende lys prente is al kultusflieks genoem.




</doc>
<doc id="107110" url="https://af.wikipedia.org/wiki?curid=107110" title="Gladde klipkabeljou">
Gladde klipkabeljou

Die Gladde klipkabeljou ("Dermatolepis striolata") is 'n vis wat voorkom in die westelike Indiese Oseaan, vanaf Oman suidwaarts tot by sentraal KwaZulu-Natal. In Engels staan die vis bekend as die "Smooth rockcod".

Die vis word tot 85 cm lank. Die vis het 'n diep lyf en die kop se profiel is konkaaf. Die lyf is rooi-bruin met verskeie wit vlekke wat onreëlmatig op die lyf voorkom. Daar is ook donker kolletjies oor die hele lyf. Die onvolwasse visse is bedek met klein, bruin-swart kolletjies, party kolletjies vorm kort strepies.

Die vis leef in koraal- en rotsriwwe in water wat 5 tot 70m diep is. Die vis is skaam en skuil gewoonlik naby skeure of grotte. Hulle is gewoonlik alleenlopers en kan soms in klein groepies saamleef. Hulle vreet hoofsaaklik vis.





</doc>
<doc id="107112" url="https://af.wikipedia.org/wiki?curid=107112" title="Soendanese">
Soendanese

Die Soendanese (L.W. nie "Soedannees" nie) is 'n etniese groep inheems aan die Indonesiese eiland Java. Met sowat 40 miljoen mense (soos in 2010) vorm hulle die tweede grootste etniese groep in Indonesië na die Javane. Die Soendanese is oorwegend Moslems. In hul eie taal Soendanees staan die groep bekend as "Urang Sunda", en "Orang Sunda" of "Suku Sunda" in die nasionale taal Indonesies.

Die Soendanese is tradisioneel gekonsentreer in die provinsies van Wes-Java, Banten, Djakarta, en die westelike deel van Sentraal-Java. Soendanese migrante kan ook gevind word in Lampung en Suid-Sumatra. Die provinsies van Sentraal- en Oos-Java is die tuiste van die Javane, Indonesië se grootste etniese groep.

Die Soendanese kultuur het 'n aantal ooreenkomste met die Javaanse kultuur, maar dit verskil deur meer Islamitiese invloede, met minder Hindoe-Boeddhistiese elemente en het 'n minder rigiede stelsel van sosiale hiërargie.

Die gemeenskaplike identiteit wat Soendanese saambind is hul taal en kultuur.



</doc>
<doc id="107116" url="https://af.wikipedia.org/wiki?curid=107116" title="Diva (rolprent)">
Diva (rolprent)

Diva is ’n Franse misdaadprent van 1981 wat deur Jean-Jacques Beineix geregisseer is. Die draaiboek is geskoei op ’n roman deur Daniel Odier (onder die skuilnaam Delacorta) met dieselfde naam. Dit is een van die eerste Franse rolprente wat die realistiese atmosfeer van die Franse flieks van die 1970's verruil het vir ’n kleurryke, melodiese styl, wat later beskryf is as "cinéma du look".

Die prent het in 1981 ’n suksesvolle debuut in Frankryk gehad. Daarna is dit in Amerika en wêreldwyd goed ontvang en het dit ’n kultusfliek geword.

Die jong Paryse posman Jules (Andréi) het ’n obsessie met klassieke musiek en veral met Cynthia Hawkins (Fernandez), ’n beeldskone en gevierde Amerikaanse operasangeres wat nog nooit toegelaat het dat enige van haar optredes opgeneem word nie.

Jules woon ’n repetisie by die Théâtre des Bouffes du Nord in Parys by waar Hawkins die aria "Ebben? Ne andrò lontana" uit die opera "La Wally" sing. Hy maak ’n onwettige hoëgehalte-opname van haar optrede en steel daarna die rok wat sy gedra het uit haar kleedkamer.

Later kom Jules per ongeluk in besit van ’n oudiokasset met die getuienis van ’n prostituut, Nadia, waarin sy ’n senior polisie-offisier, Jean Saporta, ontbloot as die baas van ’n dwelmhandel- en prostitusienetwerk. Nadia laat val die kasset in die sak van die posman se bromponie oomblikke voordat Saporta se twee handlangers "L'Antillais" en "Le Curé" ("Die Wes-Indiër" en "Die Priester") haar vermoor.

Jules is nou in gevaar. Hy word gesoek deur twee Taiwannese mans (wat agter die Hawkins-kasset aan is) en deur die polisie. Die polisie wil Nadia se kasset hê omdat hulle weet dit inkrimineer ’n belangrike rampokker, maar hulle is onbewus daarvan wie hy is en dat hy ook ’n senior polisie-offisier is. Jules soek skuiling by sy nuwe vriende, ’n jong Viëtnamees-Franse vrou, Alba, wat ’n muse is vir die geheimsinnige boheemse Serge Gorodish, aan wie sy Jules voorstel.

Jules voel skuldig en gaan gee Hawkins se rok vir haar terug. Sy is eers kwaad, maar vergewe hom eindelik. Cynthia vind die jong Jules se bewondering interessant en ’n soort romantiese verhouding ontwikkel terwyl hulle vroeg een oggend onder begeleiding van die klavierspel "Promenade Sentimentale" van Vladimir Cosma in die Jardin des Tuileries loop. Die Taiwannese probeer Cynthia afpers om ’n kontrak met hulle te sluit om haar musiek op te neem. Hoewel hulle nog nie Jules se opname besit nie, beweer hulle hulle het dit wel en dreig om dit as ’n roofkopie uit te reik as sy nie saamwerk nie. Sy weier.

Jules word deur twee polisielede opgemerk en hulle jaag hom, maar hy ontsnap deur met sy bromponie deur die Paryse Metrostelsel te jaag. Hy gaan kruip weg in die woonstel van ’n prostituut wat hy ken, maar vlug wanneer hy besef sy is deel van Jean Saporta se misdaadnetwerk. Hy vertrek net voor "L'Antillais" en "Le Curé" daar aankom. Hulle volg Jules en skiet hom, maar hy word gered deur Gorodish, wat hom na ’n afgeleë, veilige plek buite Parys neem. Gorodish is nou in besit van die kasset wat Saporta inkrimineer en gebruik dit om hom af te pers. Saporta betaal Gorodish, maar plaas ’n bom onder sy motor. Gorodish het dit egter verwag en eindelik sterf die twee Taiwannese in die ontploffing.

Later keer Jules na Parys terug om sy onwettige opname vir Hawkins terug te gee en haar te bevry van die afpersing, maar hy word buite haar hotel deur "L'Antillais" en "Le Curé" ingewag en gevang. Hulle neem om na sy skuilplek met die doel om hom daar te vermoor. Een van die polisielede wat Jules vroeër gejaag het, het egter die plek dopgehou en sy skiet "Le Curé" dood en wond "L'Antillais". "Polisie-offisier" Saporta daag ook daar op. Hy maak "L'Antillais" dood en probeer daarna om Jules en die polisievrou ook te vermoor sodat dit moet lyk asof sy handlangers dit gedoen het. Weer eens kom Gorodish tot die redding; hy sit die ligte af en laat Saporta in die donker in ’n hyserskag afval.

In die laaste toneel speel Jules sy kasset van Cynthia se optrede vir haar en sy sê hoe senuagtig sy is om dit te hoor, want sy "het [haarself] nog nooit hoor sing nie".

Hoogtepunte van die klankbaan sluit die aria "Ebben? Ne andrò lontana" uit Alfredo Catalani se opera "La Wally" in, asook ’n saamgestelde komposisie van Erik Satie se "Gnossiennes" wat deur Vladimir Cosma gekomponeer is. Die aria uit "La Wally" word werklik gesing deur Fernandez, wat ook ’n Amerikaanse sopraan is.

Die prent was nie aanvanklik ’n kommersiële sukses toe dit in Maart 1981 in Frankryk uitgereik is nie. Dit het swak, vyandige resensies gekry. Die Franse gehore het egter stadigaan gegroei nadat dit in Amerika uitgereik is en daar gewild was.

Die resensent Roger Ebert het die prent ná sy Amerikaanse uitreiking in 1982 vier uit vier sterre gegee. Hy het Beineix beskryf as "’n regisseur met ’n enorme gawe om visuele beelde te skep" en gesê: ""The movie is filled with so many small character touches, so many perfectly observed intimacies, so many visual inventions—from the sly to the grand—that the thriller plot is just a bonus. In a way, it doesn't really matter what this movie is about; Pauline Kael has compared Beineix to Orson Welles and, as Welles so often did, he has made a movie that is a feast to look at, regardless of its subject. Here is a director taking audacious chances, doing wild and unpredictable things with his camera and actors, just to celebrate moviemaking"".

Ebert het ook die jaagtog deur die Paryse Metro geprys en gesê die prent hoort saam met die klassieke prente soos "Raiders of the Lost Ark", "The French Connection" en "Bullitt"."

Nadat "Diva" in 2007 heruitgereik is, het dit weer lof van resensente ontvang; op Rotten Tomatoes kry dit ’n telling van 96% deur 45 resensente. Lisa Schwarzbaum van "Entertainment Weekly" gee dit ’n A-gradering en loof die prent se "wellustige romantisisme".


Die prent is ingeskryf vir die 12de Moskouse Internasionale Rolprentfees en is ook gekies as die Franse inskrywing vir die Oscar vir beste buitelandse prent, maar is nie as benoeming aanvaar nie.




</doc>
<doc id="107117" url="https://af.wikipedia.org/wiki?curid=107117" title="Diva (dubbelsinnig)">
Diva (dubbelsinnig)

Die term Diva kan verwys na:



</doc>
<doc id="107121" url="https://af.wikipedia.org/wiki?curid=107121" title="Slankklipkabeljou">
Slankklipkabeljou

Die slankklipkabeljou ("Anyperodon leucogrammicus") is 'n vis wat wydverspreid voorkom in die Indiese-Stille Oseaan area, die Rooisee en langs die kus van Oos-Afrika suidwaarts tot by sentraal Mosambiek. Hierdie vis is egter uiters seldsaam in Suid-Afrikaanse waters. In Engels staan die vis bekend as die "Slender rockcod".

Die vis word tot 52 cm lank. Die vis se lyf is langer en dunner as die meeste klipkabeljou spesies. Dit is bruin-grys van kleur en daar is baie oranje-rooi kolletjies in rye op die kop en lyf. Daar is ook vier vertikale strepe op die sye wat met tyd verdwyn.

Die vis leef in aflandige koraalriwwe in water wat 5 tot 80m diep is. Hulle is alleenlopers en geheimsinnig en hulle vreet hoofsaaklik klein vissies.





</doc>
<doc id="107122" url="https://af.wikipedia.org/wiki?curid=107122" title="Rotten Tomatoes">
Rotten Tomatoes

Rotten Tomatoes is ’n webtuiste wat in 1998 begin is en gewy word aan rolprentresensies en -nuus. Televisie word ook nou gedek. Die naam is afgelei van die ou gebruik dat gehore vrot tamaties gegooi het wanneer hulle nie van ’n verhoogoptrede gehou het nie. Die maatskappy is deur Senh Duong gestig en word sedert Januarie 2010 besit deur Flixster, wat op sy beurt in 2011 deur Warner Bros. oorgeneem is.

Rotten Tomatoes is een van die topduisend webtuistes wêreldwyd (sowat 550ste). Unieke besoekers aan is sowat 26 miljoen, volgens Quantcast.

Die personeel van Rotten Tomatoes versamel eers aanlyn resensies van skrywers wat gesertifiseerde lede van verskeie skrywersgildes of resensente-organisasies is. Om as ’n resensent aanvaar te word, moet die persoon se oorspronklike resensies ’n sekere getal "likes" van gebruikers kry. Dié wat as "topresensente" geklassifiseer word, skryf gewoonlik vir groot koerante. Die personeel besluit of ’n resensie positief is ("vars", aangedui deur ’n klein ikoon van ’n rooi tamatie) of negatief ("vrot", aangedui deur ’n klein ikoon van ’n groen tamatie wat spat). 

Die webtuiste hou telling van al die resensies vir elke rolprent en die persentasie positiewe resensies word bereken. (Groot prente wat kort tevore uitgereik is, kan tot 300 resensies kry.) As die positiewe resensies 60% or meer uitmaak, word die prent as "vars" beskou omdat die meeste resensente daarvan hou. As die positiewe resensies minder as 60% is, word die prent as "vrot" beskou.

Topresensente soos Roger Ebert, Desson Thomson, Stephen Hunter, Owen Gleiberman, Lisa Schwarzbaum, Peter Travers en Michael Phillips word in ’n aparte lys aangedui en hul resensies word apart bereken. Hul opinies word ook in die algemene telling ingesluit. 


</doc>
<doc id="107139" url="https://af.wikipedia.org/wiki?curid=107139" title="Emmanuel Mounier">
Emmanuel Mounier

Emmanuel Mounier (Grenoble, 12 April 1905 — Châtenay-Malabry, 22 Maart 1950) was 'n Franse filosoof en 'n leidende voorstander van die personalisme.

Mounier bestudeer filosofie in sy geboortestad Grenoble, waarna hy in Parys aan die Sorbonne Universiteit promoveer. Sy mentor aan die universiteit was Jacques Chevalier, wat hom aan die idees van Henri Bergson bekendstel. Hy word ook deur Jacques Maritain en Charles Péguy beïnvloed, oor wie hy met Georges Izard in 1930 "La pensée de Charles Péguy" publiseer. In die 1930's voorspel Mounier die einde van die beskawing met die opkoms van nazisme en fascisme. Weldra, in 1932, stig hy die tydskrif "Esprit" met die leuse "refaire la Renaissance" (Herskep die Renaissance).

In 'n wêreld wat gekonfronteer word met die kapitalisme, individualisme en kollektivisme stel Mounier die personalisme as 'n moontlike alternatief voor. Personalisme ontsluit volgens hom christelike waardes en die sosiale dimensie van menswees. Sy visie verwoord hy in die "Manifeste au service du personnalisme" (1936) en "Le personnalisme" (1949). Vir Mounier is die individu, wat hy deur outonomie en isolasie gekenmerk word, die teenoorgestelde van die persoon, wat in verhouding staan tot die gemeenskap en homself/haarself voortdurend ontwikkel. 

Van Paul-Louis Landsberg neem hy die konsep van die idee van betrokkenheid oor. Hierin lê vir hom die basis vir aktief standpunt inneem oor tasbare vraagstukke. Die pedagogiese oomblik in sy filosofie bring hy in verband met die stryd vir 'n demokratiese samelewing. So veroordeel Mounier die Europese nasionaalsosialiste en fasciste in 1934, pleit hy vir 'n Volksfront in 1936, teen die pasifistiesepolitieke benadering tot Adolf Hitler in München in 1938 en vir die republikeine in die Spaanse Burgeroorlog in 1939. Met sy politieke betrokkenheid skaar Mounier hom aan die kant van die eksistensialiste en marxiste.

In 1940 is Mounier van mening dat Europa vir 'n lang tydperk deur die totalitarisme oorheers sal word. Die tydskrif "Esprit" is aan sensuur onderwerp en word deur die Vichy-regering in 1941 verbied. In Januarie 1942 word hy onder verdenking van deelname aan die verset gearresteer en begin met mede-gevangenisse 'n hongerstaking. Na sy vrylating in die herfs van dieselfde jaar gaan hy ondergronds.

Na die bevryding neem Mounier die besluit om weer "Esprit" uit te gee. Hy is gekant teen kolonialisme (en later die oorlog in Algerië), teen die kommunisme in Midde- en Oos-Europa (veral na aanleiding van die staatsgreep in Praag in 1948) en beskou die Frans-Duitse versoening en die Europese eenwording as plig en ideaal vir die huidige en toekomstige generasies.

• Nicolas Berdaief, "La Revolution de l'Esprit", Albin Michel, 1995

• Jean Marie Domenach, "Emmanuel Mounier", Paris, Le Seuil, 1972

• Jean-Louis Loubet del Bayle, "les Non-conformistes des années" 1930. "Une tentative de renouvellement de la pensée politique française", Paris, Le Seuil, 1969, 2de druk 1987.

Vertaal uit die Nederlandse Wikipedia Artikel.


</doc>
<doc id="107145" url="https://af.wikipedia.org/wiki?curid=107145" title="AllMovie">
AllMovie

AllMovie, voorheen All Movie Guide, is ’n aanlyn gids met inligting oor rolprente, televisieprogramme en akteurs. 


</doc>
<doc id="107153" url="https://af.wikipedia.org/wiki?curid=107153" title="Roger Ebert">
Roger Ebert

Roger Joseph Ebert (18 Junie 1942 – 4 April 2013) was ’n Amerikaanse resensent, joernalis, skrywer en rolprenthistorikus. Hy was van 1967 tot met sy dood in 2013 ’n resensent vir die Amerikaanse koerant "Chicago Sun-Times".

In 1975 was hy die eerste persoon wat ’n Pulitzerprys vir resensies ontvang het. In 2010 was sy resensies aan meer as 200 koerante in Amerika en oorsee gesindikeer. Hy het meer as 20 boeke en tientalle saamgestelde resensies gepubliseer.

In 2005 was Ebert die eerste resensent wat ’n ster op die Hollywood Walk of Fame gekry het. Neil Steinberg van die "Chicago Sun-Times" het gesê Ebert "was ongetwyfeld die land se belangrikste en invloedrykste rolprentresensent".

Ebert het van 2002 kanker gehad en sy laer kakebeen moes verwyder word, waarna hy nie kon praat of normaal eet nie. Hy het egter tot met sy dood op 4 April 2013 aanhou skryf en publiseer.


</doc>
<doc id="107157" url="https://af.wikipedia.org/wiki?curid=107157" title="Lex Iulia de adulteriis coercendis">
Lex Iulia de adulteriis coercendis

Die Lex Iulia de adulteriis coercendis is 'n Romeinse wet oor owerspel wat deur Octavianus in 18 v.C. ingestel is.

Die Romeinse religie sien owerspel nie as "sonde" nie en dit was tot hierdie jaar 'n private aangeleentheid gewees. Die agtergrond van Octavianus se wet is dus nie religieus nie, maar polities van aard. In 18 v.C. het hy van Griekeland na Rome truggekeer waar dit baie gewelddadig en onrustig was. Hy word gesien as die sterk man wat redding moes bring en hy word konsul vir die lewe. Hy poog om hervormings deur te voer en die een ding wat hy wil verander is die lae bevolkingsgroei van Rome.

Die wet verklaar owerspel tot 'n misdaad, met ander woorde, 'n oortreding teen die gemeenskap. Owerspel word gedefinieer as die geslagsgemeenskap van 'n getroude vrou met 'n man wat nie haar eggenoot is nie. Getroude mans word nie verhinder om geslagsgemeenskap buite hulle huwelik aan te gaan nie, behalwe met 'n getroude vrou. Die eggenoot kry 60 dae om sy vrou aan te kla. Ná dié tyd kan ieder ander dit doen. Indien sy skuldig bevind word, is die eggenoot verplig om te skei. Doen hy dit nie word hy self as pimp bestraf. Die straf vir owerspel is verbanning en die verlies van die helfte van die vrou se bruidskat en die helfte van die man se besit.

Die eggenoot het geen reg om geweld te gebruik teen sy vrou nie, maar indien hy as vader sy dogter met 'n vryer aantref, kan hy hulle doodmaak.


</doc>
<doc id="107159" url="https://af.wikipedia.org/wiki?curid=107159" title="Erosiebeheer">
Erosiebeheer

Erosiebeheer  is metodes wat toegepas word om wind- of watererosie te voorkom in landbouaktiwiteite, landontwikkeling, op kusgebiede, rivieroewers en by konstruksie-areas. Effektiewe erosiebeheer moet toegepas word om waterbesoedeling, grondverlies, habitatvernietiging en skade aan eiendom te voorkom.

Erosiebeheer word toegepas in die natuur, in landbou-areas en in stedelike- en dorpsgebiede. In stedelike- en dorpsgebiede vorm die stormwaterbeheerprogramme wat deur plaaslike regerings vereis word, deel van die beheer van erosie. Die vestiging van plantegroei of die plasing van rotse en klippe om van die energie te absorbeer wat die erosie veroorsaak, is van die maatreëls wat getref word. By kontruksie-areas word beheer sediment opgevang in 'n spesiale opvangarea. Slikfilters word ook gebuik.

Oewererosie is 'n natuurlike proses en daarsonder sou riviere nie gekronkel het of hulle koers kon verander nie.  Wanneer die vloei van die rivier kunsmatig verander word en die plantegroei op die oewer van die rivier verander, het dit 'n impak op die vloei van die rivier. Op baie plekke, of die walle van die rivier onstabiel is of nie, probeer mense om die rivier op 'n spesifieke plek te laat loop. Dit word gewoonlik gedoen ter wille van een of ander omgewingskwessie of om te verhoed dat die rivier oor die grond vloei wat vir 'n ander doel, soos landbou of behuising, gebruik word. Een manier om dit te doen is om klippe of skanskorwe op die walle van die rivier te plaas.

Die volgende dinge is voorbeelde van erosiebeheer.

Sedert die 1920's en 1930's het wetenskaplikes wiskundige modelle ontwikkel om die meganisme van gronderosie en die ontstaan van sedimentverspoelings beter te verstaan. Een hiervan is 'n navorsingstuk van Albert Einstein waarin hy Baer se Wet toepas. Hierdie modelle word gebruik vir verskillende soorte erosie onder meer waar slegs die boonste grondlaag wegspoel en waar dongas gevorm word. Aanvanklik het hierdie modelle net gebruik gemaak van 'n eenvoudige stel vergelykings waarvan die bewerkings met die hand gedoen is. Teen die 1970's het hierdie modelle uitgebrei en word dit met rekenaars gedoen  Hierdie gevorderde modelle is in staat om sekere veranderings in mikrometereologie, die verspreiding van gronddeeltjies en variasies in die mikro-terrein aan te spreek.




</doc>
<doc id="107162" url="https://af.wikipedia.org/wiki?curid=107162" title="Mozzarella">
Mozzarella

Mozzarella is 'n suidelike Italiaanse kaas tradisioneel van Italiaanse waterbuffelmelk gemaak volgens die pastafilatametode. Mozzarella het 'n "Tradisionele Spesialiteite Gewaarborg"-sertifisering van die Europese Unie ontvang in 1998. Hierdie beskermingskema vereis dat mozzarella wat in die Europese Unie verkoop word, volgens 'n tradisionele resep berei is. Die TSG sertifisering spesifiseer nie die melkbron nie, daarom kan enige soort melk gebruik word.

In Italië word mozzarella met die melk van Italiaanse waterbuffels gemaak en is 'n belangrike varieteit. Die Italiaanse buffelmozzarella wat as "Mozzarella di Bufala Campana" bemark word, word deur die EU se beskermde oorsprongskema beskerm en mag slegs in uitgesoekte plekke geproduseer word, in die streke van Campania, Lazio, Apulië en Molise.

Vars mozzarella is oor die algemeen wit, maar kan seisoenaal wissel tot liggeel, afhangende van die koei se dieet. Dit is 'n semi-sagte kaas. 

As gevolg van sy hoë voginhoud, word dit tradisioneel bedien op die eerste dag nadat dit gemaak is, maar kan vir tot 'n week in pekel gehou word, of langer in vakuumverseëlde pakkies. Lae-vog mozzarella kan vir tot 'n maand onder verkoeling bewaar word, alhoewel sommige gerasperde lae-vog mozzarella bemark word met 'n raklewe van tot ses maande. Verskillende soorte mozzarella word vir die meeste tipes pizza en 'n paar pastageregte gebruik, of bedien saam met skywe tamaties en basiliekruid in Caprese-slaai.


</doc>
<doc id="107172" url="https://af.wikipedia.org/wiki?curid=107172" title="Metacritic">
Metacritic

Metacritic is ’n webtuiste met resensies van rolprente, musiekalbums, videospeletjies en televisieprogramme (voorheen ook boeke). ’n Persentasie word aan elke resensie van ’n produk toegeken en die gemiddeld bereken. ’n Uittreksel van elke resensie word verskaf, saam met ’n skakel na die bron. Drie kleurkodes – groen, geel en rooi – som die resensente se aanbeveling op en gee ’n idee van die algemene mening van resensente en, in ’n mindere mate, die publiek. 

Dit word beskou as die videospelbedryf se beste versameling resensies. Metacritic se speletjieredakteur, Marc Doyle, het in ’n onderhoud in "The Guardian" gesê omdat videospeletjies so ’n groot belegging is, is spelers meer ingelig oor resensies as rolprent- of musiekaanhangers. Hulle wil weet of daardie produk waarop almal so gretig gewag het, aan die verwagtinge voldoen.

Metacritic ken aan elke resensie ’n persentasie toe, met inagneming van die resensent se aansien. Baie webtuistes gee ’n telling uit 5, 10 of 100, of ’n alfabetiese gradering. Metacritic werk dit om in ’n persentasie. Vir resensies sonder enige duidelike telling, soos dié van "The New York Times", neem Metacritic die toon van die resensie in ag en ken dan daarvolgens ’n punt toe.

Die telling vir speletjies, rolprente, TV-programme en musiek werk soos volg:


</doc>
<doc id="107173" url="https://af.wikipedia.org/wiki?curid=107173" title="Engelse">
Engelse

Die Engelse (Engels: "English" of "English people") is 'n Germaanse nasie en etniese groep inheems aan Engeland wat Engels as moedertaal praat. Die Engelse identiteit is van vroeë Middeleeuse oorsprong, wanneer hulle in Oud-Engels as "Angelcynn" ("familie van die Engele") bekend was. Engeland is een van die vier lande van die Verenigde Koninkryk en Engelse mense in Engeland is Britse burgers. Hul etnoniem is afgelei van die Angele, een van die Germaanse volke wat omtrent die 5de eeu n.C. na Groot-Brittanje migreer het.
Histories gesien is die Engelse bevolking afstammelinge van 'n paar volke — die vroeë Keltiese Bretonners en die Germaanse stamme wat hulle in Brittanje as gevolg van die onttrekking van die Romeine gevestig het, insluitende die Angele, Sakse, Jute en Friese. Gesamentlik bekend as die Anglosakse, het hulle gestig wat later as Engeland (van Oud-Engels "Englaland") bekend geword het, saam met die latere Dene, Normandiërs en andere groepe. Met die Acts of Union 1707 is die Koninkryk van Engeland deur die Koninkryk van Groot-Brittanje opgevolg. Deur die jare heen het die Engelse gewoontes en identiteit redelik nou in lyn met die Britse gewoontes en identiteit in die algemeen geword.

Vandag het baie Engelse mense onlangse voorsate uit ander dele van die Verenigde Koninkryk, terwyl sommige ook afstammelinge van meer onlangse immigrante uit andere Europese lande en van die Britse Statebond is.

Die Engelse is die oorsprong van die Engelse taal, die Westminster-stelsel, die Gemenereg en talle groot sportsoorte soos krieket, sokker, rugby en tennis. Hierdie en ander Engelse kulturele eienskappe het wêreldwyd versprei, deels as gevolg van die voormalige Britse Ryk, deels as migrasie.



</doc>
<doc id="107178" url="https://af.wikipedia.org/wiki?curid=107178" title="Doubs">
Doubs

Die Doubs (uitgespreek [du] "doe") is 'n rivier in Frankryk en Switserland wat in die Saône en uiteindelik in die Rhône uitmond.

Die naam "Doubs" is van 'n Keltische stam dub- (in Gallies), wat "swart" beteken. Dit word nog gebruik in Bretoens "du" en in Iers "dub". Ook in die Switsers-Duitse naam Tobwald of Toppwald kom die element "dub-" voor. In 1299 word dit in Latyn duidlik gemaak " Silvas nigras que theotonice vulgo "topwelde" appellantur" (Swart bosse was deur die Duitse volk "topwelde" genoem word.)

Die Franse département Doubs is na hierdie rivier genoem. Sy totale lengte is 453 km, waarvan 430 op Franse grondgebied. In Frankryk is dit die tiende rivier na lengte. Die rivier ontspring in die Franse gemeente Mouthe op 945 m hoogte en stroom aanvankelik na die noordooste langs die stede Pontarlier en Morteau. Dit vorm die Frans-Switserse grens en draai dan na die suidweste. Ná 'n kort rukkie deur Switserland (die Clos du Doubs) stroom dit deur Besançon en die land van Montbéliard om uit te mond in die Saône by Verdun-sur-le-Doubs

Die waterstand is baie onreelmatig omrede die rivier net deur reenval gevoed word. In Neublans-Abergement word gemiddeld minimaal 64,00 m/s gemeet in Augustus en maksimaal 268 m/s in Februari. Daar is 7 damme wat elektrisiteit lewer.


</doc>
<doc id="107179" url="https://af.wikipedia.org/wiki?curid=107179" title="Tonteldoos">
Tonteldoos

'n Tondeldoos is 'n kokertjie (dosie) met tontel daarin wat gebruik word om 'n vuur of 'n pyp aan te steek. Die tontel in die boksie is 'n ligte vlambare stof, soos katoen of 'n stukkie lap. 'n Vuursteen en 'n metaal ring, die vuurslag, word daarmee saam gebruik om vonke te verskaf.

Die vuurslag bestaan uit koolstofhoudende yster. Die vuursteen word teen die tontel gedruk of vasgeknyp, terwyl die vuursteen teen die metaal ring (vuurslag) gekap word om vonke op die tontel te laat spat. As dit werk, sal die tontel begin smeul en kan daarop geblaas word om 'n vlammetjie te maak.

Tonteldose het aan die begin van die 20ste eeu in onbruik verval. Vuurhoutjies het algemeen beskikbaar en goedkoper geraak en is ook aansienlik makliker om te gebruik.

Die Afrikaanse woord "tonteldoos" (s.nw.) kom uit die Nederlandse streektaal (1692), ’n samestelling van tontel en doos, so genoem omdat dit bestaan uit ’n houer, soos ’n doos of koker, bv. 'n patroondoppie, gevul met tontel, 'n maklik ontvlambare stof, wat aan die brand gesteek word met 'n vonk uit 'n vuurklip. Eerste optekening in vroeë Afr. in 1724 (Scholtz 1972:102).



</doc>
<doc id="107180" url="https://af.wikipedia.org/wiki?curid=107180" title="Noer I">
Noer I

Noer I is die eerste fase van 'n baie groot sonkragsentrale in Marokko. Dis is geleë in Warzazate (30°59'40,0" N, 6°51'48,0" O) 

Die kapasiteit bedra 143,0 MW (netto). Dit maak gebruik van gesmelte sout as medium vir hitteopslag. Die tegnologie wat gebruik word is termiese konsentrasie in paraboliese trogge. Die verwagting is dat dit 760 000 ton koolstofuitstoot per jaar gaan vervang. Koning Mohammed VI van Marokko het die eerste fase van die projek op 4 Februarie 2016 amptelik geopen. Daar sal nog twee fases volg wat op ander tegnologieë gebaseer is. Die eerste fase kos $894 miljoen (VS$) en die totale projek sal $9 miljard kos. Uiteindelik sal dit die grootste sonkragsentrale in die wêreld wees. Marokko wil hierdeur energie onafhanklik word.



</doc>
<doc id="107183" url="https://af.wikipedia.org/wiki?curid=107183" title="Marius Ackermann">
Marius Ackermann

Marius Ackermann (1951–) is 'n Suid-Afrikaanse skrywer wat meerendeels bekendheid verwerf vir sy satiriese verhale.

Marius Francois Ackermann is op 26 Februarie 1951 gebore. In 1968 matrikuleer hy aan die Hoërskool Rustenburg en studeer dan verder in die regte aan die Universiteit van Pretoria. In 1981 behaal hy 'n LL.D.-graad aan die Universiteit van Pretoria met 'n proefskrif oor "Politieke terrorisme: 'n strafregtelike analise". In 1983 word hy lid van die Pretoria Balie. Hy was ook regsadviseur in die Staatsdiens en dien in daardie hoedanigheid in die personeel van president F.W. de Klerk.

Hy is getroud met Susie en hulle het vier kinders, twee dogters (Frances en Gardiol) en twee seuns (Jan en Marius). Hy is lid van die Woordgilde in Pretoria. Aan die Universiteit van Pretoria behaal hy in 2010 'n M.A.-graad in Kreatiewe Skryfkuns, waar sy skripsie se onderwerp "Satire, Spraakvryheid, Sensuur en Siviele Aanspreeklikheid" is.

Hy publiseer enkele kortverhale in Huisgenoot, Rooi Rose en Vrouekeur, asook "Tydskrif vir Letterkunde".

"Grootraad Makedaan en die bobbejaantrop van Donkerberg" is 'n politieke satire waarin van bobbejane gebruik gemaak word om die boodskap te bring dat magsbehepte politici net soos bobbejane optree. Grootraad Makedaan is die welsprekende leier van die Donkerberg-trop, wat sy gehoor om sy pinkie draai met sy charismatiese toesprake. Karos en Plato is egter nie beïndruk nie, want die trop is op die verkeerde pad. In plaas daarvan om gesonde bessies en veldvrugte te eet, spandeer die trop etenstye op die asgate om lekkernye en skatte te soek. Saans wanneer elke regdenkende bobbejaan op 'n veilige plek wil wees om te slaap, moet die trop by die lapa gaan kuier waar die leierskap die voorbokke is wat wyn- en bierdrink betref. Dan word daar 'n verkiesing aangekondig en die kiesers moet besluit wie hulle leier gaan wees. Dit is die arme Karos met sy outydse idees wat die magtige Grootraad met die baie medaljes die stryd aansê.

In 2009 volg "Raadslid Hamersma se voorvinger wys wes", waar die joernalis Wessel Wessels tien jaar later die gevegte wat tydens die transformasie na 'n demokratiese regering op die dorpie Hamerplein uitgebreek het, ondersoek. Hier vind hy dat die onderstrome nog sterk vloei. Die boek is 'n slim satire oor 'n land wat Suid-Afrika kon wees, maar nie noodwendig is nie, met karakters wat jou bure kon wees, as hulle nie so baie op jouself getrek het nie.

"Plein en simpel" (" 'n duiwestorie") is 'n satiriese roman vol komiese gebeure waarin die skrywer die draak steek met gebeure in die Suid-Afrikaanse samelewing. 'n Groep duiwe, die lede van KOER (Ken Ons Eie Roeping), veg op Pretoria se Kerkplein om oorlewing. Hulle vergader soggens om tienuur op Oom Paul se standbeeld onder voorsitterskap van die hoogdrawende regsgeleerde Justinus om te waak oor die wel en wee van die duiwebevolking en aandag te gee aan die bedreigings. Die prokureurs Plein en Simpel wil van die geboue van die plein laat platslaan vir nuwe ontwikkeling, die Tshwane-metroraad het 'n probleem met die plein se duiwebevolking en wil dit uitwis en dan is daar nog die indringer-mynas ook. Hulle het 'n bondgenoot in Barney Bomwerper, 'n rowwe duif wat saam met die minder gegoede plakkerduiwe onder die poskantoordak bly. Sy brigade se vliegvernuf is ongeëwenaard en hulle bomme is die beste – as hulle blerts, dan weet jy daarvan. In 'n spannende einde moet Barney en sy manne hulle voorberei op die luggeveg met die valkenier Herr Neumann en sy moordmasjien, Friedrich. Die duiwe is duidelik verteenwoordigend van die Afrikaner wat van alle kante bedreig word deur kwessies soos onteiening, ekonomiese bedreiging, naamsverandering, korrupsie in die metroraad, gebrekkige dienslewering en die soustrein.

In sy mees onlangse boek Die Chacma-ekspedisie (Protea 2016) spot hy op satiriese wyse met 'n veeltal kwessies. Grootraad Makedaan het intussen leier van die Schurwebergtrop geword, en hy wil graag burgemeester van die naburige Kwenang (voorheen De la Rey) wees om so na die oertydse split tussen mede-primate heling pleks van verdeling daar te stel. Terselfdertyd lei emeritus-professor Cees van den Burg 'n ekspedisie op soek na pratende bobbejane – 'n soektog wat in Kaappunt begin en in die Magaliesberg eindig. Ander hooffigure in die verhaal is Pulitzer Smit (koerantman van die plaaslike Croc Chronicle), sir Geoffrey Foxhole (internasionaal-bekroonde fotograaf en lid van prof Cees se Chacma-ekspedisie) en die lenige, blonde Babette Venter (prof Cees se assistent). Die prettige verhaaltjie speel af teen 'n eietydse agtergrond.<ref Joubert, Jan-Jan [Rapport] 11 Junie 2017>

Van sy werk word opgeneem in die versamelbundel "Amfiteater: Skrywerstemme van oud-Tukkies" (Protea), "Grensoorlogstories" (Litera) en "Skarlakenkoors" (Tafelberg). Hy skryf ook graag gedigte.



</doc>
<doc id="107184" url="https://af.wikipedia.org/wiki?curid=107184" title="Alana Bailey">
Alana Bailey

Alana Bailey (*21 September 1965–) is 'n Suid-Afrikaanse skryfster, historiese navorser en adjunk-uitvoerende hoof van AfriForum en Kraal Uitgewers.

Alana Bailey is op 21 September 1965 in Krugersdorp gebore, waar sy skoolgaan en in 1983 aan die Hoërskool Monument matrikuleer. Daarna studeer sy aan die Universiteit van Pretoria en verwerf in 1986 'n B.A.-graad met Afrikaans-Nederlandse Kultuurgeskiedenis en Engels as hoofvakke. In 1988 behaal sy 'n B.A. Honneurs-graad in Kultuurgeskiedenis en in 1993 'n M.A.-graad in Historiese en Erfenisstudies, beide grade met lof. Vanaf 1987 tot 1989 is sy werksaam as historiese navorser by die Nasionale Kultuurhistoriese en Opelugmuseum (NASKO), waarna sy in 1989 by die Maatskappy vir Immigrasie (MVI) aansluit as migrasie-adviseur. Hierdie betrekking beklee sy tot 2005, wanneer MVI saamsmelt met AfriForum, die vakbond Solidariteit se burgerregte-inisiatief. Sedertdien is sy by AfriForum werksaam as adjunk-uitvoerende hoof verantwoordelik vir internasionale skakeling, taal, erfenis en kultuur. Deeltyds doen sy navorsing oor haar spesialisvelde, naamlik Suid-Afrikaanse kultuurgeskiedenis en internasionale migrasie.

Haar skryfwerk sluit in fiksie, historiese publikasies, resensies, navorsingstukke en vertaalwerk. Sy ontvang in 2007 die ATKV Kinderboektoekenning vir graad 1-3 en in 2009 die Tienie Hollowaymedalje vir "Prinses van die Afrikavlaktes" en die illustrasies in die boek (deur Emily Bornhoff) word in 2007 met die Katrine Harries-toekenning bekroon. Die illustrasies is dan ook 'n komplementêre bron van inligting, wat nie net kommentaar lewer op die verhaal nie, maar belangrike inligting deurgee wat nie deur die teks genoem word nie. Die verhaal verplaas die tradisionele Europese sprokie na Afrika, hoewel dit nie die tradisionele “altyd en gelukkig saambly” einde het nie. Dit is uniek van Afrika en weerspieël die werklikhede van die kontinent, terwyl dit ook kommentaar lewer oor die algemene menslike toestand.









</doc>
<doc id="107187" url="https://af.wikipedia.org/wiki?curid=107187" title="Isolator (elektrisiteit)">
Isolator (elektrisiteit)

'n Elektriese isolator is 'n materiaal waarvan die interne elektriese lading nie vrylik beweeg nie en dit dus bykans onmoontlik maak om 'n elektriese stroom te gelei onder die invloed van 'n elektriese veld. Dit staan in kontras  teenoor ander materiale, halfgeleiers en geleiers, wat elektriese stroom makliker gelei. Die eienskap wat die isolator onderskei is sy spesifieke weerstand; isolatore het 'n hoër weerstand as halfgeleiers en geleiers.

Daar bestaan nie 'n perfekte isolator nie aangesien alle isolatore 'n mate van beweeglike ladings (ladingdraers) bevat wat 'n stroom kan dra. Daarby word alle isolatore elektries geleidend wanneer 'n groot genoeg spanning aangewend word dat die elektriese veld elektrone wegskeur van die atome. Dit staan bekend as die deurslagspanning van 'n isolator. Sommige materiale soos glas, papier en teflon het 'n hoë weerstand en is baie goeie isolatore. Rubberagtige polimere en meeste plastiek is voldoende om as isolators gebruik te word in elektriese bedrading en kabels.

Isolatore word gebruik in elektriese toerusting om geleiers te ondersteun en van mekaar te skei sonder dat stroom deur die isolators kan beweeg. Die term "isolator" verwys ook spesifiek na  isolerende steunpunte wat gebruik word om die transmissielyn aan die dienspale en transmissie torings te verbind. Dit dra die gewig van die hangdrade sonder dat die stroom deur die toring na die grond kan vloei.

Elektriese isolasie is die afwesigheid van elektriese geleiding. Elektroniese band-teorie ('n afdeling van fisika) stel dit dat 'n lading vloei wanneer toestande geskik is om elektrone op te wek. Dit het tot gevolg dat die elektrone  se energie toeneem en dit deur 'n geleier kan beweeg -byvoorbeeld metaal. Indien hierdie toestande nie geskik is nie, is die materiaal 'n isolator.

Wanneer die spanning hoog genoeg is, word isolatore blootgestel aan elektriese onderbreking. Wanneer die elektriese veld wat oor 'n isoleermassa aangelê is, die onderbrekingsdrempel oorskry, verander die isolator in 'n geleier. Dit veroorsaak dan 'n groot versterking van die stroom en 'n ligboog vorm deur die isolasiemassa. Elektriese onderbreking vind plaas wanneer die elektriese veld in die materiaal sterk genoeg is om die vrye ladingdraers te versnel tot 'n genoegsame snelheid om elektrone van atome af te slaan wanneer dit die atome tref en sodoende die atome ioniseer. Hierdie bevryde atome en ione word versnel en bots met ander atome. So word meer ladingdraers geskep. Die isolator word baie vinnig gevul met beweeglike ladingdraers en die weerstand daal tot 'n lae vlak. In 'n vaste stof is die deurslagspanning proporsioneel tot die golfsprong energie.  Die lug in 'n gebied rondom 'n hoëspanningsgeleier kan afbreek en ioniseer sonder 'rampspoedige' versterking van die stroom; dit staan bekend as 'n koronaontlading.

Elektriese kabels en drade word dikwels omhul met 'n buigsame bedekking -  dit staan bekend as geïsoleerde draad. Omdat lug 'n isolator is, is daar in beginsel geen ander stof nodig om krag te hou waar dit hoort nie.  Hoogspanning-kraglyne gebruik gewoonlik slegs lug aangesien 'n omhulsel van vaste stof -soos plastiek- onprakties sou wees. Drade wat aanmekaar raak veroorsaak kruisverbindings, kortsluitings en brandgevaar. Drade wat stroomspanning van 60 V en meer blootlê kan mense skok en elektrokusie tot gevolg hê.  Isolerende omhulsels voorkom hierdie probleme.

'n Geïsoleerde draad of kabel het 'n spanningsaanslag en 'n maksimum geleier temperatuur gradering. Dit mag moontlik nie 'n ampère kapasiteit (ampacity) gradering hê  nie, aangesien dit onderhorig is aan die omgewingsfaktore, bv omgewingstemperatuur.

In elektroniese sisteme word gedrukte stroombane gemaak van epoksi-plastiek en veselglas. Die nie-geleidende borde ondersteun lae van koperfoelie geleiers. In elektroniese toestelle word hierdie delikate, klein komponente vasgelê binne-in nie-geleidende epoksi – of  fenolhars, asook in gebakte glas of keramiek omhulsels.

In hoogspanning-sisteme wat transformators en kapasitors bevat, is vloeibare isolator-olie die tipiese manier waarmee die vorming van ligboë voorkom word. Die olie vervang lug in spasies wat beduidende spanning moet volhou sonder elektriese onderbreking. In ander hoogspanning-sisteme word verskeie isolasie materiale soos keramiek of glas, gas en vakuum gebruik. Soms word die drade bloot ver genoeg van mekaar geplaas sodat lug as isolasie kan dien.

Oorhoofse geleiers vir hoëspanning elektriese kragtransmissie is kaal en word geisoleer deur omringende lug. Geleiers vir laer spanning in distribusie mag 'n mate van isolasie hê maar is dikwels ook kaal. Isolerende stutte wat "isoleerders" genoem word, word benodig waar hulle deur nutspale en kragtorings gesteun word. Isolatore, soos transformators of stroomverbrekers, is ook nodig waar die draad 'n gebou binnegaan of by elektriese toestelle ingaan om die drade te isoleer van die omhulsel. Hierdie hol isolators met 'n geleier aan die binnekant word 'n bus (isoleerbus) genoem.

Isolatore vir hoëspanning kraglyne word van glas, porselein of saamgestelde polimeer materiale gemaak.  Porselein isolatore word gemaak van klei, kwarts of alumina en feldspar. Dit word bedek met 'n gladde glasuur om water af te werp. Isolatore wat gemaak is van porselein ryk aan alumina word gebruik waar hoë  meganiese sterkte 'n vereiste is.  Porselein het 'n diëlektriese sterkte van omtrent  4–10 kV/mm. Glas het 'n hoër diëlektriese sterkte, maar dit is geneig tot kondensasie.en dit is moeilik om glas in die dikte en oneweredige vorms te giet wat noodsaaklik is vir isolators. Sommige vervaardigers van isolatore het in die laat 1960's oorgeskakel van glas na keramiek materiale.

Sommige elektriese nutsdienste het onlangs oorgeskakel na saamgestelde polimeer materiale om sommige isolatore te maak.  Dit bestaan tipies uit 'n sentrale staaf gemaak van vesel-versterkte plastiek en 'n buitenste laag gemaak van silikoon rubber of etileenpropileendieenmonomeerrubber. (Engels = EPDM). Saamgestelde isolatore is goedkoper, weeg minder en beskik oor uitstekende hidrofobiese eienskappe. Hierdie kombinasie maak dit uiters geskik vir diens in areas waar besoedeling voorkom. Die materiaal het egter nog nie die bewese langtermyn dienslewe wat glas of porselein het nie.

Die meeste hoëspanning isolatore word ontwerp met 'n oorvonkspanning wat laer is as die deurslagspanning. Dit sal dus oorvonk voordat daar 'n  deurslag is – sodoende word skade voorkom.

Besoedeling, vuiligheid, sout en veral water op die oppervlakte van 'n hoogspanning isolator kan 'n geleidingspad veroorsaak wat lekstrome en  ligboë tot gevolg het.
Die algemene klasse van isolatore:

Die eerste elektriese stelsels wat gebruik gemaak het van isolatore was telegraaflyne. Daar is gevind dat die direkte aanhegting van kabels aan houtpale baie swak resultate opgelewer het – veral in nat weerstoestande.

Maatskappye in die Verenigde Koninkryk was van die eerstes om keramiek isolatore te vervaardig.  Stiff en Doulton het erdewerk gebruik van die middel 1840's af; Joseph Bourne het dit produseer vanaf om en by 1860 en Bullers vanaf 1868. Patent nommer 48,906 is verleen aan Louis A. Cauvet op 25 Julie 1865 vir 'n proses om isolatore te vervaardig met 'n skroef-pengat. Penisolatore het vandag steeds skroefdraad pengate.


</doc>
<doc id="107189" url="https://af.wikipedia.org/wiki?curid=107189" title="Martin Scorsese">
Martin Scorsese

Martin Charles Scorsese (IFA: skɔrˈsɛsi of skorˈseːze; gebore op 17 November 1942) is ’n Amerikaanse regisseur, vervaardiger, draaiboekskrywer, akteur en rolprenthistorikus met ’n loopbaan van langer as 45 jaar. Temas in sy werk is onder meer Sisilaans-Amerikaanse identiteit, Rooms-Katolieke idees van skuld en redding, machismo, moderne misdaad en bendekonflik. Baie van sy flieks bevat tonele van geweld en baie vloekwoorde.


</doc>
<doc id="107191" url="https://af.wikipedia.org/wiki?curid=107191" title="Julia Roberts">
Julia Roberts

Julia Fiona Roberts (gebore op 28 Oktober 1967) is ’n Amerikaanse aktrise en rolprentvervaardiger. Sy het ’n Hollywood-ster geword ná haar verskyning in die romantiese komedie "Pretty Woman" (1990). Sy het drie Golden Globes (uit agt benoemings) gewen en is vier keer vir ’n Oscar benoem. Sy het laasgenoemde vir beste aktrise gewen vir haar spel in "Erin Brockovich" (2000).

Haar flieks sluit in "Mystic Pizza" (1988), "Sleeping with the Enemy" (1991), "Hook" (1991), "The Pelican Brief" (1993), "My Best Friend's Wedding" (1997), "Conspiracy Theory" (1997), "Notting Hill" (1999), "Runaway Bride" (1999), "Ocean's Eleven" (2001), "Mona Lisa Smile" (2003), "Ocean's Twelve" (2004), "Valentine's Day" (2010) en "Eat Pray Love" (2010). Sy is een van die aktrises wat die meeste geld by die loket laat inrol het.


</doc>
<doc id="107192" url="https://af.wikipedia.org/wiki?curid=107192" title="Sandra Bullock">
Sandra Bullock

Sandra Annette Bullock (gebore 26 Julie 1964) is ’n Amerikaanse aktrise en vervaardiger. Sy is een van Hollywood se bes betaalde aktrises en het al ’n Oscar en Golden Globe gewen. Die tydskrif "People" het haar in 2015 aangewys as "die mooiste vrou".


</doc>
<doc id="107193" url="https://af.wikipedia.org/wiki?curid=107193" title="Ethan Hawke">
Ethan Hawke

Ethan Green Hawke (gebore 6 November 1970) is ’n Amerikaanse akteur, skrywer en regisseur. Hy is vir vier Oscars benoem as beide akteur en skrywer, asook ’n Tony. Hy was die regisseur van twee rolprente, drie Off-Broadway-toneelstukke en ’n dokumentêr, en het die romans "The Hottest State" (1996) en "Ash Wednesday" (2002) geskryf.

Hawke het sy rolprentdebuut in 1985 gemaak in die wetenskapsfiksieprent "Explorers", en bekend geraak ná sy verskyning in die drama "Dead Poets Society" (1989).


</doc>
<doc id="107197" url="https://af.wikipedia.org/wiki?curid=107197" title="Angela Lansbury">
Angela Lansbury

Dame Angela Brigid Lansbury, DBE (gebore op 16 Oktober 1925) is ’n Brits-Amerikaanse aktrise en sangeres wat al in die teater, op televisie en in rolprente te sien was. Haar loopbaan strek oor sewe dekades en sy het internasionaal beroemd geraak.

Haar eerste rolprentrolle was in "Gaslight" (1944) en "The Picture of Dorian Gray" (1945). In die musiekteater het sy in 1966 bekend geraak vir haar hoofrol in die Broadway-musiekstuk "Mame", waarvoor sy ’n rits pryse gewen het. Sy sal ook veral onthou word vir die TV-reeks "Murder, She Wrote" (1984–1996).

Lansbury het al ’n ere-Oscar gekry en het vyf Tonys, ses Golden Globes en ’n Olivier-prys gewen. Drie biografieë is oor haar geskryf.



</doc>
<doc id="107198" url="https://af.wikipedia.org/wiki?curid=107198" title="Severn">
Severn

Die Severn (Wallies: "Afon Hafren"), in Engels dikwels ook die "River Severn" genoem, is met sowat 354 km die langste rivier in Engeland en Wallis. Dit ontspring naby die dorpie Llanidloes teen 'n hoogte van 610 m op die Plynlimon, die hoogste bergtop in die Kambriese Gebergte van Sentraal-Wallis, en digby die grens tussen die graafskappe Ceredigion en Powys.

Die Severn vloei daarna deur Shropshire, Worcestershire en Gloucestershire, met die "county towns" of administratiewe setels Shrewsbury, Worcester en Gloucester langs sy oewer. Vanaf die motorbrug Second Severn Crossing tussen Severn Beach in Suid-Gloucestershire en Sudbrook in Monmouthshire word na die rivierloop algemeen as die Severnmonding ("Severn Estuary") verwys. Die rivier mond daarna in die Kanaal van Bristol uit wat op sy beurt deel uitmaak van die Keltiese See en sodoende die wyer Atlantiese Oseaan.

Die Severn het 'n opvanggebied van 11 419 km, met die Vyrnwy, Clywedog, Teme, Warwickshire Avon en Stour as sy belangrikste takriviere. 'n Gemiddelde afloop van 107 m³/s naby Apperley in Gloucestershire maak van die Severn die grootste rivier in Engeland en Wallis ten opsigte van watervloei.


</doc>
<doc id="107199" url="https://af.wikipedia.org/wiki?curid=107199" title="Steve Martin">
Steve Martin

Stephen Glenn "Steve" Martin (gebore op 14 Augustus 1945) is ’n Amerikaanse komediant, akteur, (draaiboek)skrywer, (rolprent)vervaardiger en musikant.

Martin het in die 1960's bekend geraak as ’n skrywer vir die "Smothers Brothers Comedy Hour", en later as ’n gereelde gas op "The Tonight Show". In die 1970's het hy as skerpskertser groot skares gelok. Sedert die 1980's het hy ’n suksesvolle akteur geword, sowel as skrywer, pianis en banjospeler, en hy het onder meer ’n Emmy, Grammy en American Comedy Award gewen.

In 2004 het Comedy Central Martin sesde geplaas op sy lys van die 100 beste skerpskertsers. In 2014 het hy op die 86ste Oscar-toekenningsaand ’n ere-Oscar gewen.


</doc>
<doc id="107202" url="https://af.wikipedia.org/wiki?curid=107202" title="Stronsiumoksied">
Stronsiumoksied

Stronsiumoksied is 'n chemiese stof met formule .

Dit kan vervaardig word deur die karbonaat te verhit:

Die stof is sedert die jare 1970 baie in kleuretelevisietoestelle gebruik. Ander toepassings is in medisyne, vuurpyle, pigmente en in die halfgeleierindustrie.


</doc>
<doc id="107203" url="https://af.wikipedia.org/wiki?curid=107203" title="Ang Lee">
Ang Lee

Ang Lee, OSS (Chinees: 李安, Pinyin: Lǐ Ān; gebore op 23 Oktober 1954) is ’n Taiwannees gebore Amerikaanse regisseur, draaiboekskrywer en rolprentvervaardiger. Sy vroeëre prente ondersoek die verhouding en konflik tussen tradisie en moderniteit, Oos en Wes. Hy behandel ook onderdrukte, verborge emosies in baie van sy flieks, onder meer "Crouching Tiger, Hidden Dragon"; "Hulk" en "Brokeback Mountain".

Hy het twee keer die Oscar vir beste regisseur gewen: vir "Brokeback Mountain" (2005) en "Life of Pi" (2012). Hy het ook die Oscar vir beste buitelandse prent gewen vir "Crouching Tiger, Hidden Dragon" (2000). Hy is die eerste Asiatiese persoon wat ’n Oscar, Golden Globe én Bafta vir beste regisseur gewen het, en die enigste regisseur wat die Goue Beer en Goue Leeu meer as een keer gewen het.


</doc>
<doc id="107207" url="https://af.wikipedia.org/wiki?curid=107207" title="Daniel Day-Lewis">
Daniel Day-Lewis

Sir Daniel Michael Blake Day-Lewis (gebore 29 April 1957) is ’n Britse akteur van Joodse afkoms. Hy het beide Britse en Ierse burgerskap, maar het in Londen grootgeword. 

Hy word beskou as ’n metode-akteur en is bekend vir sy toewyding aan en navorsing vir sy rolle. Hy is een van die kieskeurigste akteurs in die rolprentbedryf en het sedert 1998 net in vyf prente gespeel, met tussenposes van tot vyf jaar tussen rolle.

Hy het drie Oscars vir beste akteur gewen: vir "My Left Foot" (1989), "There Will Be Blood" (2007) en "Lincoln" (2012). Hy is die enigste man wat al drie Oscars vir beste akteur gewen het en net een van drie manlike akteurs wat drie Oscars gewen het. 

Hy het ook vier Baftas, drie Screen Actors Guild Awards en twee Golden Globes gewen. Die tydskrif "Time" het hom in November 2012 aangewys as die "wêreld se beste akteur". In Junie 2014 is hy tot ridder geslaan vir sy diens aan drama.

Day-Lewis het al 139 rolprentpryse gewen en is 212 keer benoem. Van sy belangrikste pryse en benoemings is:


</doc>
<doc id="107208" url="https://af.wikipedia.org/wiki?curid=107208" title="Orde van die Skitterende Ster">
Orde van die Skitterende Ster

Die Orde van die Skitterende Ster (Chinees: 景星勳章, Pinyin: Jǐng xīng xūnzhāng) is ’n burgerlike orde van die Republiek China vir uitnemende bydraes tot die ontwikkeling van die nasie. Dit is in 1941 ingestel en kan aan plaaslike en buitelandse burgers toegeken word.

Een van die bekende ontvangers daarvan is die Taiwanees gebore Amerikaanse regisseur, draaiboekskrywer en rolprentvervaardiger Ang Lee.


</doc>
<doc id="107209" url="https://af.wikipedia.org/wiki?curid=107209" title="Jack Nicholson">
Jack Nicholson

John Joseph "Jack" Nicholson (gebore 22 April 1937) is ’n Amerikaanse akteur en rolprentmaker wat amper 60 jaar lank aktief was. Hy is bekend daarvoor dat hy ’n groot verskeidenheid hoof- en byspelerrolle vertolk het, wat insluit satiriese komedie, romanstiese flieks en donker uitbeeldings van psigopatiese karakters. In baie van sy flieks speel hy die buitestander, bitter swerwer en iemand wat teen die sosiale struktuur in opstand kom.

Nicholson se 12 Oscar-benoemings maak hom die manlike akteur wat die meeste benoem is. Hy het die Oscar vir beste akteur twee keer gewen, vir die drama "One Flew Over the Cuckoo's Nest" (1975) en die romantiese komedie "As Good as It Gets" (1997). Hy het ook die Oscar vir beste manlike byspeler gewen vir die komediedrama "Terms of Endearment" (1983). Hy is een van net drie manlike akteurs wat drie Oscars gewen het.

Nicholson is een van net twee akteurs wat in elke dekade van die 1960's tot die 2000's vir ’n Oscar vir toneelspel benoem is; die ander een is Michael Caine. Hy het ook ses Golden Globes gewen en die Kennedysentrum-eerbewys in 2001 ontvang. In 1994 was hy een van die jongste akteurs wat die American Film Institute se prys vir lewenslange bydrae ontvang het.

Ander flieks waarin hy gesig gewys het, sluit in "Easy Rider" (1969), die drama "Five Easy Pieces" (1970), die komediedrama "The Last Detail" (1973), die neo-noir-raaiselfliek "Chinatown" (1974), die epiese prent "Reds" (1981) en die regsdrama "A Few Good Men" (1992). Hy was Jack Torrance in Stanley Kubrick se riller "The Shining" (1980), die Joker in "Batman" (1989) en Frank Costello in Martin Scorsese se neo-noir-misdaaddrama "The Departed" (2006)


</doc>
<doc id="107210" url="https://af.wikipedia.org/wiki?curid=107210" title="Kennedysentrum-eerbewys">
Kennedysentrum-eerbewys

Die Kennedysentrum-eerbewys is ’n eerbewys wat jaarliks toegeken word aan mense in die uitvoerende kunste vir hul lewenslange bydrae tot die Amerikaanse kultuur. Ontvangers hoef nie Amerikaanse burgers te wees nie.

Die eerbewyse word sedert 1978 toegeken en in Desember op ’n glansryke gala oorhandig in die John F. Kennedysentrum vir die Uitvoerende Kunste.


</doc>
<doc id="107211" url="https://af.wikipedia.org/wiki?curid=107211" title="Grootkol-klipkabeljou">
Grootkol-klipkabeljou

Die Grootkol-klipkabeljou ("Epinephelus macrospilos") is 'n vis wat wydverspreid voorkom in die Indiese-Stille Oseaan gebied en sover oos tot by sentraal KwaZulu-Natal. In Engels staan die vis bekend as die "Bigspot rockcod".

Die vis word tot 51 cm lank. Die lyf is kenmerkend bedek met bruin poligonale kolle met wit lyne tussen die kolle. Hierdie kolle is feitlik teenaan mekaar en bedek die kop, lyf en vinne. Die stertvin is bolrond met 'n wit rand. Die vis bly in aflandige koraal- en rotsriwwe in water wat 3 tot 45m diep is. Hulle is gewoonlik alleenlopers. Hulle word dikwels gesien waar hulle op 'n hoër rots of koraal kop lê wagtend op die regte prooi wat gewoonlik klein vissies en skaaldiere is.

Hierdie vis word dikwels gesien.





</doc>
<doc id="107212" url="https://af.wikipedia.org/wiki?curid=107212" title="Hugh Jackman">
Hugh Jackman

Hugh Michael Jackman (gebore op 12 Oktober 1968) is ’n Australiese akteur, sanger en rolprentvervaardiger. Hy het al internasionale pryse gewen vir sy rolle in groot flieks, gewoonlik as ’n superheld, periode- of romantiese karakter. 

Jackman is die bekendste vir sy herhaaldelike uitbeelding van Wolverine in die "X-Men"-fliekreeks sowel as vir sy hoofrol in die romantiese komediefantasie "Kate & Leopold" (2001), die aksiegruwelprent "Van Helsing" (2004), die rillerdrama "The Prestige" (2006), die epiese geskiedenisdrama "Australia" (2008) en die riller "Prisoners" (2013). Hy het sy eerste Oscar-benoeming en Golden Globe gekry vir sy rol in "Les Misérables" (2012). In teater het hy ’n Tony gewen vir sy spel in "The Boy from Oz".


</doc>
<doc id="107214" url="https://af.wikipedia.org/wiki?curid=107214" title="Iere">
Iere

Die Iere (Engels: "Irish" of "Irish people", Iers-Gaelies: "Muintir na hÉireann" of "Na hÉireannaigh") is 'n Keltiese nasie en etniese groep inheems aan Ierland en die omliggende eilande. Volgens argeologiese studies is Ierland sedert sowat 9000 jaar bewoon. Vir die grootste deel van die geskiedenis van Ierland het die Iere hoofsaaklik 'n Gaeliese volk gevorm. Anglo-Noormanne het dele van Ierland in die 12de eeu verower, terwyl na die Engelse (her)verowering en kolonisering van Ierland in die 16de en 17de eeue 'n groot aantal Engelse en Laeveld Skotte op dele van die eiland gevestig het, veral in Noord-Ierland, waar hulle 'n afsonderlike en aparte etniese groep vorm.

Deur die geskiedenis heen het baie bekende Ierse mense verskyn. Die 6de eeuse Ierse monnik en sendeling Columbanus word as een van die "vaders van Europa" beskou, gevolg deur Kilianus en Virgilius van Salzburg. Die wetenskaplike Robert Boyle word as die "vader van chemie" beskou. Bekende Ierse ontdekkingsreisigers sluit in Brendan, Robert McClure, Ernest Shackleton en Tom Crean. Volgens sommige berigte was die eerste Europese kind wat in Noord-Amerika gebore is aan beide kante van Ierse afkoms en 'n Ier was die eerste Europeër wat sy voet op Amerikaanse bodem gesit het tydens Columbus se ekspedisie van 1492.

Ierland het 'n bevolking van sowat 6,5 miljoen, maar dit word beraam dat sowat 70 tot 80 miljoen mense wêreldwyd Ierse voorouers het. Histories gesien was emigrasie van Ierland die gevolg van konflikte, hongersnood en ekonomiese kwessies. Mense van Ierse afkoms het hoofsaaklik in Engelssprekende lande, veral die Verenigde Koninkryk, die Verenigde State, Kanada, Australië en Nieu-Seeland, gevestig. Daar is ook 'n beduidende aantal in Argentinië en Meksiko. Die Verenigde State het die meeste mense van Ierse afkoms, terwyl Australië 'n hoër persentasie van mense met Ierse afkoms as enige ander land het. Baie Yslanders het Ierse en Skots-Gaeliese voorouers.



</doc>
<doc id="107217" url="https://af.wikipedia.org/wiki?curid=107217" title="Denzel Washington">
Denzel Washington

Denzel Hayes Washington jr. (gebore op 28 Desember 1954) is ’n Amerikaanse akteur en rolprentmaker. Hy het drie Golden Globes gewen, ’n Tony en twee Oscars: vir beste manlike byspeler in die historiese oorlogsdrama "Glory" (1989) en vir beste akteur in die misdaadriller "Training Day" (2001).

Washington het sedert die 1990's groot lof ontvang vir sy toneelspel, onder meer in rolle soos die Suid-Afrikaanse anti-apartheidsaktivis Steve Biko in "Cry Freedom" (1987), die menseregteaktivis Malcolm X in "Malcolm X" (1992), die bokser Rubin "Hurricane" Carter in "The Hurricane" (1999), die digter Melvin B. Tolson in "The Great Debaters" (2007) en die dwelmhandelaar Frank Lucas in "American Gangster" (2007). In 2016 was hy op die 73ste Golden Globe-toekenningsaand die ontvanger van die Cecil B. DeMille-prys vir sy lewenslange bydrae tot die vermaakbedryf.

Washington het al sowat 60 rolprentpryse gewen en is talle ander kere benoem. Van sy belangrikste pryse en benoemings is:


</doc>
<doc id="107219" url="https://af.wikipedia.org/wiki?curid=107219" title="Tuisbly">
Tuisbly

Tuisbly is 'n treinstasie tussen Belfast en Dullstroom. Die stasie het volgens oorlewering sy naam te danke aan 'n man wat nie die spoorwegrooster kon lees nie, en as 'n gevolg daarvan die trein gereeld gemis het.


</doc>
<doc id="107220" url="https://af.wikipedia.org/wiki?curid=107220" title="Helen Hunt">
Helen Hunt

Helen Elizabeth Hunt (gebore 15 Junie 1963) is ’n Amerikaanse aktrise, regisseur en draaiboekskrywer. Sy het sewe jaar in die sitkom "Mad About You" gespeel en was die enkelma Carol Connelly in die romantiese komedie "As Good as It Gets" (1997), waarvoor sy die Oscar vir beste aktrise gewen het. Van haar ander noemenswaardige prente sluit in "Twister" (1996), "Cast Away" (2000), "What Women Want" (2000) en "The Sessions" (2012), waarvoor sy ’n Oscar-benoeming vir beste vroulike byspeler gekry het. 

Hunt het haar regisseursdebuut in 2007 gemaak met "Then She Found Me". Sy het ook vier Emmys, vier Golden Globes en twee Screen Actors Guild Awards gewen.

Hunt het in die 1970's as 'n kinder-aktrise begin werk.


</doc>
<doc id="107221" url="https://af.wikipedia.org/wiki?curid=107221" title="Anne Hathaway">
Anne Hathaway

Anne Jacqueline Hathaway (gebore op 12 November 1982) is ’n Amerikaanse aktrise en sangeres. Ná verskeie verhoogrolle het sy in die TV-reeks van 1999 "Get Real" gespeel. Sy het bekend geraak ná haar rol as Mia Thermopolis in die Disney-prent "The Princess Diaries" (2001) en sy opvolg (2004). Sedertdien was sy in dramatiese prente te sien soos die 2005-flieks "Havoc" en "Brokeback Mountain". In 2006 het sy in "The Devil Wears Prada" gespeel en in 2007 in "Becoming Jane" as Jane Austen. Sy was ook Catwoman in Christopher Nolan se "Dark Knight Rises" (2012) en in "Interstellar" (2014).

In 2008 het sy verskeie pryse gewen vir haar spel in "Rachel Getting Married", asook ’n Oscar-benoeming vir beste aktrise. In 2010 was sy te sien in die lokettreffers "Valentine's Day", "Alice in Wonderland" en "Love and Other Drugs". Sy het ’n Emmy gewen vir haar stemwerk in "The Simpsons". In 2012 was sy in "Les Misérables" en het sy groot lof en verskeie pryse vir haar spel gekry, onder meer die Golden Globe, Screen Actors Guild Award en Bafta vir beste vroulike byspeler.

Die tydskrif "People" het haar een van die nuwe sterre van 2001 genoem en sy was in 2006 op die lys van hul 50 mooiste mense.


</doc>
<doc id="107222" url="https://af.wikipedia.org/wiki?curid=107222" title="Tommy Lee Jones">
Tommy Lee Jones

Tommy Lee Jones (gebore op 15 September 1946) is ’n Amerikaanse akteur en rolprentmaker. Hy het vier Oscar-benoemings gekry, en het een gewen vir beste manlike byspeler vir sy spel in die 1993-riller "The Fugitive".

Sy ander noemenswaardige rolle was in die TV-minireeks "Lonesome Dove", die "Men in Black"-fliekreeks, en in die prente "No Country for Old Men", "Batman Forever", "Under Siege", "Man of the House" en "Natural Born Killers". Hy het ook al werklike mense uitgebeeld soos die sakeman Howard Hughes, die Kongreslid Thaddeus Stevens, die tereggestelde moordenaar Gary Gilmore en die basketbalheld Ty Cobb.


</doc>
<doc id="107223" url="https://af.wikipedia.org/wiki?curid=107223" title="George Clooney">
George Clooney

George Timothy Clooney (gebore 6 Mei 1961) is ’n Amerikaanse akteur, draaiboekskrywer, regisseur en aktivis. Hy het drie Golden Globes vir sy werk as akteur gewen en twee Oscars – een vir toneelspel en een vir vervaardiging.

Clooney het in 1978 sy akteursdebuut op televisie gemaak en van 1994 tot 1999 lof gekry vir sy rol as dr. Doug Ross in die mediese dramareeks "ER", waarvoor hy twee Emmy-benoemings gekry het. Hy het terselfdertyd verskeie hoofrolle in rolprente gekry, onder andere die superheldfliek "Batman & Robin" (1997) en die misdaadkomedie "Out of Sight" (1998). In laasgenoemde prent het hy die eerste keer saam met die regisseur Steven Soderbergh gewerk wat later ’n lewenslange medewerker geword het. In 1999 het hy die hoofrol gespeel in "Three Kings", ’n satire wat tydens die Golfoorlog afspeel en goed ontvang is.

In 2001 het hy nog bekender geraak in sy grootste kommersiële sukses, die komedie "Ocean's Eleven", die eerste prent in ’n trilogie. Hy het ’n jaar later sy regisseursdebuut gemaak met die spioenasiekomedie "Confessions of a Dangerous Mind".

Clooney het ’n Oscar gewen vir beste manlike byspeler in die Midde-Oosterse riller "Syriana" (2005), en het daarna benoemings vir die Oscar vir beste akteur gekry vir "Michael Clayton" (2007), "Up in the Air" (2009) en "The Descendants" (2011). In 2013 het hy die Oscar vir beste prent ontvang vir die politieke riller "Argo". Hy is die enigste persoon wat al in ses verskillende kategorieë vir ’n Oscar benoem is.

In 2009 is hy aangewys as een van die tydskrif "Time" se 100 invloedrykste mense in die wêreld. Hy is ook bekend vir sy maatskaplike en politieke aktivisme, soos tydens die Darfoer-vredesveldtog.

Onvolledige lys van flieks waarin hy gespeel het:





</doc>
<doc id="107224" url="https://af.wikipedia.org/wiki?curid=107224" title="Kanaal van Bristol">
Kanaal van Bristol

Die Kanaal van Bristol (Engels: "Bristol Channel"; Wallies: "Môr Hafren", letterlik "Severnsee") is 'n groot baai van die noordelike Atlantiese Oseaan wat in die weste van Groot-Brittanje ver in die eiland instrek en die graafskappe Devon en Somerset in Suidwes-Engeland van Suid-Wallis skei. Sy wydste punt is 50 km breed. Skepe, wat die naamgewende Engelse seehawe Bristol of die Walliese hawens Swansea en Cardiff aandoen, gebruik almal die Kanaal van Bristol.

Sy noordelike oewer grens aan die Suid-Walliese steenkoolvelde en is hoogs geïndustrialiseerd, terwyl die suidelike oewer in Somerset en Devon 'n oorwegend landelike karakter het. Die Severn-riviermonding is teen die kanaal se oostelike einde geleë. Die eiland Lundy, wat in die middel van die kanaal sowat 19 km wes van Ilfracombe geleë is, word tans deur die "National Trust" besit.

Groot dele van die kuslyn aan weerskante van die kanaal is as vanweë hul natuurskoon as "Heritage Coast" aangewys, insluitende Exmoor, Bideford Bay, die Hartland Point-skiereiland, die eiland Lundy, Glamorgan, die Gower-skiereiland, Suid-Pembrokeshire en die eiland Caldey.


</doc>
<doc id="107228" url="https://af.wikipedia.org/wiki?curid=107228" title="Statiese elektrisiteit">
Statiese elektrisiteit

Statiese elektrisiteit is 'n wanbalans in die elektriese lading van 'n oppervlakte of materiaal. Die lading bly daar totdat dit in staat is om weg te beweeg deur 'n elektriese stroom of elektriese ontlading. Statiese elektrisiteit verskil van 'n elektriese stroom wat deur drade of ander geleiers beweeg en energie vrystel.

'n Statiese elektriese lading word gevorm wanneer twee oppervlaktes aan mekaar raak en wegbeweeg van mekaar en die een oppervlak het 'n hoë weerstand teen die elektriese stroom ( vandaar die term elektriese insulator). Die meeste mense is bewus van die effek van statiese elektrisiteit want hulle kan dit hoor en voel en soms selfs die vonk in die donker sien wanneer 'n oormatige lading geneutraliseer word deur 'n groot elektriese geleier of 'n area wat gelaai is met 'n oormaat van die teenoorgestelde polariteit (positief of negatief). Die algemene verskynsel genaamd statiese skok, meer spesifiek 'n elektrostatiese ontlading, word veroorsaak wanneer die lading geneutraliseer word.

Materiale bestaan uit atome wat gewoonlik 'n neutrale elektriese lading het want hulle het dieselfde hoeveelheid positiewe ladings (protons in hulle selkern) en negatiewe ladings (elektrons in die elektronskil). Voordat statiese elektrisiteit kan voorkom moet daar 'n skeiding van die positiewe en negatiewe ladings wees. Wanneer twee materiale in aanraking met mekaar kom, kan die elektron van die een materiaal na die ander beweeg, wat dan 'n oormatige positiewe lading op die een materiaal agterlaat, en 'n negatiewe lading van dieselfde hoeveelheid op die ander. Wanneer die materiale dan van mekaar geskei word, behou dit die wanbalans in die lading.

Kontak-geïnduseerde ladingskeiding

Elektrone kan uitgeruil word wanneer materiale in kontak met mekaar kom; materiale waarvan die elektrone swak gebind is kan die lading verloor terwyl materiale waarvan die elektronskil yl gevul is, weer hierdie lading van die ander materiaal kan opneem. Dit staan bekend as die wrywingselektrisiteitseffek en dit veroorsaak dat die een materiaal positief gelaai word en die ander een negatief.  John Carl Wilcke het in 1757 'n verslag vrygestel oor wrywingselektrisiteit en statiese ladings. Materiale word dikwels geklassifiseer volgens die polariteit van die skeidingsladings wanneer dit in aanraking met 'n ander materiaal kom. 'n Materiaal onder op die lys wat 'n materiaal bo aan die lys raak, se negatiewe lading sal groter wees. Hoe verder weg hierdie twee materiale van mekaar is in hierdie reeks, hoe groter sal die ladingsoordrag wees. Die wrywingselektrisiteitseffek is die belangrikste oorsaak van statiese elektrisiteit in ons allesdaagse lewe. Eksperimente in wetenskaplaboratoriums bewys gewoonlik die reaksie wanneer verskillende materiale soos pels en 'n akrielstaaf teen mekaar gevryf word. Kontak-geïnduseerde ladingskeiding sorg dat 'n mens se hare regop staan en statiese aanklewing veroorsaak. ('n Ballon wat teen die hare gevryf word, word negatief gelaai en wanneer dit naby 'n muur kom, word die gelaaide ballon aangetrek deur die positiefgelaaide deeltjies teen die muur en kan dit daarom aan die muur vasklou. Dan lyk dit asof dit teen swaartekrag inwerk.)

Druk-geïnduseerde ladingskeiding

Wanneer meganiese druk toegepas word op die molekules van sekere kristalle en keramiek, kan dit 'n skeiding in die lading veroorsaak.

Hitte-geïnduseerde ladingskeiding

Wanneer sekere materiale verhit word, vind daar 'n skeiding in die lading van die atome of molekules daarvan plaas. Alle piro-elektriese materiale is ook piëso-elektries. Die reaksie op die atomiese of molukulêre eienskappe van hitte en druk is naverwant aan mekaar.

Lading-geïnduseerde ladingskeiding

'n Voorwerp met 'n positiewe lading wat naby aan 'n voorwerp met 'n neutrale lading geplaas word, kan 'n ladingskeiding by die neutrale voorwerp veroorsaak. Ladings van dieselfde polariteit word weggestoot en ladings van die teenoorgestelde polariteit word na mekaar aangetrek. Wanneer die krag wat die interaksie van elektriese ladings tot gevolg het vinnig verminder weens die groter wordende afstand, sal die effek van die naaste lading (teenoorgestelde polariteit) groter wees en dan sal die twee voorwerpe 'n aantrekkingskrag voel. Die effek is die duidelikste wanneer die neutrale voorwerp 'n elektriese geleier is want dan kan die lading vrylik rondbeweeg. Wanneer voorwerpe met 'n lading-geïnduseerde ladingskeiding deeglik geaard is, kan elektrone op 'n permanente basis bygevoeg of weggeneem word. Hierdie proses vorm die kern van die werking van die Van de Graaff generator, 'n toestel wat algemeen gebruik word om die effek van statiese elektrisiteit te demonstreer.

Om statiese elektrisiteit te voorkom of om die bestaande statiese elektrisiteit te verwyder, kan maklik wees – maak 'n venster oop of gebruik 'n vogsproeier. Dit sal die vogtigheid in die lug verhoog en die atmosfeer se geleidingsvermoë verbeter. 'n Lugïoniseerder kan dieselfde doen.

Om statiese elektrisiteit te voorkom op voorwerpe wat maklik daarop reageer, kan dit met 'n antistatiese middel behandel word. Dit vorm 'n geleidende laag en sorg dat die ekstra lading eweredig versprei word. Versagmiddels en die velle wat in tuimeldroërs gebruik word, is voorbeelde van antistatiese middels wat help om statiese aanklewing te voorkom.

Baie halfgeleiertoestelle wat in elektronika gebruik word is veral sensitief vir statiese vrystellings. Geleidende antistatiese sakke word gewoonlik gebruik om hierdie komponente te beskerm. Mense wat op stroombane werk waarop hierdie toestelle voorkom, beskerm hulself gewoonlik met 'n geleidende antistatiese band.

By nywerhede soos verffabrieke of meulens en in hospitale dra die werkers dikwels antistatiese veiligheidstewels om die opbou van statiese elektrisiteit, wat veroorsaak word deur kontak met die vloer, te voorkom. Die sole van hierdie skoene verskaf goeie geleiding. Antistatiese skoene moet nie verwar word met isolerende skoene nie. Laasgenoemde is skoene wat beskerming bied teen moontlike elektriese skokke deur die hoof elektrisiteitstroom.

Die vonk wat deur statiese elektrisiteit veroorsaak word, is die gevolg van die elektrostatiese ontlading of kortweg statiese ontlading. Die oormatige lading word geneutraliseer deur die vloei van ladings weg van, of ná die omgewing.

Die gevoel soos die van 'n elektriese skok wat met statiese elektrisiteit gepaard gaan, word veroorsaak deur die stimulering van die senuwees aangesien die neutraliserende stroom deur die menslike liggaam vloei. Die energie wat as statiese elektrisiteit op 'n voorwerp gestoor word, hang af van:

Weerlig is 'n dramatiese voorbeeld van statiese ontlading in die natuur. Alhoewel daar baie daaroor gedebatteer word, word daar algemeen geglo dat die ladingskeiding gebeur wanneer ysdeeltjies donderwolke aanraak. Gewoonlik kan die opeenhoping van ladings net gebeur in areas met 'n lae elektriese geleidingsvermoë. Die vloei van neutraliserende ladings vind dikwels plaas wanneer neutrale atome en molekules uitmekaar geruk word in die lug om dan so aparte positiewe en negatiewe ladings te vorm wat in die teenoorgestelde rigting as 'n elektriese stroom vloei en dit neutraliseer dan die oorspronklike opheenhoping van die lading. Die statiese lading in die lug breek op hierdie manier af teen ongeveer 10,000 volt per sentimeter (10 kV/cm) afhangend van die vogtigheid. Hierdie geleiding maak die omringende lug super warm en dit veroorsaak die helder flits of weerligstraal en dit veroorsaak ook 'n skokgolf wat die klikgeluid maak. Die weerligstraal is bloot 'n veel groter weergawe van die vonk wat waargeneem word wanneer statiese elektrisiteit onder normale omstandighede vrygestel word. Die blits vind plaas omdat die lug in die vrystellingskanaal so 'n hoë temperatuur bereik dat dit 'n helder lig vrystel. Die dreuning van die donderweer is die gevolg van die skokgolf wat gevorm is deur die superwarm lig wat in 'n ontploffing uitsit.

Baie semigeleiertoestelle wat in elektronika gebruik word is baie sensitief vir die teenwoordigheid van statiese elektrisiteit en kan beskadig word deur 'n statiese vrystelling. Die gebruik van 'n antistatiese armband is verpligtend vir alle navorsers wat met nanotoestelle werk. Verdere voorkomende maatreëls is om skoene met dik rubber sole uit te trek en altyd op 'n metaalvloer te bly.

Die vrystelling van statiese elektrisiteit kan verskeie gevaarlike situasies skep in bedrywe waar daar met vlambare materiale gewerk word. Dis gevaarlik wanneer 'n klein elektriese vonkie 'n plofbare mengsel aan die brand steek.

Dinge soos die vloeibeweging van stowwe wat verpoeier is, die lae geleidingsvermoë van pype of meganiese beweging kan statiese elektrisiteit laat ophoop.
Wanneer sand afloop in 'n plastiese glygeut kan dit ook 'n lading oordra wat statiese elektrisiteit veroorsaak. D
Fyn stofwolke van verpoeierde stowwe is ontvlambaar en kan maklik ontplof. Wanneer daar 'n statiese vrystelling in 'n stofwolk of dampwolk is, kan ontploffings voorkom. Van die grootste industriële ongelukke as gevolg van statiese elektrisiteit wat ooit plaasgevind het, is:

Die vermoë van 'n vloeistof om 'n elektrostatiese lading te behou, hang af van die elektriese geleidingsvermoë van die vloeistof. Wanneer vloeistowwe met 'n lae geleidingsvermoë deur pyplyne vloei, of wanneer dit meganies geskud of vinnig beweeg word, vind daar kontak-geïnduseerde ladingskeiding plaas. Vloeistowwe met 'n lae elektriese geleidingsvermoë (laer as 50 picosiemens per meter) word akkumulators genoem en vloeistowwe met 'n geleidingsvermoë van bo 50 pS/m is weer nie-akkumulators. In die geval van nie-akkumulators herverbind die ladings so vinnig soos wat dit geskei word en daarom het die opbou van 'n elektrostatiese lading geen effek nie. In die petrochemiese bedryf is 50 pS/m die aanbevole minimum krag van elektriese geleidingsvermoë om die lading van 'n vloeistof te verwyder.

Keroseen kan 'n geleidingsvermoë van minder as 1 picosiemens per meter tot 20 pS/m hê. In vergelyking hiermee het water waarvan die ione verwyder is 'n geleidingsvermoë van ongeveer 10,000,000 pS/m of 10 µS/m.

Transformator-olie is deel van die elektriese insulasiestelsel van groot kragtransformators en ander elektriese apparate. Wanneer die transformator-olie van hierdie groot apparate hervul moet word, moet dit met groot versigtigheid gedoen word aangesien die elektrostatiese lading van die vloeistof sekere sensitiewe isolasiemateriaal van die transformators kan beskadig.

Die vloeiende beweging van vlambare vloeistowwe soos petrol in 'n pypleiding kan statiese elektrisiteit opbou. Nie-polêre vloeistowwe soos petrol, tolueen, xileen, diesel, keroseen en vloeibare petroleum is in staat om 'n lading op te bou en daardie lading te behou indien dit teen 'n hoë tempo vloei. Elektrostatiese vrystellings kan hierdie brandstofdampe ontsteek. Indien die energie van die elektrostatiese vrystelling hoog genoeg is, kan dit die brandstofdampe en 'n mengsel van lug ontsteek. Verskillende soorte brandstowwe benodig verskillende vlakke van energie wat deur elektrostatiese ladings vrygestel word om aan die brand te slaan.

Terwyl iemand petrol ingooi by 'n vulstasie, kan  die elektrostatiese vrystelling probleme veroorsaak. Daar het ook al brande by lughawens  ontstaan terwyl 'n vliegtuig se tenk met keroseen gevul word. Daar is egter nuwe tegnologie wat toenemend gebruik word wanneer daar met vlambare vloeistowwe gewerk word om die opbou van statiese elektrisiteit te voorkom, of om op 'n veilige manier daarvan ontslae te raak.

Wanneer gas deur pype vloei, is daar min, indien enige, statiese elektrisiteit. Bloot wanneer daar sekere soliede partikels of vloeistofdruppels in die gasstroom beland, kan daar 'n lading van statiese elektrisiteit teenwoordig wees.

Weens die geweldige hoë humiditeit in die ruimte kan besondere hoë ladings van statiese elektrisiteit opbou. Dit kan groot probleme veroorsaak vir die komplekse elektronika van ruimteskepe wat vir verkenning gebruik word. Statiese elektrisiteit is veral 'n probleem vir ruimtemanne wat na die maan of Mars reis. Terwyl hulle oor die besondere droë terrein loop, kan daar 'n beduidende hoeveelheid statiese elektrisiteit opbou. Wanneer die ruimtemanne dan die lugprop wil oopmaak om na die tuig terug te keer, kan hierdie statiese elektrisiteit wat vrygestel word sekere sensitiewe elektronika beskadig.

Statiese elektrisiteit word gewoonlik gebruik vir xerografie, lugfilters (veral elektrostatiese presipiteerders), voertuigverf, fotokopieerders, verfspuite, teaters en veral die vloere van operasieteaters, drukkers, en by vliegtuigbrandstofhervulling.



</doc>
<doc id="107229" url="https://af.wikipedia.org/wiki?curid=107229" title="Karel Benjamin">
Karel Benjamin

Karel Benjamin (*17 Februarie 1928, Goodwood – † 19 November 2002, Kaapstad) was 'n Afrikaanse skrywer van kort- en kontreiverhale. Hy is veral bekend vir sy bundel, "Staan uit die water uit!", wat oor die Kaap se bruin gemeenskap voor die Tweede Wêreldoorlog handel.

Carl Petrus Johannes Jacobus Benjamin is op 17 Februarie 1928 in die Akkers in Goodwood gebore. Tot met die ouderdom van ses bly hy saam met sy ma, 'n huishulp, op die hoek van Akkerweg en Townsendstraat, waarna hulle na Distrik Ses trek. Vanaf twaalfjarige ouderdom bly hulle tydelik in Seepunt, maar dit is eers na sy ouers se dood in 1948 dat hy Kaapstad vir goed sy woonplek maak. Hy gaan skool in Goodwood en Distrik Ses, maar verlaat die skool na standerd ses om geld te kan verdien.

Hy werk by die Spoorweë in Soutrivier, by Goodwood Munisipaliteit en doen ook privaat bou- en verfwerk oor die hele Kaapse Skiereiland, terwyl hy naby die ou Distrik Ses woon. Onder andere help hy bou aan winkelsentrums en groot hospitale. In dankbaarheid teenoor sy Skepper werk hy gereeld naweke as prediker op die trein om verlore siele te probeer werf.

In 2001 tree hy op by die Kultuurhistoriese Kongres in Welgemoed in Bellville, waar hy praat oor die leefwyse in Goodwood in die veertiger- en vyftigerjare. Hy word in sy laaste dae versorg in 'n huis vir bejaardes. Op Dinsdag, 19 November 2002 is hy in Kaapstad in 'n tehuis vir bejaardes oorlede.

So lank hy kan onthou, skryf hy rympies en toneelstukkies. Sy ernstige skryfloopbaan begin wanneer hy Klaas Steytler en Elsa Joubert se huis op Onrus verf en hulle vertel van sy skryfwerk. Hulle lees daarvan en bring hom dan in kontak met Kwela Boeke. "Staan uit die water uit!" bevat hoofsaaklik verhale uit sy jeug binne die Kaapse bruin gemeenskap in Goodwood en Distrik Ses in die Kaap van voor en na die Tweede Wêreldoorlog, onderhoudend vertel in Kaapse Afrikaans. Dit is 'n waardevolle bundel herinneringskuns wat die gebeure van hierdie tyd sonder groot politieke oordele en filosofiese beskouings eerlik onder die aandag van die leser bring. Die titel verwys na wat die skrywer se pa altyd gesê het as hy wil hê die kinders moet stilbly of luister. Die boek word onder andere deur die Wes-Kaapse Onderwysdepartement voorgeskryf vir graad tien. In 1996 word hy saam met E.K.M. Dido deur die Afrikaanse Skrywersvereniging vereer vir hulle debuutpublikasies.

"Pastoor Scholls trek sy toga uit" is soortgelyk van aard as sy debuut, met die stories wat so geskryf is dat dit die illusie skep dat mens dit hoor. Deur die menslike verhale loop herinnering en droom soos twee getroue kamerade hand aan hand. Sy persoonlike geskiedenis werp lig op die hele streekgeskiedenis, waaroor daar voorheen min direkte verslaggewing was, terwyl hy ook 'n venster oopmaak vir die taal van sy mense. Dis duidelik 'n baasverteller wat aan die woord is in hierdie onthou-stories. Beide sy boeke word deur Piet Grobler geïllustreer.

Van sy verhale word opgeneem in die versamelbundel "Die stukke wat ons sny".

Hy word in 1996 by 'n banket van die Afrikaanse Skrywersvereniging vereer vir sy debuutwerk.

Werke wat uit sy pen verskyn sluit in:



</doc>
<doc id="107230" url="https://af.wikipedia.org/wiki?curid=107230" title="Leninisme">
Leninisme

Leninisme is die vergestalting van 'n politieke teorie wat ontwikkel is, en vernoem is na die Russiese rewolusionêr, en later die Sowjetse premer, Wladimir Lenin. Die doel hiervan was vir die stig van 'n demokratiese organisasie vir die rewolusionêre baanbreker party. Volgens Lenin was die einddoel van die baanbreker party om 'n diktatorskap van die proletariaat met die hulp van die werkersklas in Rusland te vestig. Wanneer die regeerders van die burgerstand vervang word met die werkersklas word die pefekte geleentheid geskep vir die volledige ontwikkeling na sosialisme. Leninisme bestaan uit sosialisties- politieke en ekonomiese teorieë wat uit Marxisme ontwikkel het, sowel as Lenin se vertolking van die Marxistiese teorieë vir die praktiese toepassing op die sosio-politieke omstandighede van die landelike Russiese Ryk van die vroeë twintigste eeu. In Februarie 1917 was Leninisme vir vyf jaar lank die Russiese toepassing van Marxisme se ekonomiese- en politieke filosofie wat deur die Bolsjewiste ontwerp en uitgevoer is. Die Bolsjewiste was die baanbrekerparty wat leiding geneem het in die stryd vir die politieke vryheid van die werkersklas in Rusland.

Funksioneel moes Lenin se baanbreker party aan die werkersklas politieke bewusmaking (opvoeding en organisasie) en rewolusionêre leierskap bied wat nodig was om kapitalisme in die Russiese Ryk omver te werp. Ná die Russiese Rewolusie (1917), het Leninisme die dominante weergawe van Marxisme in Rusland geword. Die Bolsjewiste was beskou as die enigste ware vorm van Marxisme en alle vorme van anti-Leninistiese Marxisme, soos die geval met die Mensjewiste en ander faksies van die Sowjet revolusionêres, is die faksies op 'n gewelddadige wyse vervolg. Die Russiese Burgeroorlog het uit verskeie linksgesinde opstande teen die Bolsjewiste bestaan, maar dié opstande is verslaan en Leninisme het die amptelike staatsideologie van die Sowjet demokrasie in die Russiese Sosialistiese Federale Sowjetrepubliek geword voor die eenheids-samesmelting van die Sowjetunie in 1922. In die post-Leninistiese Rusland van 1925–1929 het Josef Stalin die aanvaarding van Leninisme as die enigste legitieme vorm van Marxisme weereens bekragtig deur dit as die enigste ondeelbare entiteit genaamd Marxisme-Leninisme te verklaar. Dit het toe die staatsideologie van die Sowjetunie geword.

Gedurende die negentiende eeu het die Kommunistiese Manifes" "(1848) van Karl Marx en Friedrich Engels 'n beroep gedoen vir die internasionale politieke unifikasie van die Europese werkersklas. Die doel hiervan was om 'n Kommunistiese rewolusie te bewerkstellig en die manifes het voorgestel dat, aangesien die sosio-ekonomiese organisasie van kommunisme verhewe geag is bo kapitalisme, sal die werkersrewolusie eerste in die ekonomies gegoede, geindustrialiseerde lande begin. Tog het die sosio-ekonomiese agterstand van die Imperiale Rusland in die vroeë twintigste eeu vir snelle en intensiewe industrialisering in die land gesorg. Dit het 'n verenigde werkersklas-proletariaat in die oorwegend landelike kleinboergemeenskappe gevestig.

'n Belangrike rede hiervoor was omdat die industrialisering meestal met buitelandse fondse gefinansier is en die Russiese Tsareryk (1721–1917) nie 'n rewolusionêre burgerstand met politieke en ekonomiese invloed oor die werkers en die kleinboere gehad het nie soos Frankryk gedurende die Franse Rewolusie van 1789. So, hoewel Rusland se politieke ekonomie hoofsaaklik plattelands en semi-feodaal was, het die taak van 'n demokratiese rewolusie teruggeval op die skouers van die stedelike, industriële wekersklas as die enigste sosiale klas wat grondhervorming en demokratisering kon bewerkstellig aangesien die grondeienaars in die dorpe en stede sou probeer om enige rewolusie te onderdruk. In April 1917 pubiseer Lenin sy April Tesis, die stategie vir die Oktober-rewolusie, waarin hy voorstel dat die Russiese rewolusie nie 'n geÏsoleerde nasionale gebeurtens is nie, maar 'n fundamentele internasionale gebeurtenis-- die eerste sosialistiese wêreldrewolusie.  Lenin se praktiese toepassing van Marxisme en die werkersklas se stedelike rewolusie teen die sosiale, politieke en ekonomiese toestande onder die Tsaristiese Rusland was die brandpunt wat met die hulp van die "rewolusionêre nasionalisme van die armes"  die absolute monargie van die driehonderjarige Huis van Romanof, tot 'n val gebring het (1613–1917).

In die proses waar die Russiese toepassing van Marxisme ontwikkel is, het die pamflet,  "Imperialisme, die Hoogste Vlak van Kapitalisme (1916), "Lenin se analise van ekonomiese ontwikkeling uitgebeeld soos dit deur Karl Marx voorspel was: dat kapitalisme 'n wêreldwye finansiële instelling sal word waar gevorderde industriële lande hul finansiële kapitaal na hul koloniale lande sal uitvoer om die natuurlike hulpbronne en die goedkoop handearbeid van die plaaslike bevolkings uit te buit. Dié "superuitbuiting "van die arm (onder-ontwikkelde) lande skep die geleentheid vir die ryk (ontwikkelde) lande om die arbeiders in hul stamlande polities gelukkig te hou met ietwat van 'n hoër lewenstandaard, en om 'n vreedsame arbeidsmark tuis te verseker. 'n Werkersklas-rewolusie van arbeiders en kleinboere was dus nie in die ontwikkelde kapitalistiese lande moontlik nie terwyl die imperialistiese globaal- finansiële stelsel steeds in plek is nie. Dit moes dus 'n onder-ontwikkelde land wees wat die eerste rewolusie moes begin het en in die vroeë twintigste eeu was die Russiese Ryk die polities swakste land in die kapitalistiese globaal-finaniële stelsel.

Voor die Rewolusie, ondanks die feit dat hy politieke hervorming ondersteun het, en die Bolsjewiste vir verkiesing toegelaat het by die Duma, het Lenin voorgestel dat Kapitalisme uiteindelik net deur 'n rewolusie omver gewerp kan word.en nie deur stelselmatige hervorming nie aangesien die regerende kapitaal- sosialistiese klas, wat in beheer van die ekonomiese mag was, die aard van die politieke mag binne die burgerstand bepaal.

Die Sowjetse demokrasie het die industrieë genasionaliseer en 'n buitelandse handelsmonopolie gevestig vir die produktiewe koördinering van die nasionale ekonomie, en om sodoende te verhoed dat Russiese nasionale industrieë teen mekaar meeding. Om die bevolking in die stede en dorpe te kan voed het Lenin Oorlogskommunisme (1918–1921) ingestel as 'n noodsaaklike  — voldoende wapens- en kosvoorrade  — om in die Russiese Burgeroorlog (1917–1923) te kon veg. Later, in Maart 1921, het hy die  Nuwe Ekonomiese Beleid (NEB1921-1929) ingestel wat maatstawwe toelaat vir private handel en binnelandse vrye handel. Hy het ook  graan-rekwisisies met 'n landboubelasting vervang wat deur staatsbanke bestuur is. Die doel van die NEB was om opstande tydens hongersnood onder die plattelanders te beheer en om 'n mate van die vryemarkstelsel toe te laat waar die winste die kleinboere moes aanmoedig om hul landbouprodukte te oes wat nodig is om die dorpe en stede te voed. Lenin wou ook hierdeur die stedelike werkersklas, wat baie mans (werkers) in die teenrewolusionêre Burgeroorlog verloor het, ekonomies hervestig Die sosialistiese nasionalisering van die ekonomie sou dan deur die NEB uitgebou word om Rusland te industrialiseer, die werkersklas versterk, en die lewenstandaarde verhoog. Lenin het die ontwikkeling van nuwe sosialstiese state in die ontwikkelde lande as noodsaaklik beskou om Rusland se ekonomie te verstewig, en sosialisme bo kapitalisme te bevorder. In sy visie vir die groei van sosialisme was Lenin baie bemoedig deur die Duitse Rewolusie van 1918–1919, die Italiaanse opstande en die algemene stakings van 1920, asook die industriële onrus in Brittanje, Frankryk en Amerika.

Die rol van die Marxistiese baanbreker party was om die werkers en landbewoners (peasants) polities op te voed en om af te sien van die gemeenskaplike "valse bewustheid" van geloof en nasionalisme wat die verpersoonliking was van die kuturele status quo wat deur die burgerklas aan die proletariaat verkondig is om hul ekonomiese uitbuiting te fasiliteer. Onder die invloed van Lenin het die Sentrale Komitee van die Bolsjewistiese Party verklaar dat die ontwikkeling van die sosialistiese  werkerskultuur nie "van bo af" onderdruk mag word nie.

In die era ná die Rewolusionêre Rusland, was Stalinisme (Sosialisme in een land) en Trotskyȉsme (Permanente wêreldrewolusie) die vernaamste filosofieë van Kommunisme wat 'n legitieme ideologiese uitvloeisel van Leninisme was, maar binne die Kommuniste Party het elke ideologiese faksie tog die politieke legitimiteit van die opponerende faksie misken.


Werke van Wladimir Lenin:
Ander tematiese skakels:


</doc>
<doc id="107231" url="https://af.wikipedia.org/wiki?curid=107231" title="Ellen Botha">
Ellen Botha

Ellen Botha (1941–) is 'n Suid-Afrikaanse skrywer en digter. Hoewel sy digkuns vir volwassenes lewer, is haar grootste bydrae tot die Afrikaanse letterkunde in die vorm van leesboekies vir kinders in rymformaat. Sy skryf ook verskeie kinderversies en rympies. Die digter Daniel Hugo het haar as ’n vroulike A.G. Visser beskryf.

Ellen Keet is op 2 Augustus 1941 op Senekal in die Vrystaat gebore. Haar pa is A.D. Keet, die bekende digter en distriksgeneesheer op die dorp, en haar ma is Catharina van der Merwe. Sy is een van drie dogters en een van haar susters is Rosa Keet, eweneens bekende digter. Uit haar pa se eerste huwelik het sy ook 'n halfbroer en halfsuster. Verskeie kunstenaars kom gereeld by hulle aan huis, soos die Hanekom-toneelgeselskap, D.J. Opperman, Theo Wassenaar, Morkel van Tonder, P.J. Nienaber en andere. Op skool in haar tuisdorp blink sy uit in musiek en haar moeder neem haar weekliks na Bloemfontein na dr. Arend Koole vir klavierles. Sy slaag dan ook die finale klaviereksamen reeds in standerd nege met die hoogste lof. Haar matriek behaal sy in 1959 aan die Hoërskool Paul Erasmus op Senekal.

Ná matriek studeer sy vanaf 1960 verder aan die Universiteit van Kaapstad se College of Music, waar sy 'n vierjarige kursus in musiek volg met klavier en harp as hoofinstrumente, terwyl sy ook basdrom speel in die opera-orkes. Gedurende hierdie tyd doen sy ook heelwat solowerk en tree per geleentheid ook as soliste op saam met die orkes.

Sy verwerf die Onderwys- en Voordraerslisensiate en kry 'n pos as musiekonderwyseres in Parow, terwyl sy steeds aanbly in die dameskoshuis Baxter Hall op die kampus van die Universiteit van Kaapstad, waar sy aangestel is as tutor vir die studente.

Vervolgens gee sy musiek op Senekal, by die Pretoria Technikon en dan op Queenstown, waar sy haar toekomstige man, die bankbestuurder Nick Botha, ontmoet. Ná hulle troue trek hulle Kaap toe en ná die geboorte van hulle enigste seun, Joe, gaan bly hulle in Parow-Noord. Sy hou haar na haar huwelik besig met verskeie musiekkonserte, veral in skole en kerke. Sy is lid van 'n plaaslike leeskring asook die Afrikaanse Skrywersgilde. Die publikasie van haar digbundels gee aanleiding tot verskeie radio-onderhoude en 'n program op Radiosondergrense waarin Margot Luyt en Nick van Jaarsveld van hierdie gedigte voordra, terwyl sy ook genooi word na leeskringe om haar werk te bespreek. In 1987 begin sy weer met harplesse by die Walliese harpspeelster Beti Woolley, 'n lektrise by die Universiteit van Kaapstad. Hierna hou sy gereeld uitvoerings in skole, kerke en ouetehuise in die Kaapse Skiereiland en die Boland.

Vanaf tienjarige ouderdom op skool skryf sy reeds opstelle en rympies wat in die skooljaarblad gepubliseer word. In hierdie jare skryf sy hoofsaaklik liefdesgedigte, maar stop dit toe haar suster, Rosa Keet, vir haar sê dat dit klink of sy “Eno’s gedrink het”. Daarna skryf sy meestal vir die pret en stuur ook gereeld rympies aan vriendinne om hulle op te beur. Hierdie gebruik lei daartoe dat sy as digter ontdek word. Een van haar goeie vriendinne is Loreinne Fryer, vrou van Charles Fryer, die digter en uitgewer. Ellen skryf gereeld vrolike versies vir Loreinne, wat sy per geleentheid onder 'n magneet op die yskasdeur opplak. Op hierdie manier sien Charles dit en nooi hy vir Ellen uit om versies voor te lê vir publikasie. In haar debuutbundel, "Gruwelike huwelike", bundel sy limerieke, welke versvorm sy absoluut bemeester het. Getrou aan die aard van hierdie versvorm is die aanslag lig en humoristies, maar sy lewer ook skerp sosiale kommentaar en daar is versteekte erns agter die oënskynlike banaliteite. Meer van dieselfde is in die vernuftige opvolgbundel, "Verspot", waar die titel 'n pot vol verse, onsinnig, en ook diep of ver die draaksteek beteken. In hierdie bundel eksperimenteer sy ook met ander versvorme. Die Drama Departement van die Universiteit van Stellenbosch voer van haar verse op en sy lewer ook oor baie jare gereelde bydraes vir hulle karnavalblad, "Akkerjol". Van haar verse word opgeneem in Gerrit Komrij se bloemlesing "Die Afrikaanse poësie in 'n duisend en enkele gedigte" en in ander versamelbundels soos "Die dye trek die dye aan" en "Nuwe verseboek vir seniors".

Sy kry ook 'n aanstelling om leesboekies vir grade 2-6 vir Kurrikulum 2005 in rymformaat te skryf en verskeie van hierdie leesboekies verskyn in druk.

"Kwet en Kwit se rare rit" het vervoermiddels as tema. Kwet en Kwit is twee ruimtewesens wat in hul ruimtetuig op die aarde land. Hier ry hulle onder andere saam op 'n lorrie, 'n fiets, 'n motorfiets en 'n perd, maar maak ook kennis met 'n stroper, 'n hooiwa, 'n trekker en 'n koeltrok op die plaas, terwyl hulle ook 'n brandweerwa, die insleepdiens en 'n ambulans sien.

"Wakker Rakker Rympies" is rympies oor allerlei onderwerpe.

"Die seuntjie wat 'n ster geword het: Nkosi se storie" is die verhaal van die swart seuntjie Nkosi Johnson, wat beroemd geraak het met sy stryd teen MIV/Vigs. Met sy storie word kinders op 'n eenvoudige wyse bewus gemaak van hierdie siekte.

"Tinkel tonkel towertaal" se tema is leestekens en ander taalverskynsels.

"Diereplesier" handel oor verkeersveiligheid. Die diere Kietsie Kat, Hansie Haas, Jan Apie, Kiepie-Hen, Siebie Hond en Ou Skilpad hou met 'n minibus vakansie.  Hansie Haas bestuur te vinnig, almal het nie veiligheidsgordels aan nie en die verkeerspolisie keer hulle voor.

"Brrr!!!" en "Sjoe!" handel oor weerverskynsels en seisoene.

"Verl@nge" se tema is menseverhoudings.

Van haar werk word ook opgeneem in "Die meermin en die toebroodjie en ander tekste", "Mitologie en ander tekste", "Olifant, jou agterstevoriefant en ander tekste" en "Purr-fekte katfeite en ander tekste", saamgestel deur Rachelle Greeff.

Vir volwassenes

Vir kinders


</doc>
<doc id="107232" url="https://af.wikipedia.org/wiki?curid=107232" title="Marianna Brandt">
Marianna Brandt

Marianna Brandt (2 November 1952, Kaapstad –) is 'n Suid-Afrikaanse skrywer.

Marianna Brandt is op 2 November 1952 in Kaapstad gebore as een van vier dogters en word groot op Swakopmund in Namibië. Op jong ouderdom verloor sy haar polisiemanpa in 'n helikopter-ongeluk.

Na skool studeer sy in die Vrystaat en word 'n Mediese Tegnoloog in Chemie. Hierna werk sy vir ongeveer tien jaar in verskeie laboratoriums landwyd. Sy onderneem dan 'n oorsese reis en besoek Europa, die Verre Ooste en Israel. By haar terugkeer sluit sy in 1982 by die Suid-Afrikaanse Uitsaaikorporasie aan, waar sy ongeveer vyftig stories vir "Siembamba" skryf. Haar gewilde Poppie-Dot karakter maak haar buiging op hierdie program. Daarna sluit sy aan by 'n videomaatskappy wat hoofsaaklik kinderprente vir Bop-TV maak, maar sy skryf ook draaiboeke vir die opvoedkundige mark. Een van haar projekte hier is die programreeks oor "The human universe", waarin sy haar mediese agtergrond kan gebruik om vir almal, maar veral vir kinders, meer te vertel oor die wondere van die menslike liggaam. Sy help ook met navorsing en verfilming vir die televisieprogram "Uit en tuis".

Hierna word sy 'n makelaar-konsultant. Terwyl sy in 1986 op Upington is om aan 'n boek te werk, bied sy 'n deeltydse skryfskool aan en agt van haar leerlinge verkry hierna toegang tot die ATKV-skryfskool op Potchefstroom. Hierdie sukses spoor haar aan om in 1990 'n skryfskool in oorleg met die plaaslike biblioteek in Bellville in die Kaap te begin om kinders sowel as volwassenes te onderrig en hulle aan te moedig om te publiseer. Sy is 'n lid van die Afrikaanse tak van die internasionale skrywersorganisasie PEN. 'n Hoogtepunt as skrywer is die uitnodiging wat sy gekry het om in Mei 1998 deel te neem aan die Shuttle "99 Project for Children’s Literature" in Ysland, wat deur die Nordiese Raad van Ministeries georganiseer is. Hierdie besoek loop uit op 'n kinderboek ("Kria the summerbird") van haar wat in Ysland uitgegee is. Tydens haar besoek tree sy onder andere op in die staatsteater in Reykjavik, waar sy Suid-Afrikaanse kinderverhale aan die gehoor vertel, terwyl sy ook aan plaaslike radio- en televisieprogramme deelneem.

Haar eerste drama (oor 'n wynplaas) skryf sy reeds op twaalfjarige ouderdom en sy en die buurkinders neem dit self op band op, kompleet met byklanke. Haar meer ernstige skrywery begin vir die radioprogram "Siembamba", vir wie sy reekse skryf oor "Poppie-Dot", "Noto die maankabouter", "Mossoelie van die see" en "Jarkie van die reënwoud". Sy skryf verskeie Afrikaanse en Engelse kinderboeke, maar ook radioverhale, draaiboeke en opvoedkundige reekse leesboeke. Laasgenoemde sluit in 'n aantal boeke in die "Rimpelstories"-leesreeks ("Kalahari toe…", "Die towermengsel", "Die koningin in die winterkombers" en "Dis die klippie"), wat in 1999 geskryf is en 'n eretoekenning van die Wes-Kaapse Boekforum kry.

Haar bekendste boeke is egter dié oor Poppie-Dot, wat haar naam te danke het aan haar ouma wat dink dat sy nes 'n poppie lyk. Die tweede deel van die naam kry sy omdat sy so lief is om rokke met kolletjies op te dra. "Poppie-Dot van die Kaap" is die eerste boek van hierdie gewilde reeks. Saam met haar speelmaat, die koei Sêramei, beleef sy talle avonture. "Poppie-Dot by die Grootrivier" is in 1994 naaswenner van die ATKV-kinderboekpryse vir ouderdomsgroep 8-9 jaar. In hierdie boek woon Poppie-Dot en Sêramei by familie op Keimoes. Die stories in die boek word opgevoer deur skole in die Wes-Kaap en word in die kurrikulum-onderrig in Stellenbosch gebruik. In 1999 wen "Die mieliestronkpop" die ATKV kinderboektoekenning in die kategorie 8-9 jaar en in 2001 kry die Engelse vertaling in Italië die White Raven-nominasie. Matilda droom oor die blou valletjiesrok in die winkel, maar haar ma en ouma kan dit nie koop nie en om haar te troos maak ouma vir haar 'n lappop met 'n mieliestronklyfie. Haar maats spot haar hieroor, maar Matilda wen die eerste prys in 'n tekenkompetisie met haar tekening van haar mieliestronkpop. "Die geheim van die toringkamer" vertel van drie tieners se reis deur Namibië, met 'n spook, spanning, moord en skurke en ook 'n liefdesverhouding of twee. In "Die stoutsterte: Van Texel tot Tafelbaai" maak 'n muisfamilie die tog vanaf Nederland na die Kaap saam met Jan van Riebeeck mee, waarmee saam met die lekker storie ook baie inligting oor die VOC-geskiedenis weergegee word. Hierdie boek was op die kortlys vir die Sanlamprys vir 2002. Drie muise uit verskillende wêrelddele kom in "Markus Stermuis op die Sojoes 3…2…1"! bymekaar om die eerste muise in die ruimte te wees, waardeur die wetenskap en die ruimte op natuurlike wyse by die gegewe betrek word. Hierdie boek is in 2004 op die kortlys vir die toekenning van die M.E.R.-prys vir kinderlektuur.

Sy skryf ook die grillerige speurreeks waarin die koshuismeisie Emma die hoofkarakter is. Die aksie vind plaas op skool en in die koshuis van Kosterkloof. "Emma en die geheime gang" vertel hoe mense kinders se DNS aan ruimtewesens wou verkoop. In "Emma en die creepy komplot" het die skool 'n nuwe onderhoof, maar Emma vermoed iets is nie pluis nie en dat hy kop in een mus is met die skurke van die vorige boek. Sy ontdek iets in die blou koelsakke wat vir die rugbyspan bedoel is en haar beste vriend, Zoltan, moet haar kom help. In 2001 is sy een van die finaliste vir die Sanlam-RSG-radiodramakompetisie.

Van haar boeke is in Engels. In 1992 skryf sy twee vigsboekies ("The truck-driver’s love" en "The food of love") wat vir skole voorgeskryf word in Natal, eSwatini, Kenia en Namibië. "Beads for a bird" word gekeur vir verfilming sodra finansies beskikbaar is. "Hero of the hills" is 'n storie oor die gesondheidstrein (Phelophepa) van Suid-Afrika, wat afgeleë gebiede besoek om op hierdie manier gesondheidsorg aan die plaaslike inwoners te verskaf. "Heroes of the Coal Yard" het as tema seuns wat noodgedwonge in 'n steenkoolwerf in Soweto leef. Haar leesboekies vir Graad Een ("I like fish", "What’s in Grandma’s bag?" en "What can you see?") word vertaal en in lande soos Gambië, Ghana en Kenia gebruik. Tydens haar besoek aan Ysland besoek sy die eiland Videy, waar sy 'n impromptu-verhaal moet uitdink wat hierdie eiland met Afrika verbind. Sy vertel die verhaal van diere en hul siele wat hier vasgevang is en toe noodgedwonge Afrika toe moet skuif en op versoek van die Yslanders skryf sy dit neer, waarna "Kria the summerbird" in Ysland uitgegee word.




</doc>
<doc id="107233" url="https://af.wikipedia.org/wiki?curid=107233" title="Izak de Vries">
Izak de Vries

Izak de Vries (*19 Januarie 1969, Port Elizabeth –) is 'n Suid-Afrikaanse skrywer, akteur en fotograaf.As skrywer verwerf hy hoofsaaklik bekendheid vir sy kortverhale.

Izak Daniël de Vries is op 19 Januarie 1969 in Port Elizabeth gebore as die oudste kind en enigste seun van Johan de Vries en Marianne Nienaber, die dogter van C.J.M. Nienaber en Miep Nienaber-Luitingh. Sy pa is 'n maatskaplike werker en sy ma 'n Wiskunde en Wetenskap onderwyseres. Hy het twee jonger susters, Willemien en Marianne. Kort na sy geboorte verhuis die gesin na Johannesburg en daarna na Laaiplek naby Velddrif. Hy begin sy laerskoolloopbaan op Dwarskersbos aan die Weskus. In 1976 trek die gesin na De Doorns, waar sy pa eers by die kerk werk en later 'n plaas koop. Hier gaan hy skool aan die Hoërskool Hexvallei. Die gesin verhuis in 1983 na Pietermaritzburg, waar sy ma 'n pos as onderwyseres kry en hy matrikuleer hier in 1986 aan die Hoërskool Voortrekker. Hy verwerf erekleure vir akademie, fotografie, ekologie, debat, skaak en prefekskap. Sy twee jaar verpligte militêre diensplig volg, waarin hy hoofsaaklik as interne verslaggewer werk en die kwartaallikse tweetalige nuusbrief van die 5-Seinregiment in Pretoria uitgee. Hy slaag ook 'n kursus in Ekonomie deur die Universiteit van Suid-Afrika.

Hierna sluit hy in 1989 as vrywilliger in Kaapstad aan by 'n Nie-Regerings Organisasie wat hulp verskaf aan onder meer straatkinders, prostitute en boemelaars. Hy werk hoofsaaklik by die koffiewinkeltjie in die middestad, waar hierdie mense gratis koffie kon kry. Dan skryf hy hom in 1990 in Pietermaritzburg by die Universiteit van Natal in en voltooi sy B.A.-graad in 1992 met Filosofie en Afrikaans-Nederlands as hoofvakke. Hy verower verskeie toekennings, waaronder die J.J. le Roux-prys as beste student in die Departement Afrikaans en Nederlands, die Perskorprys as beste student in Taalkunde, die HAUM-prys in Literatuurstudie en 'n verdienstesertifikaat van die universiteit. As derdejaarstudent lewer hy 'n referaat oor die houding van swart Suid-Afrikaners teenoor Afrikaans by die jaarkongres van die Linguistevereniging van Suider-Afrika. In hierdie tyd is hy betrokke by 'n Nie-Regerings Organisasie wat hulle toespits daarop om brûe te bou tussen die rasverdeelde gemeenskappe en doen hy ook 'n jaar lange kursus in vertaling en proefleeswerk.

As deel van sy graad voltooi hy in 1990 'n kursus in kreatiewe skryfwerk onder Dietlof van der Berg aan die Universiteit van Natal. In 1993 is hy die eerste ontvanger van die M-Net-beurs vir Skeppende Skryfwerk onder leiding van Etienne van Heerden aan die Rhodes Universiteit op Grahamstad, waar hy sy B.A. Honneurs-graad behaal. Hy ontvang akademiese kleure van Rhodes Universiteit asook 'n toekenning vir akademiese prestasie. In 1994 doen sy vriendin, Elma Erasmus, haar huisdokterjaar in Port Elizabeth en hy volg haar. Hulle trou aan die einde van 1994 en neem in 2003 'n seun aan wat hulle Jabu noem. In 1995 werk sy vrou by Grey’s Hospitaal in Pietermaritzburg en hy sluit weer by die Nie-Regerings Organisasie aan waar hy voorheen gewerk het. Hierna doseer hy in 1996 Afrikaanse letterkunde aan die Universiteit van Venda in Thohoyandou, terwyl sy vrou by die Tshilidzini Hospitaal werk. Hy skryf hom in 1997 deeltyds by die Universiteit van Kaapstad in vir 'n M.A.-graad oor die historiografiese metafiksie van André P. Brink, 'n graad wat hy in 1999 verwerf. Aan die begin van 1999 word hy redaksionele bestuurder van LitNet in Kaapstad, waarna hy as vryskut werk as skrywer, redakteur, vertaler en uitgewer, asook by M-Web se “Learning Online”. In 2001 en 2002 bied hy ook soms 'n kursus aan in Kreatiewe Skryfwerk by die Universiteit van Stellenbosch. Met die aanvang van die nuwe leerkurrikulum in die skole sluit hy in Junie 2002 by Bateleur Books aan om die oorgang te help bestuur. Hierdie maatskappy word in 2007 deur Nasou Via Afrika gekoop, waarna hy in Desember 2007 by Pearson Education aansluit en as senior uitgewer aan boeke werk vir die VOO-Kolleges. Vanaf Mei 2010 is hy uitgewerskonsultant wat werk doen vir Lapa uitgewers en ander. As akteur vertolk hy die hoofrol in "Die trommel" van André P. Brink en hy speel ook in rolprente soos "Choices" en "The graveyards of creation", in die kabaret "Songs my lover stole" en in "Rainbow Afrikaans", waarvan hy die medeskrywer is. Hy lewer ook boekbesprekings vir "Die Burger", "Beeld", "Volksblad", LitNet en "Insig" en skryf artikels wat onder meer in "Insig" verskyn.

Sy eerste gepubliseerde werk verskyn in 1981 in die Hoërskool Hexvallei se kwartaalblad, onder die titel "Van die Karoo gepraat". In 1991 wen hy die Inklings-kompetisie se kortverhaalafdeling wat deur die Universiteit van Pretoria aangebied is.

Sy eerste bundel kortverhale is "Kom slag 'n bees"” en dit word as 'n belangwekkende debuut beskou. Hy slaag daarin om die verhale wat oor siekte, wroeging, skuld en boetedoening handel in 'n hegte bundeleenheid saam te snoer. Om 'n bees te slag is beide 'n offer, wat boete en skuld in die verlede impliseer, en 'n feesviering, en hierdie tema word deur al die verhale getrek. In "Ons moet vir jou 'n bees slag" kry 'n voormalige wit soldaat kwytskelding van sy wandade deur sy deelname aan 'n inheemse suiweringritueel. Met sy ironiese titel konsentreer "Die verlede lê nog voor" op die gedwonge verskuiwing tydens die apartheidsjare waardeur mense in groot mate nie net hulle wonings, wortels en privaatheid verloor nie, maar ook hulle mensheid. Dit word alles dinge wat by die verteller spook en sy toekoms beïnvloed. Hierdie boek word deur D.Z. van der Berg in Engels vertaal as "Rites of the ox". "Spesiale dae" is 'n skoolleerboek, ryklik geïllustreer deur Alida Bothma. Daar verskyn ook 'n Engelse weergawe onder die titel "Special days".

Sy tweede bundel kortverhale is "Byna liefde". Hierin konsentreer hy op die liefde self (wat in verskillende vorms van erotika en ware liefde voorkom en beskryf word) en die skryf oor die liefde, waaruit blyk die frustrasie, onmag en verlange om hierdie gevoel betekenisvol weer te gee. Hierdie tweespalt veroorsaak dat die karakters merendeels hunker na 'n onbereikbare liefde met komplekse en ongewone verhoudings die gevolg. Om eenheid te skep word sommige van die karakters in verskillende stories gebruik (sonder om dit romanmatig te laat verloop), terwyl die verhale ook mildelik gebruik maak van die nuutste tegnologie, soos e-pos en sms’e en die gebruik van die internet om nuwe seksmaats te vind. In 2009 is "Byna liefde" op die kortlys vir die Jan Rabie-prys vir innoverende Afrikaanse skryfwerk en ook op die kortlys vir die W.A. Hofmeyr-prys.

Van sy verhale word ook in versamelbundels opgeneem, waaronder "Die Afrikaanse kortverhaalboek", "In 'n neutedop" (waarvan hy saam met Karen Simpson die samesteller is), "Die melkweg het 'n ster laat val", "Liefde, natuurlik", "Kruis en dwars", "Biltong en Barakat", "Alles goed en wel", "Storiejoernaal", "Oorbrugging" en "Die mooiste liefde is verby". Vir Bateleur Books, Nasou Via Afrika en Tafelberg skryf hy ook meer as sestig skoolhandleidings.


Samesteller



</doc>
<doc id="107235" url="https://af.wikipedia.org/wiki?curid=107235" title="Anna Karenina">
Anna Karenina

Anna Karenina (Russies: Анна Каренина [ˈanːə kɐˈrʲenʲɪnə]) is 'n boek deur die Russiese skrywer Leo Tolstoi wat in 1878 uitgegee is. Dit word allerweë as een van die beste romans nóg beskou. Die boek vertel die verhaal van 'n getroude vrou, Anna Karenina, wat op 'n jong weermagoffisier verlief raak. Die verhaal is onder andere in 1935, 1948, 1997 en 2012 verfilm.
Die roman verskyn van 1873 tot 1877 as 'n opvolgverhaal in die tydskrif "Roesski Wjestnik" ("Russiese Boodskapper"), totdat Tolstoi rusie met die uitgewer, Michail Katkof, aangaande gebeure in die laatste deel kry. Om dié rede is die volledige werk vir die eerste keer in 1878 in boekvorm gepubliseer.

Anna Karenina word algemeen as 'n hoogtepunt in realistiese fiksie gesien en Tolstoi het dit as sy eerste regte roman beskou. Daar word algemeen aanvaar dat die karakter van Anna op Maria Hartung (1832–1919), die oudste dogter van die Russiese digter Aleksander Poesjkin, gebaseer is. Tolstoi het haar per geleentheid ontmoet, waarna hy Poesjkin se prosa begin lees het en oor haar gefikseer het.

Die boek handel oor Anna, wat getroud is met die ou hoë amptenaar Karenin, maar verlief raak op die jonger graaf Wronski. Parallel hiermee word die verhoudings tussen twee kontrasterende egpare ook beskryf: Lewin (wat moontlik op Tolstoi self gebaseer is) en Kitty ondervind probleme in die eerste periode van hulle huwelik, maar die verhouding is tog suksesvol grootliks te danke aan die pligsbesef van die man. In teenstelling hiermee is Stefan Oblonski en Dolly al jare ongelukkig getroud, maar sy vrou aanvaar die huwelik ter wille van die kinders. Die roman vorm 'n gebalanseerde en afgeronde geheel. Alles bly tot op die laaste bladsye boeiend en geloofwaardig.



</doc>
<doc id="107236" url="https://af.wikipedia.org/wiki?curid=107236" title="Jean Anouilh">
Jean Anouilh

Jean Anouilh (1910–1987) was 'n Franse dramaturg en toneelskrywer wat se loopbaan oor vyf dekades gestrek het. Hy is veral bekend vir toneelstukke soos "Antigone" (1942) en "Becket" (1958). Die grootste deel van repertoire handel oor die handhawing van integriteit in 'n wêreld van morele kompromie.

Jean Marie Lucien Pierre Anouilh is op 23 Junie 1910 in Bordeaux gebore. Hy was die seun van 'n kleremaker en 'n klavieronderwyser.

Ná sy studies in die regte werk hy vir twee jaar by 'n reklame-agentskap. In 1929 word hy die sekretaris van Louis Jouvet van die "Comédie des Champs-Élysées". In 1929 skryf hy sy eerste stuk, die klug "Humulus le muet" en in 1931 sy eerste "ware" stuk "l'Hermine". Hy besluit om voltyds te skryf, maar dit was aanvanklik nie so maklik nie.

Hy maak sy deurbraak in 1937 met "Le Voyageur sans Bagage". Dit is deur die akteurs Sacha en Ludmilla Pitoëff in die teater van die Mathurins op die planke gebring.

Tydens die Duitse besetting het Anouilh aanhou skryf. Hy bly egter onpartydig, waarvoor hy later sterk gekritiseer is. Sy "Antigone" is in 1942 geskryf, maar eers in 1944 opgevoer. Na die besetting het hy hom oor 'n medeskrywer, Robert Brasillach, ontferm, wat wel met die besetters saamgewerk het. Hy het tevergeefs probeer om hom van die doodstraf te red. Hierdie gebeurtenis het 'n groot impak op sy lewe gehad. Hy het uiteindelik menssku geword en is op 3 Oktober 1987 in Lausanne in Switserland oorlede.




</doc>
<doc id="107240" url="https://af.wikipedia.org/wiki?curid=107240" title="Bas Belder">
Bas Belder

Bastiaan (Bas) Belder (gebore 25 Oktober 1946 in Ridderkerk) is 'n Nederlandse politikus. Sedert 1984 is hy lid van die Europese Parlement (fraksievoorsitter) vir die Staatkundig Gereformeerde Party. Voordat hy die politiek betree het, was hy werksaam as onderwyser in geskiedenis aan 'n hoërskool en later as buitelandse redakteur by die Reformatorisch Dagblad. Hy het Oos-Europese en Chinese geskiedenis aan die Rijksuniversiteit Utrecht studeer. Hy het ook die opleiding van geskiedenisonderwysers aan die Nutsakademie in Rotterdam behartig.



</doc>
<doc id="107241" url="https://af.wikipedia.org/wiki?curid=107241" title="Henk Kamp">
Henk Kamp

Henricus Gregorius Jozeph (Henk) (gebore op 23 Julie 1952 in Hengelo) is 'n Nederlandse voormalige politikus vir die Volksparty vir Vryheid en Demokrasie (VVD), 'n regs-liberale party. Hy was minister in die kabinette Balkenende I, Balkenende II, Balkenende III, Rutte I en Rutte II gewees.

Henk Kamp studeer aan die Sentrum vir Fiskale Studies (onderdeel van die Nederlandse Belastingdiens) en gaan werk as fiskale speurder. Hieronder volg 'n oorsig van sy verdere beroepe.


Opmerking: Kamp is as wethouer van Borculo belas met openbare werke, ruimtelike ordening, behuising, sport, ekonomiese aangeleenthede en omgewing.



</doc>
<doc id="107242" url="https://af.wikipedia.org/wiki?curid=107242" title="Lodewijk Asscher">
Lodewijk Asscher

Lodewijk Frans Asscher (gebore op 27 September 1974 in Amsterdam) is 'n Nederlandse regsgeleerde en politikus vir die Party van die Arbeid (PvdA), 'n gematigde sosialistiese party. Hy was minister van Sosiale Sake en Werkgeleenthede in die Rutte II-kabinet, bestaande uit VVD en PvdA, gewees. Sedert einde 2016 is hy ook die PvdA se politieke leier.

Asscher het in die regte gestudeer aan die Universiteit van Amsterdam en promoveer in 2002. Hy het ook enige tyd sielkunde aan die Universiteit van Amsterdam gestudeer, maar enkel die eerste jaar gehaal. Hy was van 2002 tot 2006 'n lid van die stadsraad van die gemeente Amsterdam en van 2006 tot 2012 'n wethouer van dieselfde gemeente gewees, as ook waarnemend burgemeester in 2010. Van 5 November 2012 tot 26 Oktober 2017 was hy minister van Sosiale Sake en Werkgeleenthede en vise-premier gewees en daarbenewens sedert 12 Desember 2016 politiek leier.

Lodewijk Asscher is getroud en het drie kinders. Hy is 'n aanhanger van die liberale Judaïsme.


</doc>
<doc id="107243" url="https://af.wikipedia.org/wiki?curid=107243" title="Bert Koenders">
Bert Koenders

Albert Gerard (Bert) Koenders (gebore 28 Mei 1958) is 'n Nederlandse voormalige diplomaat en politikus van die Party van die Arbeid (PvdA).

Koenders het in Internasionale Betrekkinge en Internasionale Ekonomie aan die Universiteit van Amsterdam gegradueer. Hy het ook Internasionale Studies aan die Johns Hopkins Universiteit in Washington, D.C. en Bologna gestudeer.

Koenders was van 1997 tot 2007 'n lid gewees van die PvdA se Tweede Kamer-fraksie.

Van 2007 tot 2010 het hy minister van Ontwikkelingssamenwerking in die Balkenende IV-kabinet gewees.

Van 2011 tot 2014 het hy vir die Verenigde Nasies gewerk.

Van 17 Oktober 2014 tot 26 Oktober 2017 was hy minister van Buitelandse Sake in die Rutte II-kabinet gewees, as opvolger van die Rooms-Katolieke PvdA-minister Frans Timmermans.



</doc>
<doc id="107244" url="https://af.wikipedia.org/wiki?curid=107244" title="Ronald Plasterk">
Ronald Plasterk

Ronald Hans Anton (Ronald) Plasterk (gebore op 12 April 1957) is 'n Nederlandse bioloog en voormalig PvdA-politikus.

Plasterk behaal die propedeuse ekonomie aan die Universiteit van Amsterdam en 'n graad biologie aan die Universiteit van Leiden. Vir sy landelike politieke loopbaan is hy 'n lid van die stadsraad en werksaam op verskillende universiteite. In 1984 promoveer hy tot doktor in die natuurwetenskappe op 'n tesis oor geneties ondersoek na die platworm. Daarna is hy van 2007 tot 2010 minister van Onderwys, Kultuur en Wetenskap in die Balkenende IV-kabinet, van 2010 tot 2012 'n lid van die Tweede Kamer en van 2012 tot 2017 Minister van Binnelandse Sake en Koninkrykrelasies in die Rutte II-kabinet.

Plasterk is 'n oortuig Ateïst.


</doc>
<doc id="107245" url="https://af.wikipedia.org/wiki?curid=107245" title="Glenn Close">
Glenn Close

Glenn Close (gebore op 19 Maart 1947) is ’n Amerikaanse rolprent-, verhoog- en televisieaktrise. Deur haar lang loopbaan het sy lof ontvang vir haar veelsydigheid en sy word gereken as een van die beste aktrises van haar generasie. Sy het drie Emmys, drie Tonys en ses Oscar-benoemings gekry.

Sy het haar verhoogloopbaan in 1974 begin met "Love for Love", en was tot in die vroeë 1980's hoofsaaklik in New York op die verhoog te sien in beide toneelstukke en musiekspele. Sy was in 1980 in die Broadway-produksie "Barnum" en in 1983 in "The Real Thing"; vir laasgenoemde het sy ’n Tony vir beste aktrise gekry. Haar eerste rolprentrol was in "The World According to Garp" (1982), en daarna was sy in "The Big Chill" (1983) en "The Natural" (1984); sy het vir al drie rolle ’n Oscar-benoeming vir beste vroulike byspeler gekry. Sy het later ook benoemings vir beste aktrise gekry vir haar spel in "Fatal Attraction" (1987), "Dangerous Liaisons" (1988) en "Albert Nobbs" (2011). In die 1990's het sy nog twee Tonys gewen, vir "Death and the Maiden" in 1992 en die musiekspel "Sunset Boulevard" in 1995. Sy het haar eerste Emmy gewen vir die 1995-televisieprent "Serving in Silence: The Margarethe Cammermeyer Story".

In 2003 was Close in die TV-prent "The Lion in Winter", waarvoor sy ’n Golden Globe gewen het. In 2005 was sy in die dramareeks "The Shield". Van 2007 tot 2012 was sy Patty Hewes in die TV-dramareeks "Damages", waarvoor sy ’n Golden Globe en twee Emmys gewen het. In November 2014 was sy weer op Broadway in die toneelstuk "A Delicate Balance".

Haar ander rolprente sluit in "Jagged Edge" (1985), "Hamlet" (1990), "Reversal of Fortune" (1990), "101 Dalmatians" (1996), "Paradise Road" (1997), "Air Force One" (1997), "Cookie's Fortune" (1999), "Nine Lives" (2005) en "Guardians of the Galaxy" (2014).

Close is een van drie aktrises wat vir die meeste Oscars (ses) benoem is sonder om een te wen; die ander twee is Deborah Kerr en Thelma Ritter.





</doc>
<doc id="107246" url="https://af.wikipedia.org/wiki?curid=107246" title="Gary Oldman">
Gary Oldman

Gary Leonard Oldman (gebore op 21 Maart 1958) is ’n Britse akteur, rolprentmaker, musikant en skrywer. Hy is bekend vir sy "groot" toneelspelstyl en is een van die mees gevierde akteurs van sy generasie, met ’n veelsydige loopbaan wat die teater, rolprente en televisie insluit.

Oldman het in 1979 op die verhoog begin toneelspeel en het sy eerste rolprentrol in 1983 in "Meantime" gekry. Hy het steeds in teaters verskyn, in onder meer "The Massacre at Paris" (1980), "Entertaining Mr Sloane" (1983), "Saved" (1983), "Women Beware Women" (1986) en "Hamlet" (1987). Ná sy uitbeelding van Sid Vicious en Joe Orton in onderskeidelik die biografiese rolprente "Sid and Nancy" (1986) en "Prick Up Your Ears" (1987), het die bekroonde resensent Roger Ebert hom "die beste jong Britse akteur" genoem. Vir laasgenoemde rol het Oldman sy eerste Bafta-benoeming gekry. Rolle in "The Firm" (1989) en "Rosencrantz & Guildenstern Are Dead" (1990) het hom verder gevestig as ’n briljante akteur.

Oldman was ook te sien in "State of Grace" (1990) as ’n Iers-Amerikaanse bendelid, in "JFK" (1991) as Lee Harvey Oswald en in "Bram Stoker's Dracula" (1992) as Dracula; vir laasgenoemde het hy die Saturn-prys vir beste akteur gewen. Hy het veral naam gemaak met die uitbeelding van skurke, soos in "Léon: The Professional" (1994). Van sy ander prente was "True Romance" (1993), "The Fifth Element" (1997), "Air Force One" (1997) en "The Contender" (2000), waarvoor hy ’n Screen Actors Guild Award vir beste manlike byspeler gewen het. Hy was ook Beethoven in "Immortal Beloved" (1994). In die 21ste eeu was hy in prente soos die "Harry Potter"-reeks, "The Dark Knight"-trilogie, "Tinker Tailor Soldier Spy" (2011), waarvoor hy vir ’n Oscar en Bafta vir beste akteur benoem is, en "Dawn of the Planet of the Apes" (2014). 

Van Gary Oldman se belangrikste pryse en benoemings is:


</doc>
<doc id="107247" url="https://af.wikipedia.org/wiki?curid=107247" title="Christopher Plummer">
Christopher Plummer

Arthur Christopher Orme Plummer CC (gebore op 13 Desember 1929) is ’n Kanadese teater-, rolprent- en televisieakteur. 

Nadat hy sy rolprentdebuut in die 1958-prent "Stage Struck" gemaak het, het hy ’n suksesvolle loopbaan gehad wat oor vyf dekades strek. 

Van Plummer se mees noemenswaardige rolle was in "Battle of Britain" (1969), "Waterloo" (1970), "The Return of the Pink Panther" (1975), "Murder by Decree" (1979), "Star Trek VI: The Undiscovered Country" (1991), "A Beautiful Mind" (2001), "Nicholas Nickleby" (2002), "The New World" (2005), "Inside Man" (2006), "The Imaginarium of Doctor Parnassus" (2009) en "The Girl with the Dragon Tattoo" (2011). Hy het verskeie historiese figure uitgebeeld, onder andere Rudyard Kipling in "The Man Who Would Be King" (1975), Mike Wallace in "The Insider" (1999) en Leo Tolstoi in "The Last Station" (2009).

Van al sy uiteenlopende rolle is Plummer vir baie mense die bekendste vir dié van kaptein Georg von Trapp in die 1965-treffermusiekprent "The Sound of Music", saam met Julie Andrews. Hy het ook in verskeie televisieprojekte gespeel, soos die minireeks "The Thorn Birds".

Plummer het talle pryse vir sy werk gewen, onder meer ’n Oscar, twee Emmys, twee Tonys, ’n Golden Globe, ’n Screen Actors Guild Award en ’n Bafta. Toe hy op die 84ste Oscar-toekenningsaand in 2012 op die ouderdom van 82 ’n Oscar wen vir "Beginners", het hy die oudste persoon nog geword wat dié prys inpalm.


</doc>
<doc id="107248" url="https://af.wikipedia.org/wiki?curid=107248" title="Kenneth Branagh">
Kenneth Branagh

Sir Kenneth Charles Branagh (gebore op 10 Desember 1960) is ’n Noord-Ierse akteur, regisseur, vervaardiger en draaiboekskrywer. Hy is veral bekend vir sy rolprentweergawes van Shakespeare-dramas soos "Much Ado About Nothing", "Hamlet" en "Henry V". Hy was ook in "Harry Potter and the Chamber of Secrets" te sien.

Branagh is op 10 Desember 1960 in Belfast gebore. Hy het sy debuut as akteur in Noord-Ierland gemaak in die BBC se "Play for Today"-trilogie wat in sy geboorteland afspeel. Hy het in die res van Brittanje bekend geraak vir sy verhoogoptredes; in 1982 het hy die Laurence Olivier-prys vir die beste nuweling gewen vir sy rol as Judd in die toneelstuk "Another Country".

Hy het al verskeie toneelstukke van Shakespeare geregisseer en/of daarin gespeel, soos "Henry V" (1989) (waarvoor hy vir ’n Oscar vir beste akteur en beste regisseur benoem is), "Much Ado About Nothing" (1993), "Othello" (1995), "Hamlet" (1996) (Oscar-benoeming vir beste aangepaste draaiboek), "Love's Labour's Lost" (2000) en "As You Like It" (2006).

Hy het ook in talle ander rolprente en televisiereekse verskyn, onder meer "Fortunes of War" (1987), Woody Allen se "Celebrity" (1998), "Wild Wild West" (1999), "The Road to El Dorado" (2000), "Conspiracy" (2001), "Harry Potter and the Chamber of Secrets" (2002), "Warm Springs" (2005), "Valkyrie" (2008), "The Boat That Rocked" (2009) en "My Week with Marilyn" (2011) as sir Laurence Olivier (Oscar-benoeming vir beste manlike byspeler).

Hy was die regisseur van sulke noemenswaardige prente soos "Dead Again" (1991), waarin hy ook speel, "Swan Song" (1992, Oscar-benoeming vir beste kortprent), "Frankenstein" (1994), waarin hy ook speel, "The Magic Flute" (2006), "Sleuth" (2007), die treffer-superheldfliek "Thor", die aksieriller "Jack Ryan: Shadow Recruit" (2014), waarin hy ook speel, en "Cinderella" (2015).

Branagh is benoem vir vyf Oscars en vyf Golden Globes. Hy het ook ’n Emmy en drie Baftas gewen. Hy is in 2012 tot ridder geslaan.




</doc>
<doc id="107249" url="https://af.wikipedia.org/wiki?curid=107249" title="Hollandse siekte">
Hollandse siekte

In die ekonomiese wetenskappe verwys die vakterm Hollandse siekte na die negatiewe ekonomiese gevolge wat uit 'n sterk styging in 'n land se inkomste (en die gepaardgaande oorwaardering van sy geldeenheid) voortspruit. 'n Sodanige effek word veral met die ontdekking van natuurlike hulpbronne (soos byvoorbeeld aardgas of ruolie) verbind, maar dit kan ook die gevolg wees van enige sterk toename in 'n nasionale ekonomie se buitelandse valutareserwes, insluitende grootskaalse regstreekse buitelandse beleggings, buitelandse ontwikkelingshulp of 'n aansienlike styging in die prys van natuurlike hulpbronne of ander uitvoergoedere waarop 'n ekonomie hoofsaaklik steun.

Die Hollandse siekte het 'n drieledige effek op 'n ekonomie. Eerstens verhoog dit die pryse van verwerkte uitvoergoedere en verminder sodoende 'n land se mededingendheid op die wêreldmark. Tweedens lei die oorwaardering van die nasionale geldeenheid tot 'n sterk toename in invoere. Oor die langtermyn kan albei effekte daartoe lei dat vervaardigingskapasiteite en werkgeleenthede in die nywerheidsbedryf na ander lande met 'n goedkoper arbeidsmark verskuif word. So kan ondernemings in die vervaardigingsektor nadelig geraak word deur die welvaart wat in die primêre sektor (byvoorbeeld mynbou) geskep word. Derdens kan dit die owerheid se oë laat sluit vir begrotingsprobleme.

Die term is vir die eerste keer deur "The Economist" gebruik wat die agteruitgang van die Nederlandse vervaardigingsbedryf in 'n artikel in sy uitgawe van 26 November 1977 behandel het.

Dit het sy oorsprong in 'n resessie waarin die Nederlandse ekonomie in die 1960's gedompel is ná die ontdekking van groot aardgasvelde in die suidelike Noordsee en in die provinsie Groningen in 1959. Die grootskaalse invloei van buitelandse valuta as gevolg van aardgasuitvoere het tot 'n sterk styging in die waarde van die Nederlandse gulden gelei, terwyl Nederlandse verwerkte goedere nie meer mededingend op die wêreldmark was nie.

'n Soortgelyke negatiewe effek is in die 1970's in die Verenigde Koninkryk ervaar nadat die olieprys vervierdubbel het en sodoende olieontginning langs die Skotse Noordseekus winsgewend gemaak het. Teen die laat sewentigerjare het die land, wat tradisioneel op ruolie-invoere aangewese was, self 'n netto-uitvoerder van ruolie geword.

Die Britse pond se waarde het skerp gestyg, maar die Britse ekonomie het nogtans 'n resessie betree nadat werknemers op hoër lone en salarisse aangedring het en die land se internasionale mededingendheid gedaal het.

In 2015 en 2016 het die Noorse ekonomie aan 'n ernstige geval van Hollandse siekte gely nadat oliepryse op die wêreldmark skerp gedaal het.


</doc>
<doc id="107250" url="https://af.wikipedia.org/wiki?curid=107250" title="Nick Nolte">
Nick Nolte

Nicholas King "Nick" Nolte (gebore op 8 Februarie 1941) is ’n Amerikaanse akteur en voormalige model. 

Nolte het eers in die TV-reeks "Rich Man, Poor Man" gespeel wat op Irwin Shaw se trefferroman van 1970 geskoei was. Later was hy in nog meer as 40 rolprente te sien, waarin hy uiteenlopende karakters vertolk het. Dit, tesame met sy atletiese bou en rasperstem, was die kenmerke van sy loopbaan. 

In 1973 het hy as gaskunstenaar opgetree in die TV-reeks "Griff" se episode "Who Framed Billy the Kid?", as Billy Randolph, ’n voetbalspeler wat van moord beskuldig word. Hy het die Golden Globe vir beste akteur in ’n drama gewen en is benoem vir die Oscar vir beste akteur vir die 1991-fliek "The Prince of Tides". Hy het ook Oscar-benoemings gekry vir "Affliction" (1998) en "Warrior" (2011). 

Van Nolte se ander prente sluit in "The Deep" (1977), "48 Hrs." (1982), "Down and Out in Beverly Hills" (1986), "Another 48 Hrs." (1990), "Everybody Wins" (1990), "Cape Fear" (1991), "Lorenzo's Oil" (1992), "The Thin Red Line" (1998), "Hulk" (2003), "The Good Thief" (2003), "Hotel Rwanda" (2004) en "A Walk in the Woods" (2015).

Nolte was sy lewe lank gereeld in die moeilikheid. In 1965 is hy in hegtenis geneem vir die verkoop van vervalste dokumente. Hy het ’n vonnis van 45 dae tronkstraf en ’n boete van $75 000 gekry, maar die vonnis is "tydelik" opgeskort. 

Op 11 September 2002 is hy weer in hegtenis geneem, dié keer weens beweerde dronkbestuur. Drie dae later het hy in die Silver Hill-hospitaal in Connecticut inbespreek vir berading. Toetse het later gewys hy was onder die invloed van 4-hidroksiebutaansuur, ’n dwelmmiddel wat met afspraakverkragting ("date rape") verbind word. Nolte se reaksie was dat hy die middel "al vier jaar lank gebruik en nog nooit verkrag is nie". In 2002 is hy weer aangekla van dronkbestuur. Hy het ’n opgeskorte vonnis van drie jaar gekry, met die opdrag om alkohol- en dwelmberading te kry en dat hy lukraak getoets moet word.


</doc>
<doc id="107253" url="https://af.wikipedia.org/wiki?curid=107253" title="Rutte II-kabinet">
Rutte II-kabinet

Die Rutte II-kabinet, die Nederlands kabinet wat het regeer van 2012 tot 2017, het bestaan uit lede van die VVD en die PvdA. Die Eerste Minister en minister van Algemene Sake was Mark Rutte van die VVD-party, 'n regs-liberale party, gewees. Die vise-premier (ook minister van Sosiale Sake en Werkgeleenthede) was Lodewijk Asscher van die PvdA-party, 'n gematigde sosialistiese-demokratiese party, gewees.
















</doc>
<doc id="107254" url="https://af.wikipedia.org/wiki?curid=107254" title="Colin Firth">
Colin Firth

Colin Andrew Firth CBE (gebore op 10 September 1960) is ’n Britse akteur. Sy 42 prente het wêreldwyd al meer as $3 miljard ingebring. Sy broer, Jonathan Firth, is ook 'n akteur. 

Hy was in die 1980's deel van die opkomende jong Britse akteurs, en dit was eers in 1995 met sy rol as Mr. Darcy in die TV-reeks "Pride and Prejudice" dat hy groter erkenning gekry het. Dit het gelei tot rolle in rolprente soos "The English Patient", "Bridget Jones's Diary" (waarvoor hy vir ’n Bafta benoem is), "Shakespeare in Love" en "Love Actually". In 2009 het hy groot lof gekry vir sy hoofrol in "A Single Man", waarvoor hy vir ’n Oscar benoem is en die Bafta vir beste akteur gewen het. 

In 2011 het hy ’n ster op die Hollywood Walk of Fame gekry en is hy aangewys as een van die tydskrif "Time" se "Time 100". In 2014 het hy in die aksiespioenasiekomedie "Kingsman: The Secret Service" gespeel, wat ’n kommersiële sukses was en goeie resensies gekry het.

Firth het ’n Oscar, Golden Globe, twee Britse Akademiepryse en drie Screen Actors Guild Awards gewen, sowel as die Volpi Cup. Sy bekendste en mees geloofde rol was as koning George VI van die Verenigde Koninkryk in "The King's Speech" (2010), waarvoor hy ’n Oscar en verskeie ander pryse gewen het vir beste akteur.

Firth is in veldtogte betrokke vir die regte van inheemse bevolkingsgroepe en is lid van Survival International. Hy veg ook vir die regte van asielsoekers en vlugtelinge, en vir die omgewing. Hy het opdrag gegee vir ’n wetenskaplike dokument oor die ondersoek na die verskille in die breinstruktuur van mense van verskillende politieke oriëntasies, en word erken as een van die medeskrywers daarvan.


</doc>
<doc id="107255" url="https://af.wikipedia.org/wiki?curid=107255" title="Witkol-klipkabeljou">
Witkol-klipkabeljou

Die Witkol-klipkabeljou ("Epinephelus coeruleopunctatus") is 'n vis wat voorkom in die Indiese-Pasifiese area, Oos-Afrika suidwaarts tot by die Oos-Kaap. In Engels staan die vis bekend as die "Whitespotted rockcod".

Die vis word tot 60 cm lank. Die vis donkerblou tot grysbruin van kleur met groot wit vlekke wat gemeng met kleiner kolletjies oor die hele lyf voorkom. Die kop is gepunt terwyl die agterste gedeelte van die stertvin swart is met geen kolle op nie.

Die vis leef aflandig op koraal- en rotsriwwe in water wat 4 tot 65m diep is. Die vis is 'n alleenloper en bly gewoonlik in die dag naby onderwater grotte of skeure. Hulle vreet vissies en skaaldiere. Hierdie vis kom algemeen voor.





</doc>
<doc id="107256" url="https://af.wikipedia.org/wiki?curid=107256" title="Sharon Dijksma">
Sharon Dijksma

Sharon Alida Maria (Sharon) Dijksma (gebore op 16 April 1971 in Hoogkerk, Groningen (munisipaliteit)) is 'n Nederlandse PvdA-politikus.

Sedert 30 Mei 2018 is sy 'n adjunk-burgemeester van Amsterdam.

Dijksma volg die Voortgesette Wetenskaplike Onderwys aan die Kamerlingh Onnes College en studeer daarna regte aan die Rijksuniversiteit Groningen en bestuurskunde aan die Universiteit Twente, maar voltooid nie een van die twee nie.

Van 1994 tot 2007 was sy op 23-jarige ouderdom lid van die Tweede Kamer van die State-Generaal namens die sosialisties-demokratiese Party van die Arbeid. Van 2007 tot 2010 was sy in die Balkenende IV-kabinet adjunk-minister van Onderwys, Kultuur en Wetenskap, van 2010 tot 2012 weer Tweede Kamerlid, van 2012 tot 2015 adjunk-minister van Ekonomiese Sake en van 2015 tot 2017 sy adjunk-minister van Infrastruktuur en Omgewingsake vir die Rutte II-kabinet.

Sy is getroud en sy en haar man het twee kinders: 'n dogter en 'n seun. Hulle is tans woonagtig in Enschede, 'n Nederlandse stad in die provinsie Overijssel.



</doc>
<doc id="107257" url="https://af.wikipedia.org/wiki?curid=107257" title="Annette Bening">
Annette Bening

Annette Carol Bening (gebore op 29 Mei 1958) is ’n Amerikaanse aktrise. 

Sy het haar loopbaan op die verhoog begin en is in 1987 vir die Tony vir beste aktrise in ’n toneelstuk benoem vir haar spel in "Coastal Disturbances". Sy is vier keer vir ’n Oscar benoem, vir die rolprente "The Grifters" (1990), "American Beauty" (1999), "Being Julia" (2004) en "The Kids Are All Right" (2010). Sy het ’n Bafta gewen vir "American Beauty" en ’n Golden Globe vir "Being Julia" en "The Kids Are All Right". Haar ander prente sluit in "Valmont" (1989), "Bugsy" (1991), "The American President" (1995), "The Siege" (1998), "Open Range" (2003) en "Running with Scissors" (2006).

In 2006 is sy vir ’n Emmy benoem vir haar spel as Jean Harris in "Mrs. Harris". In dieselfde jaar het sy ’n ster gekry op die Hollywood Walk of Fame.


</doc>
<doc id="107258" url="https://af.wikipedia.org/wiki?curid=107258" title="Skotte">
Skotte

Die Skotte (Engels: "Scots" of "Scottish people", Skots: "Scots Fowk", Skots-Gaelies: "Albannaich") is 'n Keltiese nasie en etniese groep inheems aan Skotland en die omliggende eilande. Histories gesien het hulle ontstaan uit 'n samesmelting van twee groepe — die Pikte en die Gaele — wat in die 9de eeu die Koninkryk van Skotland (of "Alba") gestig het en vermoedelik in etnotaalkundige opsig Kelte was. Later is die naburige Kumbriese Britone, wat ook 'n Keltiese taal gepraat het, asook die Germaanstalige Anglo-Sakse en Noormanne, in die Skotse nasie integreer.

In moderne opsig word die terme "Skotse mense" of "Skotte" gebruik om na iemand te verwys wat in taalkundige, kulturele, voorvaderlike of genetiese opsig van Skotse afkoms is. Die Latynse word "Scotti" het oorspronklik na die Gaele verwys maar word nou gebruik om na al die inwoners van Skotland te verwys. Hoewel dit soms as argaïes of ongunstig beskou word, word die term "Scotch" ook gebruik om na die Skotse mense te verwys, maar dit is hede hoofsaaklik buite Skotland gebruiklik.

Daar is mense van Skotse afkoms in baie lande buite Skotland. Emigrasie, beïnvloed deur faktore soos die Hoogland en Laeveld se klane, die Skotse lidmaatskap in die Britse Ryk, en in die onlangse tyd industriële agteruitgang en werkloosheid, het tot gevolg gehad dat Skotse mense wêreldwyd gevestig het. Groot bevolkings van Skotse mense het hulle in die Nuwe Wêreld-lande van Noord- en Suid-Amerika, Australië en Nieu-Seeland, gevestig. Daar is 'n Skotse teenwoordigheid op 'n besonders hoë vlak in Kanada, wat oor die hoogste vlak van Skotse afstammelinge per inwoner in die wêreld en die tweede grootste bevolking van Skotse afstammelinge na die Verenigde State beskik. Hulle het hul Skotse tale en kultuur meegebring.

Skotland het migrasie en vestiging van mense op verskillende tye oor die geskiedenis heen gesien. Die Gaele, die Pikte en die Britone het verskeie mites van oorsprong, soos die meeste Middeleeuse Europese volke. Die Germane, soos die Anglo-Sakse, het aan die begin van die 7de eeu aangekom, terwyl die Noormanne tydens die 8ste eeu in baie dele van Skotland gevestig het. In die Hoë Middeleeue, vanaf die heerskap van David I van Skotland, het emigrante vanuit Frankryk, Engeland en die Lae Lande na Skotland gekom. Sommige bekende Skotse vanne, insluitende dié van Bruce, Balliol, Murray en Stewart het in hierdie tyd na Skotland gekom. Vandag is Skotland een van die vier lande van die Verenigde Koninkryk en die meerderheid van die mense wat in Skotland leef is Britse burgers.



</doc>
<doc id="107260" url="https://af.wikipedia.org/wiki?curid=107260" title="Jeff Bridges">
Jeff Bridges

Jeffrey Leon "Jeff" Bridges (gebore op 4 Desember 1949) is ’n Amerikaanse akteur, sanger en vervaardiger. Hy kom uit ’n vooraanstaande akteursgesin.

Bridges het in 1951 in sy eerste rolprent, "The Company She Keeps", verskyn toe hy amper twee jaar oud was. In sy jeugjare het hy in die televisiereeks "Sea Hunt" (1958–'60) verskyn saam met sy pa, Lloyd Bridges, en broer, Beau Bridges. Hy was ook in die reeks "The Lloyd Bridges Show" (1962–1963) te sien. 

In 1971 het hy die hoofrol in die televisieprent "In Search of America" vertolk. Sy eerste groot rol was in die 1971-rolprent "The Last Picture Show", waarvoor hy vir ’n Oscar vir beste manlike byspeler benoem is. In 1972 was hy in die hoog aangeskrewe neo-noir-boksfliek "Fat City". 

Hy het die Oscar vir beste akteur gewen vir sy rol as Otis "Bad" Blake in die 2009-rolprent "Crazy Heart", en het nog benoemings vir dié prys gekry vir sy rolle in "Thunderbolt and Lightfoot" (1974), "Starman" (1984), "The Contender" (2000) en "True Grit" (2010). 

Bridges se ander prente sluit in "Tron" (1982), waarin hy een van sy bekendste rolle vertolk, "Jagged Edge" (1985), "The Fabulous Baker Boys" (1989), "The Fisher King" (1991), "Fearless" (1993), "The Big Lebowski" (1998), "Seabiscuit" (2003), "Iron Man" (2008), "Tron: Legacy" (2010) en "The Giver" (2014).




</doc>
<doc id="107261" url="https://af.wikipedia.org/wiki?curid=107261" title="Jeanine Hennis-Plasschaert">
Jeanine Hennis-Plasschaert

Jeanine Antoinette Hennis-Plasschaert (Heerlen, 7 April 1973) is 'n Nederlandse politikus vir die regs-liberale VVD-party. Sy het die Minister van Verdediging vir die Rutte II-kabinet gewees.

Hennis studeer van 1991 tot 1994 regte aan die Rijksuniversiteit Utrecht, maar voltooi nie haar studies nie. In 1994 word sy opgelei as sekretaris van die European Secretarial Academy aan Instituut Schoevers te Utrecht.

Voordat Hennis die politiek betree het, was sy 'n medewerker by die Europese Kommissie vir Uitbreiding, 'n deel van die Europese Unie. Sy is ook namens hierdie Kommissie uitgestuur na Riga (Letland). Daarna was sy werksaam as adviseur by 'n internasionale rekenmeesterskantoor en by die Kollege van Burgemeester en Wethouers van die gemeente Amsterdam. In 2004 is sy lid van die Europese Parlement, in 2010 van die Tweede Kamer, van 2012 tot 2017 is sy Minister van Verdediging en in 2017 is sy lid van die Tweede Kamer.

Jeanine Hennis-Plasschaert is sedert 27 September 2003 getroud met Erik-Jan Hennis. Hulle is Rooms-Katoliek opgevoed.



</doc>
<doc id="107263" url="https://af.wikipedia.org/wiki?curid=107263" title="Woody Harrelson">
Woody Harrelson

Woodrow Tracy "Woody" Harrelson (gebore op 23 Julie 1961) is ’n Amerikaanse akteur, aktivis en skrywer. Hy is twee keer vir ’n Oscar benoem en het ’n Emmy gewen.

Die rol waarvoor hy bekend geraak het, was as die kroegman Woody Boyd in die televisiesitkom "Cheers" (1982-1993), waarvoor hy vyf keer vir ’n Emmy benoem is (en een gewen het). Van sy noemenswaardige rolprentrolle sluit in Billy Hoyle in "White Men Can't Jump" (1992), Mickey Knox in "Natural Born Killers" (1994), Roy Munson in "Kingpin" (1996), Larry Flynt in "The People vs. Larry Flynt" (ook 1996), Dusty in "A Prairie Home Companion" (2006), kaptein Tony Stone in "The Messenger" (2009), Tallahassee in "Zombieland" (ook 2009) en Haymitch Abernathy in die "The Hunger Games"-reeks (2012-2015).

Harrelson het vir "The People vs. Larry Flynt" en "The Messenger" ’n Oscar-benoeming vir onderskeidelik beste akteur en beste manlike byspeler gekry. 

In 2014 het hy die rol van speurder Martin Hart vertolk in die misdaaddramareeks "True Detective", waarin hy saam met Matthew McConaughey verskyn en waarvoor hy en McConaughey albei vir ’n Emmy benoem is.


</doc>
<doc id="107264" url="https://af.wikipedia.org/wiki?curid=107264" title="Penélope Cruz">
Penélope Cruz

Penélope Cruz Sánchez (gebore op 28 April 1974) is ’n Spaanse aktrise en model. Sy was die eerste Spaanse aktrise wat ’n Oscar of ’n ster op die Hollywood Walk of Fame gekry het.

Sy het in 1991 op 15 jaar ’n agent gekry en op 16 haar akteursdebuut op televisie gemaak. Die volgende jaar het sy haar rolprentdebuut gemaak in "Jamón, jamón", wat groot lof gekry het. Nog rolle in die 1990's en 2000's was in onder meer "Open Your Eyes" (1997), "The Girl of Your Dreams" (2000) en "Woman on Top" (2000). Sy het veral lof gekry vir haar hoofrolle in die 2001-prente "Vanilla Sky", "All the Pretty Horses", "Captain Corelli's Mandolin" en "Blow".

Sy het sedertdien in prente van verskeie genres opgetree, onder meer die komedie "Waking Up in Reno" (2002), die riller "Gothika" (2003), die Kersprent "Noel" (2004) en die aksie-avontuur "Sahara" (2005). Sy word hoog aangeskryf vir haar rolle in "Volver" (2006) en "Nine" (2009); sy het vir elkeen ’n Golden Globe- en Oscar-benoeming gekry. Sy het in 2008 die Oscar vir beste vroulike byspeler gewen vir die rol van María Elena in "Vicky Cristina Barcelona".

Cruz het vir Mango, Ralph Lauren en L'Oréal modelwerk gedoen. Sy en haar jonger suster Mónica Cruz het ook klere vir Mango ontwerp.


</doc>
<doc id="107265" url="https://af.wikipedia.org/wiki?curid=107265" title="Leadenhall Market">
Leadenhall Market

Leadenhall Market is 'n historiese oordakte markplein in Londen wat nog tot in die 1960's as groothandelsmark vir onder meer vleis en seekos gedien het. Toe die bekende argitektuurkritikus Ian Nairn (1930–1983) in 1966 'n besoek aan die mark gebring het, het hy dit nog as ""a riot of fish and fowl"" beskryf.

Vanaf die laat 20ste eeu is die fokus verskuif na luukse winkels, kroeë en restaurante wat in die behoeftes van goedbetaalde werknemers in die historiese middestad en finansiële sakekern van Londen, die "City of London", voorsien.
Argitektonies het Leadenhall Market sy eweknieë in sekere opsigte in die groot markgeboue van Noord-Engelse stede, al is dit geen vrystaande gebou nie, maar eerder 'n reeks ommuurde straatjies wat van glas-en-yster-dakke voorsien is en perfek inpas by die omliggende geboue soos die oordakte winkelarkades van Cardiff en Leeds. Leadenhall Market se boukuns kulmineer in die sentrale oktagon-dakontwerp waar alle wandelgange in die kompleks saamloop.

Ná omvattende restourasiewerk, wat tussen 1990 en 1991 in opdrag van die "City of London Corporation" gedoen is, is Leadenhall Market in sy oorspronklike Victoriaanse glorie herstel - met 'n geskikte kleurskema en die rekonstruksie van historiese winkelfasades. Richard Rogers se moderne Lloyd's Building, wat by die noordoostelike hoek van die markkompleks aansluit, is deur die 19de eeuse yster-en-glas-boukuns geïnspireer en aksentueer dit.

Leadenhall het sy oorsprong in 'n laat 13de eeuse herehuis en landgoed wat deur Sir Hugh Neville besit is. Sy onmiddellike omgewing het tot 'n gewilde markplek vir pluimvee- en later kaasverkopers geword. Markaktiwiteite strek hier moontlik selfs verder terug in die verlede aangesien 'n deel van die oorspronklike Romeinse forum van Londinium onder sy fondament lê.

In 1411 het Lord Mayor (burgemeester) Richard "Dick" Whittington Leadenhall aan die stad Londen geskenk. Een van sy opvolgers, Simon Eyre, het die saal van die herehuis in 1440 deur 'n groot openbare graanskuur, skoolhuis en kapel vervang, eweneens as 'n geskenk aan die burgers van Londen.

Die mark is vervolgens uitgebrei as 'n sentrale verkoopplek vir pluimvee, graan, eiers, botter, kaas, kruie en ander kos. Vir die volgende twee eeue was Leadenhall 'n belangrike handelsplek wat van bykomende markte vir wol, leer en bestek voorsien is.

Die Groot Brand van 1666 het net ligte skade in Leadenhall berokken. Die markkompleks is as oordakte struktuur heropgebou en onderverdeel in markte vir beesvleis, groentes en kruie.

Sir Horace Jones, wat tussen 1864 en 1887 as Londense stadsargitek werksaam was, was verantwoordelik vir die ontwerp van drie nuwe markkomplekse in Billingsgate, Smithfield en Leadenhall. In Leadenhall het Jones die oorspronklike steengeboue in 1881 vervang deur moderne glas- en staalstrukture. Jones was allesbehalwe 'n argitektoniese puris en het klassieke stylelemente by sy ontwerp ingesluit om 'n markgebou te skep wat hoogs doeltreffend was, maar met al sy versierings, waaronder die "City of London" se ikoniese draakskulpture, ook 'n fees vir die oog kon bied. Sy ontwerp is in 1972 as argitektoniese monument aangewys.

Die suidwestelike uitbreidings, wat in die laat 1880's by die oorspronklike gebou gevoeg is, het eenvoudiger geraak.

Op sy hoogtepunt is daagliks 34 000 ganse in Leadenhall Market se slagterye geslag. Die pluimveemark het nog tot in die 20ste eeu bestaan. Daarna is alle winkelruimtes verhuur vir die verkoop van vleis, vis of ander kos. Ysterhake, wat tot vandag toe aan die winkelfasades behoue gebly het, getuig nog van vroeëre markaktiwiteite.

Teen die middel van die 20ste eeu het steeds meer koswinkels plek gemaak vir ander kleinhandelondernemings, kroeë en restaurante sodat Leadenhall Market in die volgende dekades tot een van die "City of Londen" se vyf vernaamste winkelsentrums kon ontwikkel.


</doc>
<doc id="107267" url="https://af.wikipedia.org/wiki?curid=107267" title="Stalinisme">
Stalinisme

Stalinisme is die regeringstyl en verwante beleide wat deur Josef Stalin geïmplementeer is. Die Stalinistiese beleid in die Sowjetunie het die volgende ingesluit:

Stalinisme het klassekonflik aangeblaas, en het staatsgeweld gebruik om gemeenskappe op ’n gewelddadige wyse te suiwer van beweerde ondersteuners van die burgerstand (bourgeoisie). Die burgerstand is deur Stalinisme as ’n bedreiging beskou vir die kommunistiese rewolusie. Dit het aansienlik baie politieke geweld ontketen en die vervolging van mense tot gevolg gehad. Dit was nie net mense van die burgerstand wat hieronder gely het nie, maar ook mense uit die werkersklas wat beskuldig is van teenrewolusionêre simpatieë.

Die Stalinistiese industrialisering is ontwerp om die ontwikkeling na kommunisme te bespoedig en klem is daarop gelê dat snelle industrialisering noodsaaklik is omdat die land, in vergelyking met ander lande, ekonomies agter was. Daarom is die industrialisering van Rusland as uiters noodsaaklik beskou om die binnelandse sowel as die buitelandse vyande van kommunisme te beveg. Die snelle industrialisering het gepaard gegaan met die reuse-kollektivisering van die landbou en vinnige verstedeliking. Die vinnige pas waarteen die verstedeliking plaasgevind het, het baie klein dorpies in nywerheidstede laat ontpop. Ten einde die ontwikkeling van die industrialisering te bespoedig het Stalin pragmaties te werk gegaan en Russiese sakeondernemings met groot Amerikaanse privaatmaatskappye, soos die Ford-motorvervaardiger, laat saamwerk. Onder die wakende oog van die staat het hierdie projekte in die 1920's en 1930's die basis van die Sowjet-ekonomie gelê. Met die afhandeling van die Amerikaanse private ondernemings se betrokkenheid het die Sowjet-staatsondernemings oorgeneem.
Stalinisme was die periode toe Stalin as leier van die Sowjetunie gedien het terwyl hy die amp van hoofsekretaris van die Sentrale Komitee van die Kommuniste Party beklee het, van 1922 tot en met sy dood in 1953.

Stalinisme word gewoonlik beskou as ’n styl van regering en ’n ideologie. Stalin self het daarop aanspraak gemaak dat hy ’n navolger van die idees van Wladimir Lenin en Karl Marx is, en hieruit aangedui dat sy beleid maar net ’n styl van regering is. Sommige kritici sê egter dat baie van sy beleide en sieninge afgewyk het van Lenin en Marx s'n.

Van 1917 tot 1924 het Lenin, Leon Trotsky en Stalin dikwels ’n verenigde front voorgehou, maar hulle het tog duidelike ideologiese verskille gehad. In teenstelling met Trotsky het Stalin die rol van die werkers in ontwikkelde kapitalistiese lande herbeklemtoon. Hy het byvoorbeeld die Amerikaanse werkersklas as ’n "gebourgeoisifiseerde" arbeidsaristokrasie beskryf.

Waar die tradisionele kommuniste geglo het die staat sal stelselmatig "wegkwyn" namate die instelling van sosialisme klasseverskille verminder, het Stalin geargumenteer dat die staat eers sterk moet staan voordat dit wegkwyn. Stalin se siening was dat teenrewolusionêre elemente sal probeer om die oorgang na algehele kommunisme te ontspoor, en die staat moet dus sterk genoeg wees om dit af te weer. Om dié rede is die kommunistiese regimes, wat deur Stalin beïnvloed is, wyd as totalitarisme beskryf.

Stalin, as hoof van die Politburo van die Sentrale Komitee van die Kommuniste Party van die Sowjetunie het sy byna totale mag in die 1930's gekonsolideer met ’n Groot Suiwering van die party en daarop aanspraak gemaak dat alle "opportuniste" en "teenrewolusionêre infiltreerders" geskors is. Diegene wat in die suiwering geteiken is, is dikwels uit die party geskors, maar daar was baie wat swaarder gestraf is – dit het gewissel van verbanning na die Goelag tot teregstellings wat uitgevoer is na verhore deur NKVD-troikas.

In die 1930's het Stalin skynbaar baie bekommerd geraak oor die groeiende gewildheid van sy Leningrad-partybaas, Sergei Kirof. Tydens die 1935-partykongres, waar nuwe lede vir die Sentrale Komitee gekies is, het Kirof net drie nee-stemme gekry, die minste van al die kandidate, terwyl Stalin meer as honderd nee-stemme ontvang het. Na die sluipmoord op Kirof, wat waarskynlik deur Stalin gereël is, het hy ’n omvattende stelsel opgestel om opposisielede by die moord te betrek, insluitende Trotsky, Kamenef en Zinowijef. Die ondersoeke is uitgebrei en die verhore het toegeneem. Stalin het ’n nuwe wet uitgevaardig teen "terroriste-organisasies en terreurdade" waar die ondersoeke in minder as tien dae gefinaliseer moes word en wat sonder aanklaers, verdedigingsprokureurs of appélle afgehandel moes word. Die uiteinde van elke verhoor was dat die beskuldigdes gevonnis en "baie vinnig" tereggestel is.

Hierna is soortgelyke verhore gehou wat bekend gestaan het as die Moskouverhore, maar dit is ook regdeur die land uitgevoer. Die geringste verskoning is dikwels gebruik om iemand as ’n "vyand van die volk" te brandmerk. Sulke beskuldigings het ’n siklus van openbare vervolging en misbruik ontketen, wat gelei het tot die ondervraging, marteling en deportasie van dié wat nie dood is nie. Die Russiese woord "troika" het ’n nuwe betekenis gekry:
 Talle militêre leiers is vir hoogverraad gevonnis en ’n reuse-suiwering van Rooi Leër-offisiere het hierop gevolg. Oor die onderdrukking van so baie voormalige top-rewolusionêre en partylede het Trotsky gesê dat ’n "rivier van bloed" Stalin se regime van dié van Lenin skei. In Augustus 1940 is Trotsky in Meksiko vermoor waar hy sedert Januarie 1937 as ’n uitgewekene gebly het. Met sy dood het Stalin die laaste lid van sy voormalige partyleierskap uitgewis.

Met die uitsondering van Wladimir Miljoetin, wat in 1937 in die tronk dood is en Stalin self, was al die lede van Lenin se oorspronklike kabinet dood. Dié wat nie aan natuurlike oorsake dood is nie, is tereggestel.

In die lig van onthullings uit die Russiese argiewe, skat geskiedkundiges dat byna 700 000 mense tereggestel is tydens Stalin se terreurveldtogte. Die meeste was doodgewone Sowjetburgers soos werkers, kleinboere, tuisteskeppers, onderwysers, priesters, musikante, soldate, pensioentrekkers, ballerinas en bedelaars. Baie van die slagoffers is op ’n hoop in massagrafte gegooi.

Stalin self het 357 lyste in 1937 en 1938 onderteken wat 40 000 van sy mense se dood beteken het. Sowat 90% van die slagoffers is doodgeskiet.

Kort voor, gedurende en net na die Tweede Wêreldoorlog het Stalin ’n reeks deportasies beveel wat die etniese landkaart van die Sowjetunie erg beÏnvloed het. Daar word geraam dat tussen 1941 en 1949 byna 3,3 miljoen mense na Siberië en die Sentraal-Asiatiese republieke verskuif is. Na raming is tot 43% van dié mense aan siektes en honger dood.

Na Stalin se dood in 1953 het sy opvolger, Nikita Chroesjtsjof, sy beleidsrigtings verwerp.




</doc>
<doc id="107271" url="https://af.wikipedia.org/wiki?curid=107271" title="Vernon February">
Vernon February

Vernon February (*15 Junie 1938, Somerset-Wes –† 24 November 2002, Amsterdam) was 'n Suid-Afrikaanse letterkundige, aktivis en digter. February het Suid-Afrika in 1964 met vrywillige ballingskap verlaat om sodoende onderdrukkende apartheidswetgewing vry te spring. Hy het 'n nuwe tuiste in Nederland gevind, waar hy groot sukses as letterkundige, digter en aktivis bereik het. Hy kon eers weer in die vroeë 90's na Suid-Afrika terugkeer. Behalwe vir sy werk as akademikus en aktivis verwerf hy ook bekendheid as kundige op die terreine van koloniale, Suid-Afrikaanse en Afrika-letterkundes, kreolisering, taalbeplanning en taalpolitieke kwessies, wat gerugsteun word deur 'n uitstekende publikasierekord.

Vernon Alexander February is op 15 Junie 1938 op Somerset-Wes gebore as die vierde oudste in 'n gesin van sewe kinders. Daar is ses broers, in ouderdomsvolgorde Godfrey, Dougie, James, Vernon, Desmond en Cecil, asook 'n suster, Mary, wat jonk oorlede is.

Op vyfjarige ouderdom is sy vader, Lawrence, oorlede en maak sy moeder, Katy, die ses seuns groot op geld wat sy verdien as huishulp. Hy gaan skool by die Metodiste laerskool in Somerset-Wes en matrikuleer in 1957 aan Trafalgar Hoërskool in Distrik Ses in Kaapstad. Hierna studeer hy verder onder professor A.C. Jordan aan die Universiteit van Kaapstad, waar hy in 1960 'n B.A.-graad behaal met Afrikaans, Xhosa en Engels as hoofvakke. Vir Xhosa ontvang hy die medalje as beste student. In 1961 behaal hy sy onderwysdiploma en vanaf 1962 tot 1963 gee hy junior en sekondêre Afrikaans onderwys aan die Trafalgar Hoërskool en doseer ook onderwyspraktyk aan die Wesleyaanse Onderwyserskollege te Soutrivier in Kaapstad.

Die Kleurlingonderwyswet 47 van 1963 dra die beheer oor onderwys vir gekleurdes oor vanaf die provinsies na 'n afdeling van die Departement van Kleurlingsake en stel diskriminerende en beperkende diensvoorwaardes in. Hierdie wet en die verhoogde polisie-optrede teenoor Vernon se kennisse soos Alex la Guma, A.C. Jordan en ander, veroorsaak dat hy Suid-Afrika in 1964 verlaat en in vrywillige ballingskap na Nederland gaan.

Met 'n vlugtelingbeurs van die Universitair Asiel Fonds studeer hy verder aan die Universiteit van Leiden in Nederland en behaal die Candidatus Litterarum in Engelse letterkunde en taalkunde met sy skripsie "Trends in South African English". Van 1968 tot 1969 gee hy Engels taalonderrig aan 'n onderwysinstituut in Recklinghausen in Duitsland, maar keer dan terug na Leiden om sy studie voort te sit. Hy word aangestel as 'n vertaler, navorsingsgenoot en in 1969 as senior navorser aan die Afrika Studiesentrum aan die Universiteit in Leiden, 'n pos wat hy vir meer as dertig jaar beklee. As gasdosent gee hy lesings oor Afrika-Karibiese en Afro-Amerikaanse letterkunde by universiteite in Afrika en Amerika, soos in 1971 en 1972 aan die Fourah Bay Universiteit in Freetown in Sierra Leone, in 1975 aan die Taalinstituut in Suriname en in 1978 aan die Universiteit van Wisconsin-Madison, terwyl hy in 1981 ook gaslesings in Amerika aanbied by die universiteite van Harvard, Yale, Northwestern en Kalifornië. In 1977 behaal hy 'n Ph.D.-graad aan die Universiteit van Leiden onder leiding van professor doktor Jan Verhoeve met 'n tesis oor "Flagellated skin, a fine fetish: the ‘Coloured’ as a stereotype in South African literature", wat later in boekvorm gepubliseer word as "Mind your colour". Hierin ondersoek hy die verteenwoordiging en uitbeelding van die gekleurde in die Suid-Afrikaanse letterkunde.

In hierdie tyd neem hy aktief deel aan die buitelandse verset teen die apartheidsbeleid en bou 'n netwerk van kontakpersone en anti-apartheid steungroepe op. Hy raak ook al hoe meer betrokke by organisasies soos Comité Zuid-Afrika, Kaïros en die Anti-Apartheidsbeweging in Nederland. Sy rol is hoofsaaklik om as skakel op te tree tussen Suid-Afrikaners en Nederlanders op sosiaal-kulturele gebied, om deur die media bewustheid van die Suid-Afrikaanse toestand te skep en om ontmoetings en konferensies te reël. As lid van die ANC is sy huis dan ook 'n bymekaarkomplek vir alle Suid-Afrikaanse uitgewekenes. Hy is onder meer betrokke by etlike letterkunde- en kultuurkonferensies in Bad Boll in Duitsland, die Culture in Another South-Africa-konferensie in 1987, die Victoria Watervalberaad tussen die ANC en 'n groep Afrikaanse skrywers in 1989, die Taal-en Identiteitskonferensie in Leiden in 1992 en die internasionale konferensie oor kultuur en meertaligheid by die Universiteit van Suid-Afrika in 1994. Hy is ook direkteur van die Commissie voor Zuid-Afrika van die Maatschappij der Nederlandse Letterkunde in Leiden. Hy is eerst getroud met Carol Jacobsen en hulle het 'n dogter, Rushika.Daarna was hy 25 jaar lank getroud met Esther, 'n Joodse Nederlander en hulle dogter Naomi word uit hierdie huwelik gebore.

As linguis kan hy Afrikaans, Engels, Nederlands, Xhosa, Zoeloe, Duits, Frans, Noors en die inheemse tale van die Nederlandse Antille en Suriname goed praat, lees en verstaan. Hy verwerf internasionale aansien as kundige op die terreine van koloniale, Suid-Afrikaanse en Afrika-letterkundes, kreolisering, taalbeplanning en taalpolitieke kwessies, wat gerugsteun word deur 'n uitstekende publikasierekord. Verder dien hy as adviseur vir die Nederlandse Ministerie van Onderwys en as kenner van Suid-Afrikaanse letterkunde word hy aangestel as redakteur van Zuid-Afrikaanse Bibliotheek, 'n reeks waarin modern-klassieke Suid-Afrikaanse letterkundige tekste in Nederlandse vertaling aangebied word. Van 1991 tot 1996 word hy ingevolge 'n ooreenkoms met die Afrika Studiesentrum aan die Universiteit in Leiden ereprofessor en hoogleraar aan die Universiteit van Wes-Kaapland, waar hy periodiek lesings gee. Hierdie posisie word weer vanaf 2002 aan hom aangebied vir 'n verdere periode van vyf jaar. Sy intreerede by hierdie universiteit in 1991 is getitel "Laat het ons ernst wezen: die verhouding Afrikaans-Nederlands".

Nadat hy in Januarie 2002 terugkeer na Suid-Afrika om weer die pos van buitengewone professor op te neem, besluit hy om permanent na die land terug te keer. Op 24 November 2002 is hy in Amsterdam, Nederland aan 'n hartaanval oorlede tydens 'n besoek aan hierdie land om reëlings vir sy afskeid van die Afrika Studiesentrum te tref. Hy word op Somerset-Wes begrawe.

Hy maak sy debuut as digter met die oorwegend Afrikaanse bundel "O snotverdriet", waarin ook Engelse gedigte opgeneem word. Die tematiek van die gedigte is hoofsaaklik herinneringsverse in Kaapse Afrikaans oor die mense en lewe aan die Kaap, asook verse van verset teen apartheid en die stryd van veral die Kleurling om erkenning in sy vaderland. In verskeie gedigte word bekende gedigte en liedere uit die Afrikaanse kunsskat gebruik om die kontras tussen wit en swart ervarings te stel, soos in "Met ekskusies aan oom Gert vertel", "Jannie met die hoepelbeen" en "Vat jou goed en trek Ferreira". In 1982 volg hy hierdie bundel op met 'n bundel Engelse gedigte "Just the faintest spoor…" en die Engelse, Nederlandse en Afrikaanse "Spectre de la rose". In sy poësie ondersoek hy die swerf oor die aardbol en die aankoms en tuiskoms van die individu, met die hunkering na Afrika en sy kulturele wortels altyd tasbaar. Sy gedig "I am the face", waarin hy die wrede werklikheid van apartheid deur die oë van 'n Nederlandse toeris beskryf, word in agt tale vertaal.

Van sy gedigte word opgeneem in versamelbundels van Afrikaanse poësie, insluitende "Groot verseboek", "Die Afrikaanse poësie in 'n duisend en enkele gedigte" en "Goudaar". Sy gedigte en kortverhale verskyn ook in ander versamelbundels soos "Taxi: staanplekstories", "Klanke soos vere" en "Halala Madiba". Gedurende die vroeë negentigerjare skryf hy in "Die Suid-Afrikaan" die rubriek "Hulle pad het myne gekruis", waarin hy mense soos A.C. Jordan, Alex la Guma, Basil February en talle ander belig.

Hy is saam met Robert Dorsman mederedakteur van "Een kwestie van identiteit", 'n versamelbundel van verhale deur swart Suid-Afrikaanse skrywers. Vir die Afrika studiesentrum lewer hy twee monografieë in hulle publikasiereeks, naamlik "Mind your colour" en "The Afrikaners of South Africa", terwyl hy ook essays oor literêre en kulturele dominasie bundel in "And bid him sing". In "From the arsenal" bundel hy 'n aantal beleidsdokumente en toesprake van leidende figure in die Unity Movement en Teacher’s League of South Africa. Die verrigtinge van 'n konferensie in Leiden in 1992 oor die status van die Afrikaanse en Nederlandse tale word deur hom in 'n bundel saamgevat, wat hy "Taal en identiteit" noem.

Hy lewer ook 'n bydrae oor die ontstaan van Afrikaans in H.P. van Coller se "Perspektief en profiel" onder die titel "Klein begin is aanhou wen". Verskeie vakkundige artikels van hom verskyn ook in ander publikasies en tydskrifte.

Hy is as vertaler na Engels primêr verantwoordelik vir die inhoud van die bloemlesing "Creole drum" onder redaksie van Jan Verhoeve en Ury M. Lichtveld. Verder vertaal hy uit Nederlands na Engels M.L. Daneel se "Zionism and faith-healing in Rhodesia: aspects of African independent churches", Jan Kaayk se "Education, estrangement and adjustment: a study among pupils and school leavers in Bulumbi, a rural community in Tanzania" en P.M. van Hekken se "The ten-house groups in Nqamanqa".

In 1994 verwerf hy die André Demedts-prys in België vir sy bydrae tot die bevordering van Nederlands en Afrikaans. Ná sy dood vereer die Afrika studiesentrum van die Universiteit van Leiden hom met 'n huldigingsbundel getitel "Koekemakranke: die pad van Vernie February" "(1938–2002)". Die bundel bevat huldigingsartikels oor hom deur verskeie vriende en akademici en 'n keur uit sy eie geskrifte. Hierdie geskrifte sluit in artikels wat tussen 1984 en 1992 in "Die Suid-Afrikaan" verskyn het, 'n artikel oor die Suid-Afrikaanse letterkunde en vier gedigte.

1977 – "Flagellated skin, a fine fetish"

1979 – "O snotverdriet"

1981 – "Mind your colour"

1982 – "Spectre de la rose"

"-" "Just the faintest spoor…"

1985 - "De staat en schrijver in Zuid-Afrika"

1987 - "Moderne Caribische verhalen" (samesteller)

1988 - "And bid him sing: Essays in Literature and Cultural Domination"

1991 - "The Afrikaners of South Africa"

2004 - "Koekemakranke: die pad van Vernie February" (1938–2002)

1974 – "Kultuur in verdrukking en verset" (samesteller)

1975 - "Creole Drum: An anthology of Creole Literature in Surinam" (saam met Jan Verhoeve en Ursy M. Lichtveld)

1983 - "From the arsenal: the Teachers League of South Africa. A documentary study of “coloured” attitudes between 1913–1980" (redakteur)

1986 - "Een kwestie van identiteit: verhalen van zwarte Zuidafrikaanse schrijvers" (saam met Robert Dorsman)

1994 – "Taal en identiteit" (redakteur)

1970 - "Zionism and faith-healing in Rhodesia" – M.L. Daneel

- "The ten-house groups in Nqamanqa" – P.M. van Hekken

1976 - "Education, estrangement and adjustment" – Jan Kaayk



</doc>
<doc id="107272" url="https://af.wikipedia.org/wiki?curid=107272" title="Peter Braaf">
Peter Braaf

Peter Braaf is 'n Suid-Afrikaanse akteur, regisseur en toneelskrywer. Hy is die broer van Vivian Braaf.

Hy studeer aan die Universiteit van die Wes-Kaap, waar hy in 1973 as lid van die Dramavereniging betrokke raak by amateurteater. Later is hy een van die stigterslede van die Cape Flats Players, wat gemeenskapsdramas in die townships opvoer, en hy is vanaf 1978 vir 'n ruk leier van hierdie geselskap. Hy tree ook in verskeie van hulle dramas op, waar hy gereeld die hoofrol vertolk, terwyl hy ook regisseur is van baie van hulle opvoerings. Van die dramas wat onder sy regie opgevoer word, sluit in Adam Small se “"Kanna hy kô hystoe"” en “"Joanie Galant-hulle"”. Op televisie tree hy onder andere op in “"Halfmansput"”. In 2001 word hy 'n lektor in Drama en Uitvoerende Kunste aan die Noord-Kaap Tegniese Kollege in Kimberley.

Hy skryf die drama “"Asseblief Miesies"”, wat in 1982 deur die Cape Flats Players by die Kellerprinz Dramafees opgevoer is. Hierdie drama is geïnspireer deur die skermoordsaak, waar Marlene Lehnberg ene Choekoe gehuur het om haar minnaar se vrou te vermoor. Hiervoor kry hy 'n skenking van die Departement van Kleurlingsake. Saam met die Cape Flats Players skep hy die opvoering “"Senzinina"”, terwyl hy in samewerking met sy vrou “"What about de lô?"” saamstel, 'n opvoering van sange en poësie gebaseer op die werk van Adam Small.

In 2003 ontvang hy die Patrick Petersen-toekenning van die Afrikaanse Skrywersvereniging vir sy bevordering van protes- en gemeenskapsteater.


</doc>
<doc id="107273" url="https://af.wikipedia.org/wiki?curid=107273" title="Vivian Braaf">
Vivian Braaf

Vivian Braaf is 'n Suid-Afrikaanse akteur, regisseur en toneelskrywer. Hy is die broer van Peter Braaf.

In die vroeë tagtigerjare studeer hy aan die Kaap Skiereiland Technikon. Hy is eers as akteur verbonde aan Cape Flats Players en begin dan om sy eie dramas, soos “"Die bulldozers het gekom"”, te skryf vir opvoering. In 1985 stig hy die Pensinsula Group for Performing Arts, vir wie hy dramas skryf en opvoerings regisseur. Later besluit hy om die kennis wat hy by die Cape Flats Players opgedoen het, aan te wend vir meer Christelike opvoerings. By die Anglikaanse Kerk in Blackheath naby Kaapstad stig hy dan die Pure Image-groep, wat hom daarvoor beywer om 'n geestelike boodskap uit te dra aan die gemeenskap en terselfdertyd aktueel te wees en voer so onder andere “"Elke duiwel kry sy dag"” en “"Practice wat djy preach"” op. In 1996 is hy ook verantwoordelik vir die reëling van die Blackheath Kunstefees in die Blackheath Gemeenskapsaal, waar verskillende amateur dramagroepe van die omgewing dramas van plaaslike skrywers soos Melvin Whitebooi opvoer. So poog hy om 'n liefde vir drama by die jongmense te kweek.

“Die bulldozers het gekom” het die tema van gedwonge uitsettings onder die apartheidsera Groepsgebiedewet. “Elke duiwel kry sy dag” handel oor mense wat vigs op verskillende maniere opgedoen het. Een kry die virus deurdat sy ma dit vóór sy geboorte opgedoen het, en die ander weens sy losbandige lewe. Die stuk beeld uit hoe die duiwel mense kan manipuleer en ook hoe die Here ingryp. Benewens op die Kaapse Vlakte word hierdie drama ook op Atlantis, Mamre en Vredenburg opgevoer. “Practice wat djy preach”, is propvol humor en handel oor die daaglikse wel en weë van die hedendaagse tiener. Hy skryf ook “Gaan vlug met jou smarte”.



</doc>
<doc id="107274" url="https://af.wikipedia.org/wiki?curid=107274" title="Wodehouse">
Wodehouse

Wodehouse was die naam van die distrik, afdelingsraad en kiesafdeling rondom Dordrecht in die Oos-Kaap. Die distrik is begrens deur die distrikte Albert, Aliwal-Noord, Lady Grey, Barkly-Oos, Indwe, Glen Grey, Sterkstroom en Molteno. In die jare voor 1910 het bekendes soos John X. Merriman en Thomas Smartt die kiesafdeling in die parlement van die Kaapkolonie verteenwoordig. Vanaf 1910 tot 1943 was Jan Abraham Venter (1910–1915 en 1921–1924), Octavius Septimus Vermooten (1915–1920 en 1924–1933) en Stephanus Bekker (1933–1943) die parlementslede vir Wodehouse. Sir Philip Wodehouse (1811–1887), die Kaapse goewerneur, het sy van aan die distrik as naam gegee. Sy voorname leef voort in die plekname Philipstown en Edmondstone.



</doc>
<doc id="107275" url="https://af.wikipedia.org/wiki?curid=107275" title="Martijn van Dam">
Martijn van Dam

Martinus Hendricus Petrus (Martijn) van Dam (gebore op 1 Februarie 1978 in Zoetermeer) is 'n Nederlandse PvdA-politikus.

Van Dam was van 2015 tot 2017 adjunk-minister van Ekonomiese Sake in die Rutte II-kabinet gewees. Hy het tegniese bedryfskunde aan die Tegniese Universiteit Eindhoven gestudeer. Voordat hy adjunk-minister geword het, was hy van 2003 tot 2015 'n lid van die Tweede Kamer van die State-Generaal en van 1998 tot 2003 'n lid van die Stadsraad van Eindhoven gewees.



</doc>
<doc id="107276" url="https://af.wikipedia.org/wiki?curid=107276" title="Alexander Pechtold">
Alexander Pechtold

Alexander Pechtold is 'n Nederlandse politikus.

Alexander Pechtold (Delft, 16 Desember 1965) is 'n Nederlandse historikus, politikus, minister en burgemeester vir die Demokrate 66, 'n regs-liberale progressiewe politieke party met enkele sosialisties-demokratiese standpunte, onder andere oor kultuur, emansipasie en omgewingsake.

Nadat hy sy opvoeding aan die gimnasium in Rotterdam voltooi het, het Pechtold regte studeer aan die Rijksuniversiteit Leiden. Hy het die regstudie egter nie voltooi nie. Vervolgens het hy kunsgeskiedenis en argeologie studeer aan die universiteit. Hy studeer af op 'n doktorale tesis oor sewentiende- en agtiende-eeuse skilderkuns. Ook behaal hy in 1995 die diploma vir afslaer.

Pechtold begin sy loopbaan as afslaer by "Van Stockums Veilings" in Den Haag vir die veiling van skilderye. Van 1994 tot 2003 is hy lid van die Stadsraad van Leiden, 'n paar keer onderbreek deur sy funksie as wethouer. Van 2002 tot 2005 is hy algemeen voorsitter van die D66-party. Van 2003 tot 2005 is hy burgemeester van Wageningen. Van 2005 tot 2006 is Pechtold minister sonder portefeulje, naamlik minister vir Bestuurlijke Hernuwing en Koninkrijksrelaties in die Balkenende II-kabinet. Van 2006 tot 2018 was hy 'n lid van die Tweede Kamer van die State-Generaal vir die Demokrate 66 en ook fraksie- en politieke leier gewees. 


Die Nederlandse stigting taalverdediging wat sorge het oor die verengelsing van Nederland het besware teen Pechtold se houding teenoor hierdie vraagstuk. Pechtold vind dat meer kinders van 4 jaar aan Engels blootgestel moet word en dat dit belangriker is as byvoorbeeld rekenvaardighede.

Pechtold was getroud met Froukje Idema en het met haar twee kinders verwek. Hy is woonagtig in Wageningen, daarvoor in Leiden, daarvoor in Rhoon en daarvoor in Delft (sy geboorteplek). Sy stokperdjie is skilderyekunst. In 2012 het hy 'n boek geskryf, wat gepubliseer is op 3 Februarie 2012. Dit het as titel: "Henk, Ingrid en Alexander".



</doc>
<doc id="107277" url="https://af.wikipedia.org/wiki?curid=107277" title="Nederlandse Ryk">
Nederlandse Ryk

Die Nederlandse Ryk ("Nederlands-koloniale Rijk") het bestaan uit oorsese grondgebied wat deur die Republiek van die Sewe Verenigde Nederlande, en later, die moderne Nederland vanaf die sewentiende eeu tot die mid-1950's beheer is. Die Nederlanders het die voorbeeld van die Portugese Ryk en die Spaanse Ryk gevolg om 'n oorsese koloniale ryk op te bou. Hiermee saam het die Nederlanders se kennis van die seevaart, handeldryf en die opkoms van nasionalisme, baie goed te pas gekom. Die land se strewe om van die juk van Spaanse oorheersing vry te kom het die nasionalisme nog verder aangeblaas. Sy aan sy met die Britse Ryk se koloniale uitbreiding, het die Nederlanders aanvanklik koloniale eiendomme op die grondslag van onregstreekse staatskapitalistiese korporatiewe kolonialisme deur die Verenigde Oos-Indiese Kompanjie en die Nederlandse Wes-Indiese Kompanjie bedryf. Nederlandse verkenningsvaarte van seevaarders soos Willem Barentsz, Henry Hudson en  Abel Tasman het 'n magdom nuwe gebiede aan die Europeërs bekend gestel. In besonder die nuwe gebiede in die Arktiese Oseaan, Noord-Amerika, in die, Stille Oseaan,  Australië, en Nieu-Seeland.

Met die Nederlandse Vloot wat sedert die laat sestiende eeu in 'n magtige seemag ontwikkel het, het die Nederlanders, gedurende die tweede helfte van die sewende eeu, die wêreldhandel begin oorheers in 'n kulturele bloeitydperk wat bekend staan as die Goue Eeu. Die Nederlanders het die meeste van sy koloniale besittings, sowel as sy status as 'n wêreldmag, aan die Britte moes afstaan. Dit was in die tyd met die val van die Metropool aan die hand van die Franse magte tydens die Franse Rewolusionêre Oorloë. Die herwonne gedeeltes van die Nederlandse Ryk, en in besonder die Nederlands-Indië en Suriname, het onder die bewind van Nederland gebly tot die val van Europese imperialisme na die Tweede Wêreldoorlog. Sedert die 1950's is Nederland omvorm na 'n konstituerende land wat die Koninkryk van die Nederlande geword het.  Sedert 10 Oktober 2010 is die lande binne die Koninkryk van die Nederlande:

Teen die middel van die sewentiende eeu het Nederland vir Portugal verbygesteek as die dominante rolspeler in die gesogte speserye- en syhandel, en in 1652 is die Kaapkolonie aan die kus van Suid-Afrika as 'n halfwegstasie op die seeroete tussen Europa en Asië gevestig. Namate die eerste setlaars begin uitbeweeg het van die Kompanjie se basis af het wit trekboere na die binneland getrek op soek na groener weivelde. In 1795 het die swaar belaste Boere, wat geen beskerming teen die Afrikane ontvang het nie, alle bande met amptenare van die Kompanjie verbreek en onafhanklike regerings by Swellendam en Graaff-Reinet gaan stig.

Oor die algemeen is die Hollanders nie baie trots oor hulle koloniale verlede nie en daar bestaan reeds sedert die 1960's 'n anti-koloniale gevoel onder die bevolking. Daarom word die koloniale geskiedenis nie in die Nedederlandse geskiedenisboeke vervat nie. Dié perspektief het verander met die eerste minister, Jan Peter Balkenende se omstrede uitspraak dat die "Kompanjie-mentaliteit" teruggebring behoort te word.

In sommige Nederlandse kolonies is daar nog groot etniese groepe van Nederlandse nageslagte uit die dae van Nederlandse setlaars wat uitgewyk het. In Suid-Afrika is daar die Boere en die Kaapse Hollanders wat kollektief bekend staan as die Afrikaners. In Sri Lanka is dit die Burgermense, die Indomense van Indonesië en die Kreole van Suriname is 'n gemengde ras van Nederlandse afkoms.
'n Kenmerkende tipe argitektuur is tydens die Nederlandse kolonisasie in Suid-Afrika geskep wat tot vandag nog baie merkbaar is, naamlik die Kaaps-Hollandse boustyl. Dié soort van argitektuur is nog te siene in geskiedkundige ou dorpies soos Stellenbosch, Swellendam, Tulbach en Graaf-Reinet. In die voormalige Nederlandse hoofstad, Kaapstad, is daar niks noemenswaardige oor uit die tyd van die Here XVII se dae nie, behalwe die Kasteel die Goeie Hoop.






</doc>
<doc id="107281" url="https://af.wikipedia.org/wiki?curid=107281" title="Rooibalk-klipkabeljou">
Rooibalk-klipkabeljou

Die Rooibalk-klipkabeljou ("Epinephelus fasciatus") is 'n vis wat wydverspreid voorkom in die Indiese- en Stille Oseane, die Rooisee en aan die kus van Afrika tot by sentraal KwaZulu-Natal. In Engels staan die vis bekend as die "Redbarred rockcod".

Die word tot 40 cm lank en is een van die kleiner klipkabeljoue. Die vis se lyf is oranje-rooi met ses vertikale rooi bande wat oor die lyf strek. Die rant van die dorsale vin is donkerooi. Die vis kan sy kleur varieer na aanleiding van sy gemoed.

Die vis leef in aflandige koraal- en rotsriwwe in water wat 3 tot 100m diep is. Hulle is alleenlopers en word dikwels gesien tussen die koraal koppe waar hulle hul prooi, bestaande uit klein vissies of skaaldiere, voorlê.





</doc>
<doc id="107282" url="https://af.wikipedia.org/wiki?curid=107282" title="Angiogenese">
Angiogenese

Angiogenese is die fisiologiese proses waar nuwe bloedvate gevorm word. In teenstelling met vaskulogenese, word die nuwe bloedvate vanuit vooraf bestaande bloedvate gevorm. Angiogenese word deur groeifaktore, soos VEGF, geïnisieer.


</doc>
<doc id="107284" url="https://af.wikipedia.org/wiki?curid=107284" title="James Cameron">
James Cameron

James Francis Cameron (gebore op 16 Augustus 1954) is ’n Kanadese regisseur, rolprentmaker, draaiboekskrywer, uitvinder, ingenieur en diepseeverkenner. 

Sy eerste groot rolprentsukses was met die wetenskapsfiksie-aksiefliek "The Terminator" (1984). Hy is daarna in diens geneem om "Aliens" (1986) te skryf en regisseer; drie jaar later het "The Abyss" (1989) gevolg.

Hy is geprys vir sy gebruik van spesiale effekte in "Terminator 2: Judgment Day" (1991). Ná sy prent "True Lies" (1994) het hy sy grootste rolprent nog gepak: "Titanic" (1997), waarvoor hy Oscars gewen het vir beste prent, beste regisseur en beste redigering. Hierna het Cameron ’n projek begin wat byna 10 jaar geduur het: sy epiese wetenskapsfiksieprent "Avatar" (2009), wat ’n mylpaal was in 3D-tegnologie en waarvoor hy vir dieselfde drie Oscars benoem is. 

Tussen "Titanic" en "Avatar" het hy ’n paar jaar lank dokumentêre prente gemaak (veral onderwater-dokumentêre) en die digitale 3D-Fusion-kamerastelsel help ontwikkel. Hy is deur ’n biograaf beskryf as deels wetenskaplike en deels kunstenaar. Cameron het ook bygedra tot onderwaterverfilmings- en afstandbeheerde-voertuig-tegnologie. 

Op 26 Maart 2012 het hy die bodem van die Mariana-trog, die diepste deel van die oseaan, bereik in die Deepsea Challenger-onderwatervoertuig. Hy is die eerste mens wat dit in een afdaling gedoen het, en net die derde persoon wat dit enigsins reggekry het.

As inflasie nie in ag geneem word nie, is Cameron se "Titanic" en "Avatar" die prente wat die meeste geld nog gemaak het: onderskeidelik $2,19 miljard en $2,78 miljard. In Maart 2011 het die tydskrif "Vanity Fair" gesê hy is die persoon in Hollywood met die grootste inkomste – ’n geraamde $257 miljoen (in 2010). In Oktober 2013 is ’n nuwe paddaspesie, "Pristimantis jamescameroni" van Venezuela, na hom genoem uit erkenning vir sy werk om omgewingsbewustheid en veganisme te bevorder.


</doc>
<doc id="107285" url="https://af.wikipedia.org/wiki?curid=107285" title="Vaskulêre endoteel groeifaktor">
Vaskulêre endoteel groeifaktor

Vaskulêre endoteel groeifaktor (VEGF) is 'n groeifaktor wat vaskulogenese en angiogenese inisieer. Daar is tans navorsing aan die gang omdat gewasse in kanker 'n gesonde bloedtoevoer nodig het. Daarom fokus navorsers om VEGF af te sluit om gewasse van suurstof te ontneem.


</doc>
<doc id="107287" url="https://af.wikipedia.org/wiki?curid=107287" title="Rodriguez">
Rodriguez

Sixto Rodriguez (beter bekend as slegs Rodriguez; gebore op 10 Julie 1942) is 'n Amerikaanse folk musikant uit Detroit, Michigan. Onbekend aan Rodriguez, het sy musiek veral suksesvol in apartheid Suid-Afrika geword.



</doc>
<doc id="107289" url="https://af.wikipedia.org/wiki?curid=107289" title="Swaminarayan">
Swaminarayan

Dhanshyam Pandey, Swaminarayan of Sahjanand Swami (Gujarati: સ્વામિનારાયણ, 3 April 1781 – 1 Junie 1830) was die stigter en hoof van die Swaminarayan-denominasie van Hindoeisme. Die volgelinge van die Swaminarayan-denominasie glo dat hy 'n vorm van die almagtige is. Volgens die Bhagwat- en Sakand-poerana's (heilige Hindoe-tekste) is hy 'n inkarnasie van god. Die "Shikshapatri", wat deur hom geskryf is, word deur die Swaminarayan-denominasie as 'n heilige teks beskou. Hy word ook as 'n hervormer van die Hindoe-geloof beskou omdat hy teen die kastestelsel, diere-offers en die ongelyke behandeling van vroue gestaan het. Hy het ook 'n goeie verhouding met die Britse Raj van Indië gehad. Sy volgelinge sluit Hindoes, Moslems en Zoroastriane in.

In Suid-Afrika is daar 'n teenwoordigheid van die Swaminarayan-denominasie omdat daar baie Gujarati-sprekende volgelinge van Swaminarayan is wat na die land as vrywillige entrepreneurs geïmmigreer het.


</doc>
<doc id="107291" url="https://af.wikipedia.org/wiki?curid=107291" title="Robert Downey jr.">
Robert Downey jr.

Robert John Downey jr. (gebore op 4 April 1965) is ’n Amerikaanse akteur. Sy loopbaan het groot sukses in sy jeug ingesluit, gevolg deur ’n tydperk van middelmisbruik en regsprobleme, en ’n terugkeer na kommersiële sukses in sy middeljare.

Hy het sy rolprentdebuut op vyf jaar gemaak toe hy in sy pa, Robert Downey sr., se fliek "Pound" (1970) gespeel het. Hy het in prente verskyn wat met die destydse "Brat Pack" verbind is, soos die wetenskapsfiksiekomedie "Weird Science" (1985) en die drama "Less Than Zero" (1987). Ander prente waarin hy te sien was, sluit in die aksiekomedie "Air America" (1990), die komedie "Soapdish" (1991) en die misdaadprent "Natural Born Killers" (1994). Hy was Charlie Chaplin in die 1992-fliek "Chaplin", waarvoor hy ’n Oscar-benoeming vir beste akteur gekry het.

Nadat hy in 2000 uit die Kaliforniese Middelmisbruikbehandelingsentrum en Staatsgevangenis vrygelaat is, waar hy weens dwelmaamklagte was, het Downey aangesluit by die televisiereeks "Ally McBeal" – hy was Calista Flockhart se liefde. Hy is geloof vir sy spel en het die Golden Globe vir beste manlike byspeler gewen. Sy karakter is uit die reeks geskryf toe Downey afgedank is weens twee inhegtenisnemings oor dwelms laat in 2000 en vroeg in 2001. Nadat hy weer in ’n rehabilitasiesentrum was, soos deur ’n hof gelas, was hy eindelik skoon. 

Sy meer onlangse prente sluit in die musiekkomedie-misdaadprent "The Singing Detective" (2003), die gruwelprent "Gothika" (2003), die misdaadkomedie "Kiss Kiss Bang Bang" (2005), die raaiselriller "Zodiac" (2007) en die satiriese aksiekomedie "Tropic Thunder" (2008), waarvoor hy vir ’n Oscar vir beste manlike byspeler benoem is. Daarna was hy in die rol van die Marvel Comics-superheld Iron Man, asook in Guy Ritchie se "Sherlock Holmes" (2009) en sy opvolg, "Sherlock Holmes: A Game of Shadows" (2011).


</doc>
<doc id="107295" url="https://af.wikipedia.org/wiki?curid=107295" title="Raj">
Raj

Raj (Sanskrit: राज) beteken letterlik "om te regeer". Dit is ook 'n titel van verskeie Indiese regeerders. Dit word ook as 'n naam gebruik.


</doc>
<doc id="107296" url="https://af.wikipedia.org/wiki?curid=107296" title="Mickey Rourke">
Mickey Rourke

Philip Andre Rourke jr. (gebore op 16 September 1952), bekend as Mickey Rourke, is ’n Amerikaanse akteur, draaiboekskrywer en afgetrede bokser wat te sien is in hoofrolle in drama-, aksie- en rillerprente.

In die 1980s' het hy in die komediedrama "Diner" (1982), die drama "Rumble Fish" (1983), die misdaadfliek "The Pope of Greenwich Village" (1984) en die erotiese drama "9½ Weeks" (1986) gespeel, en het groot lof ontvang vir sy spel in "Barfly" en "Angel Heart" (albei 1987). In 1991 het Rourke, wat vroeër jare boksopleiding gekry het, die rolprentbedryf verlaat en vir ’n tyd ’n professionele bokser geword.

In 1994 het hy die bokshandskoene opgehang en weer begin toneelspeel. Hy was daarna in verskeie flieks te sien in byspelerrolle, onder meer die drama "The Rainmaker" (1997), die komediedrama "Buffalo '66" (1998), die raaiselprent "The Pledge" (2001), die aksiefliek "Once Upon a Time in Mexico" (2003) en die aksieriller "Man on Fire" (2004).

In 2005 het Rourke sy terugkeer as hoofrolspeler gemaak in die neo-noir-aksieriller "Sin City", waarvoor hy ’n paar pryse gewen het. In die 2008-fliek "The Wrestler" speel hy ’n ouer stoeier; hy het daarvoor ’n Golden Globe en Bafta gewen en ’n Oscar-benoeming gekry. Hy was meer onlangs ook te sien in kommersieel suksesvolle prente soos "Iron Man 2" en "The Expendables" (albei 2010).


</doc>
<doc id="107298" url="https://af.wikipedia.org/wiki?curid=107298" title="Amartya Sen">
Amartya Sen

Amartya Kumar Sen (Bengaals: অমর্ত্য সেন, gebore 3 November 1933) is ’n Indiese ekonoom en filosoof van Bengaalse afkoms, wat van 1972 af in die Verenigde State en die Verenigde Koninkryk gewerk het. Hy het belangrike bydraes tot welvaartsekonomie, sosiale keuseteorie, ekonomiese en maatskaplike geregtigheid, ekonomiese teorieë van hongersnood en indekse van die mate van welsyn van die burgers van ontwikkelende lande gelewer. In 1998 word hy met die Nobelgedenkprys in Ekonomiese Wetenskappe en in 1999 met die Bharat Ratna vereer vir sy werk in welvaartsekonomie.


</doc>
<doc id="107300" url="https://af.wikipedia.org/wiki?curid=107300" title="Lata Mangeshkar">
Lata Mangeshkar

Lata Mangeshkar (Marathi: लता मंगेशकर bynaam "Nagtegaal van Indië"; gebore op 28 September 1929 in Indore, Brits-Indië) is 'n bekende Indiese sangeres. Sy kan op die klankbane van talle bollywoodfilms gehoor word, hoofsaaklik in Hindi en Marathi. Sy is een van die weiniges wat 'n Bharat Ratna ontvang het. Sy is ook die sangeres wat die meeste snitte opgeneem het (in die jare tagtig het sy reeds 5 500 liedjies op haar kerfstok gehad).


</doc>
<doc id="107301" url="https://af.wikipedia.org/wiki?curid=107301" title="Johnny Depp">
Johnny Depp

John Christopher "Johnny" Depp II (gebore op 9 Junie 1963) is ’n Amerikaanse akteur, rolprentvervaardiger en musikant wat al onder meer die Golden Globe vir beste akteur gewen het.

Depp word beskou as een van die beste akteurs ter wêreld. Hy het in die 1980's bekend geraak in die televisiereeks "21 Jump Street" en ’n tiener-idool geword. Sedertdien het hy uitdagende rolle aanvaar – onder meer in Oliver Stone se Viëtnamoorlogsprent "Platoon" (1986), die donker romantiese fantasie "Edward Scissorhands" (1990), die drama oor ’n disfunksionele gesin "What's Eating Gilbert Grape" (1993, saam met ’n jong Leonardo DiCaprio), die biografiese prent "Ed Wood" (1994) en die misdaaddrama "Donnie Brasco" (1997). 

Hy het ook sukses behaal in die fantasie-avontuurprent "Sleepy Hollow" (1999), die fantasieprent "Pirates of the Caribbean: The Curse of the Black Pearl" (2003) en sy opvolge, die musiekavontuurfliek "Charlie and the Chocolate Factory" (2005), die semibiografie "Finding Neverland", die fantasieprent "Alice in Wonderland" (2010) en as die stem van die titelkarakter in die animasie-aksiekomedie-western "Rango" (2011). 

Depp is vir verskeie rolprentpryse benoem, onder meer drie Oscars. Hy het ’n Golden Globe gewen vir "Sweeney Todd: The Demon Barber of Fleet Street" (2007) asook ’n Screen Actors Guild Award vir "Pirates of the Caribbean: The Curse of the Black Pearl". Die "Guinness World Records" het hom in 2012 gelys as die akteur wat die meeste verdien ($75 miljoen). 

In 1999 het hy ’n ster op die Hollywood Walk of Fame gekry en in 2015 het hy ’n "Disney Legend" geword.


</doc>
<doc id="107302" url="https://af.wikipedia.org/wiki?curid=107302" title="Nitasha Kaul">
Nitasha Kaul

Nitasha Kaul (gebore 1976) is ’n Indiese ekonoom, filosoof, digter en skrywer.

Kaul is in Kasjmir gebore en woon tans in die Verenigde Koninkryk. Sy werk as 'n besoekende "Research Fellow" by die Sentrum vir die Studie van Demokrasie aan die Universiteit van Westminster in Londen en doen navorsing oor die demokratisering van Bhoetan. Sy reis gereeld daar rond en skryf daarbenewens boeke, artikels en kolomme vir "The Guardian" en "The Times of India" oor die Kasjmir-gebied.





</doc>
<doc id="107303" url="https://af.wikipedia.org/wiki?curid=107303" title="Julie Christie">
Julie Christie

Julie Frances Christie (gebore op 14 April 1941) is ’n Britse aktrise met ’n loopbaan wat oor byna ses dekades strek. Sy was ’n popikoon van die 1960's en het ’n Oscar, Golden Globe, Bafta en Screen Actors Guild Award gewen.

Christie se deurbraak was in "Billy Liar" (1963). In 1966 het sy ’n Oscar vir beste aktrise gewen vir "Darling" (1965). In dieselfde jaar was sy Lara in "Doctor Zhivago". Daarna was sy te sien in onder meer "Fahrenheit 451" (1966), "Far from the Madding Crowd" (1967), "Petulia" (1968), "The Go-Between" (1971), "McCabe & Mrs. Miller" (1971), waarvoor sy haar tweede Oscar-benoeming gekry het, "Don't Look Now" (1973), "Shampoo" (1975) en "Heaven Can Wait" (1978).

Van die 1980's af was sy in minder prente, maar het steeds groot lof vir haar werk gekry, inlsuitende Oscar-benoemings vir die onafhanklike prente "Afterglow" (1997) en "Away from Her" (2006). In 1997 het sy ’n Bafta-fellow geword.


</doc>
<doc id="107304" url="https://af.wikipedia.org/wiki?curid=107304" title="Mark Wahlberg">
Mark Wahlberg

Mark Robert Michael Wahlberg (gebore op 5 Junie 1971) is ’n Amerikaanse akteur, rolprentvervaardiger, sakeman, voormalige model (wat veral bekend was vir sy Calvin Klein-onderklere-advertensies wat deur Herb Ritts gefotografeer is) en rapper. Hy was in sy vroeë jare bekend as Marky Mark toe hy in die musiekgroep Marky Mark and the Funky Bunch was. 

Marky Mark and the Funky Bunch se albums sluit in "Music for the People" en "You Gotta Believe". Wahlberg het later oorgeslaan na toneelspel en het in die 1990's verskyn in flieks soos die drama "Boogie Nights" en die satiriese oorlogskomedie-drama "Three Kings". In die 2000's was hy in die biografiese rampfliek "The Perfect Storm", die wetenskapsfiksieprent "Planet of the Apes" en Martin Scorsese se neo-noir-misdaaddrama "The Departed". In die 2010's het hy rolle vertolk in die aksiekomedie "The Other Guys", die biografiese sportdrama "The Fighter", die komedie "Ted", die oorlogsprent "Lone Survivor" en die wetenskapsfiksiefliek "Transformers: Age of Extinction".

Wahlberg was ook die uitvoerende vervaardiger van vier televisiereekse: "Entourage" (2004–'11), "Boardwalk Empire" (2009–'14), "How to Make It in America" (2010–'11) en "Ballers" (vanaf 2015). Hy is mede-eienaar van die Wahlburgers-kettinggroep en speel in die werklikheidsprogram daaroor. Wahlberg het op 29 Julie 2010 ’n ster gekry op die Hollywood Walk of Fame.


</doc>
<doc id="107307" url="https://af.wikipedia.org/wiki?curid=107307" title="Alan Arkin">
Alan Arkin

Alan Wolf Arkin (gebore op 26 Maart 1934) is ’n Amerikaanse akteur, regisseur, komediant en musikant met ’n loopbaan wat oor byna ses dekades strek. Hy is bekend vir sy rolle in die rolprente "Edward Scissorhands" (1990), "Glengarry Glen Ross" (1992), "Little Miss Sunshine" (2006), en "Argo" (2012). Hy is van Joodse komaf.

Arkin, wat van 10-jarige ouderdom af toneelspellesse geneem het, het aan verskeie drama-instellings studeer. Hy het die folkgroep The Tarriers saam met twee vriende gestig; Arkin het gesing en kitaar gespeel. Van 1958 tot 1968 het hy saam met die kindergroep The Baby Sitters gesing. Hy het ook in die operette "Candide" gesing. In die 1960's was hy ’n vroeë lid van die komediegeselskap The Second City.

Hy is bekend vir sy spel in prente soos "The Russians Are Coming, the Russians Are Coming" (1966), "Wait Until Dark" (1967), "The Heart Is a Lonely Hunter" (1968), "Catch-22" (1970), "The In-Laws" (1979), "Edward Scissorhands" (1990), "Glengarry Glen Ross" (1992), "Little Miss Sunshine" (2006) en "Argo" (2012).

Hy is benoem vir twee Oscars vir beste akteur, vir "The Russians Are Coming, the Russians Are Coming" en "The Heart Is a Lonely Hunter", en een vir beste manlike byspeler vir "Argo". Met eersgenoemde het hy een van net ses mense geword wat ’n Oscar-benoeming vir beste akteur vir sy eerste rolprentrol gekry het. Hy het dié prys vir beste manlike byspeler gewen vir "Little Miss Sunshine", wat tot dusver sy enigste Oscar is.






</doc>
<doc id="107309" url="https://af.wikipedia.org/wiki?curid=107309" title="Maskering-klipkabeljou">
Maskering-klipkabeljou

Die Maskering-klipkabeljou ("Epinephelus polyphekadion") is 'n vis wat voorkom in die Indiese-Stille Oseaan area, die Rooisee en langs die ooskus van Afrika tot by die suide van Mosambiek. In Engels staan die vis bekend as die "Marbled rockcod".

Die vis word tot 65 cm lank. Twee kenmerke van die vis is 'n swart vlek op die basis van die stertvin en twee swart kolletjies op die punt van die snoet van die vis. Die kop en lyf is ligbruin van kleur en bedek met onreëlmatige, groot bruin vlekke. Die hele vis is ook oortrek met klein, bruin kolletjies. Die vis leef in koraalareas van tropiese mere en beskutte riwwe in water wat 3 tot 50 m diep is. Hulle vreet hoofsaaklik skaaldiere en soms ander vis.





</doc>
<doc id="107310" url="https://af.wikipedia.org/wiki?curid=107310" title="Benedetto Croce">
Benedetto Croce

Benedetto Croce (Italiaans: [beneˈdetto ˈkroːtʃe]; Pescasseroli, 25 Februarie 1866 - Napels, 20 November 1952) was 'n Italiaanse filosoof, historikus, literatuurkritikus en politikus, wat 'n dominante rol speel in die kulturele en politieke lewe van sy tyd. Hy was tweemaal minister van onderwys, onder meer in die Italiaanse bevrydingsregering, en verdedig sy hele lewe lank 'n liberale politieke visie. As filosoof word hy as deel van die idealistiese tradisie gereken.

Croce is gebore in Pescasseroli in die Abruzzen area en woon sedert 1886 in Napels. Hy studeer vir 'n kort tydperk aan die universiteit van Rome waar hy kennismaak met die filosofie van Johann Friedrich Herbart.

Croce was 'n oortuigde liberaal. Hy neem ook aktief in die politiek deel. In 1910 word hy senator en van 1920 tot 1921 was hy minister van Openbaare Onderwys in die laatste kabinet van Giovanni Giolitti. In 1943 was hy medestigter van die Liberale Party van Italië.

As 'n belangrike anti-fascistiese denker in Italië bly Croce tydens die periode van die fascistiese beheer en die Tweede Wêreldoorlog geïsoleerd. In "La storia come pensiero e come azione" (in die Engels vertaal as "History as the Story of Liberty") uit 1938, skryf Croce in reaksie op die politieke situasie in die toenmalige Europa, dat die wilsaktiwiteite van die mens as 'n goue draad deur die geskiedenis loop. Die geskiedenis, as geskiedenis van die vryheid, is noodsaaklik liberaal van karakter volgend hom. Dit wil sê nie geslote maar oop en met 'n fokus op bewussyn en verantwoordelykheid. Die wilsvryheid is die noodsaaklike voorwaarde omdat die geskiedenis 'n etiese dimensie het, wat die rede is dat daar 'n etiese ideaal van menslikheid is.

Croce skryf nie minder as sestig boeke en hoofstukke in boeke oor uiteenlopende temas soos die geskiedenis, estetika, literêre kritiek, politiek, logika en filosofie. Sy "magnum opus" was die "Filosofia come scienza dello spirito" (1902-1915) wat uit vier dele bestaan. Die eerste deel daarvan gaan oor estetika (1902), die tweede oor logika (1909), die derde oor ekonomie en etiek (1908) en die vierde oor geskiedenis (1915). Sy filosofie is van die idealistiese tradisie, wat stel dat kennis van die wêreld nie opsigself bestaan nie, maar dat alles rondom ons kenbaar en gekonstrueerd is deur die menslike gees. Sy idealisme word veral beȉnvloed deur sy leermeester Bertrando Spaventa en Georg Wilhelm Friedrich Hegel. Verder is hy ook beȉnvloed deur die positivisme, die pragmatisme en die historisisme van Giambattista Vico. Ook bestudeer hy in sy jeug die marxisme.

Volgens Croce is daar twee vorme van kennis: enersyds is daar die intuïtiewe of estetiese kennis en andersyds die konseptuele of logiese kennis. Die estetiese kennis is volgens Croce gerig op die konkrete/ tasbare sintuiglike, terwyl die logiese kennis altyd betrekking het met die algemene en universele. Op die gebied van menslike handeling reflekteer dit in 'n onderskeid tussen vier soorte aktiviteite:

• Die estetiese aktiwiteit: teoreties en gerig op die tasbare.

• Die logiese aktiwiteit: teoreties en gerig op die algemene.

• Die ekonomiese aktiwiteit: prakties en gerig op die tasbare.

• Die morele aktiwiteit: prakties en gerig op die algemene.

Croce se leidende gedagte is dat die werklikheid histories is en dus voortdurend verander. Die dryfkrag vir die verandering is hierdie aktiwiteite van die mens. Die resultate van die filosofiese ondersoek na bogenoemde menslike aktiwiteite, verduidelik hy in die vier volumes wat hy die algemene titel gee van "wetenskap van die gees" (Filosofia dello Spirito). Een van die belangrikste gevolgtrekkings van die ondersoek was dat die verskillende basisaktiwiteite van die mens, die basisbegrippe lewer om die werklikheid, wat danksy die menselike aktiwiteit (wat altyd kreatief is en dus 'vry' is) ontstaan, te begryp. Met die gevolgtrekking onderskryf Croce die stelling van die agttiende-eeuse Napolitaanse filosoof Giambattista Vico wat in sy "Scienza Nuova" (Nuwe Wetenskap) stel dat die mens slegs kan ken wat die mens self geskep het.

• "Benedetto Croce", Encyclopædia Britannica. Encyclopædia Britannica Online, Encyclopædia Britannica Inc., 2012. 

• Bochenski, I.M. Geschiedenis der Hedendaagse Europese Wysbegeerte, MCMLII, Desclée de Brouwer, p. 91.

Vertaal uit die Nederlandse Wikipedia artikel.


</doc>
<doc id="107311" url="https://af.wikipedia.org/wiki?curid=107311" title="Clint Eastwood">
Clint Eastwood

Clinton "Clint" Eastwood jr. (gebore op 31 Mei 1930) is ’n Amerikaanse akteur, rolprentvervaardiger, regisseur, musikant en politieke figuur wie se loopbaan oor meer as ses dekades strek. 

Eastwood was gebore op 31 Mei in San Francisco, die seun van Clinton Eastwood Sr. (1906–1970) en Ruth (Runner) Wood (1909–2006). 

Eastwood het 'n aantal beroepe probeer, waaronder as lewensredder, papierdraer, kruidenierswinkel, boswagter en gholfkaddy.

Hy het in die 1960's bekend geraak vir sy rol as die Man Sonder Naam in die "Dollars"-trilogie en in die 1970's en 1980's as die antiheld-polisieman Harry Callahan in die vyf "Dirty Harry"-rolprente. Dié en ander rolle het hom ’n toonbeeld van manlikheid gemaak.
Vir sy western "Unforgiven" (1992) en sportdrama "Million Dollar Baby" (2004) het Eastwood Oscars gewen vir beste regisseur en beste prent, en het hy benoemings gekry vir beste akteur. Sy grootste kommersiële sukses was die avontuurkomedie "Every Which Way but Loose" (1978) en die opvolg, "Any Which Way You Can" (1980), ná inflasieaanpassings. Ander gewilde prente sluit in die western "Hang 'Em High" (1968), die sielkundige riller "Play Misty for Me" (1971), die misdaadprent "Thunderbolt and Lightfoot" (1974), die western "The Outlaw Josey Wales" (1976), die tronkfliek "Escape from Alcatraz" (1979), die spanningsprent "Tightrope" (1984), die western "Pale Rider" (1985) en die romantiese drama "The Bridges of Madison County" (1995).

Benewens die regissering van prente waarin hy die hoofrol gespeel het, was hy ook die regisseur van prente waarin hy nie verskyn het nie, soos die raaiseldrama "Mystic River" (2003) en die oorlogsprent "Letters from Iwo Jima" (2006), waarvoor hy Oscar-benoemings gekry het, en die drama "Changeling" (2008). Die oorlogsdrama "American Sniper" (2014) het die meeste geld nog gemaak van ’n Januarie-uitreiking en was ook die grootste opening van ’n Eastwood-fliek. In Frankryk, waar sy prente baie gewild is, het hy in 1994 ’n "Commandeur" van die "Ordre des Arts et des Lettres" geword en in 2007 het hy die "Légion d'honneur"-medalje ontvang. In 2000 het hy die Goue Leeu op die Venesiese Rolprentfees gekry vir sy lewenslange bydrae tot die rolprentbedryf.

Van 1986 tot 1988 was Eastwood die onpartydige burgemeester van Carmel-by-the-Sea in Kalifornië.

Eastwood het bygedra tot meer as 50 films oor sy loopbaan as akteur, regisseur, vervaardiger en komponis. Hy het in 1971 begin werk as regisseur.




</doc>
<doc id="107312" url="https://af.wikipedia.org/wiki?curid=107312" title="Ryan Gosling">
Ryan Gosling

Ryan Thomas Gosling (gebore op 12 November 1980 in London, Ontario) is ’n Kanadese akteur en musikant. 

Hy het sy loopbaan as ’n kinderster op die Disney-televisiekanaal se "Mickey Mouse Club" (1993–'95) gemaak. Daarna het hy in ander gesinsvermaakprogramme opgetree soos "Are You Afraid of the Dark?" (1995) en "Goosebumps" (1996). Hy was ook in die TV-reekse "Breaker High" (1997–'98) as Sean Hanlon en "Young Hercules" (1998–'99) in die titelrol. Sy eerste rolprentrol was as ’n Joodse neo-Nazi in "The Believer" (2001) en hy het daarna naam gemaak in onafhanklike flieks soos "Murder by Numbers" (2002), "The Slaughter Rule" (2002) en "The United States of Leland" (2003).

Gosling het in 2004 wyer bekend geraak met sy hoofrol in die romantiese drama "The Notebook", waarvoor hy vier Teen Choice-toekennings en ’n MTV Movie-prys ontvang het. Sy rol as ’n dwelmverslaafde onderwyser in "Half Nelson" (2006) is benoem vir ’n Oscar en sy rol as ’n sosiaal wanaangepaste alleenloper in "Lars and the Real Girl" (2007) is benoem vir ’n Golden Globe. In 2007 was hy ook in die hofriller "Fracture". 

Ná ’n blaaskans van drie jaar was Gosling in "Blue Valentine" te sien en hy het ’n tweede Golden Globe-benoeming gekry. 2011 was ’n mylpaal vir hom – hy het in drie hoofstroomflieks gespeel: die romantiese komediedrama "Crazy, Stupid, Love", die politieke drama "The Ides of March" en die aksieriller "Drive". Hy het twee Golden Globe-benoemings daarvoor gekry. In 2013 was hy in die misdaadriller "Gangster Squad", die drama "The Place Beyond the Pines" en die geweldfliek "Only God Forgives". Sy regisseursdebuut, "Lost River", is in 2014 uitgereik. In 2015 was hy in die drama "The Big Short" te sien. Vir sy hoofrol in die musiekblyspel "La La Land" (2016) het hy die Golden Globe as beste akteur in die kategorie musiekblyspel of komedie ontvang.

Gosling se musiekgroep, Dead Man's Bones, het hul debuutalbum met dieselfde naam in 2009 uitgereik en het in dié jaar deur Noord-Amerika getoer. Hy is ook die mede-eienaar van Tagine, ’n Marokkaanse restaurant in Beverly Hills, Kalifornië.


</doc>
<doc id="107313" url="https://af.wikipedia.org/wiki?curid=107313" title="Reese Witherspoon">
Reese Witherspoon

Laura Jeanne Reese Witherspoon (gebore op 22 Maart 1976) is ’n Amerikaanse aktrise en rolprentvervaardiger. 

Sy het haar loopbaan in 1991 as ’n kinderaktrise in "The Man in the Moon" begin. In 1996 het sy in die onafhanklike swart komedie "Freeway" verskyn en in 1998 in "Pleasantville". In 2000 is sy vir ’n Golden Globe benoem vir haar spel in "Election".

Witherspoon se deurbraakrol was in 2001 as Elle Woods in "Legally Blonde", en in 2002 was sy in die romantiese komedie "Sweet Home Alabama". In 2005 het sy wêreldwyd aandag getrek in die rol van June Carter Cash in "Walk the Line", waarvoor sy die Oscar, Golden Globe, Bafta, Screen Actors Guild Award en die Broadcast Film Critics Association Award vir beste aktrise gewen het. Haar ander prente sluit in "Legally Blonde 2: Red, White & Blonde" (2003), "Monsters vs. Aliens" (2009) en "Water for Elephants" (2011). 

In 2014 was sy die vervaardiger van die riller "Gone Girl" en in die rol van Cheryl Strayed in "Wild", waarvoor sy vir ’n tweede Oscar benoem is. Witherspoon het in 2010 ’n ster op die Hollywood Walk of Fame gekry.


</doc>
<doc id="107314" url="https://af.wikipedia.org/wiki?curid=107314" title="Matt Dillon">
Matt Dillon

Matthew Raymond "Matt" Dillon (gebore op 18 Februarie 1964) is ’n Amerikaanse akteur en regisseur. 

Hy het sy rolprentdebuut in 1979 in "Over the Edge" gemaak en ’n tieneridool geword deur in flieks soos "My Bodyguard" (1980), "Tex" (1982), "Rumble Fish" (1983) en "The Outsiders" (1983) te speel. Sedert die laat 1980's het hy verdere sukses behaal met prente soos "Drugstore Cowboy" (1989), "Singles" (1992), "The Saint of Fort Washington" (1993), "To Die For" (1995), "Beautiful Girls" (1996), "In & Out" (1997), "There's Something About Mary" (1998) en "Wild Things" (1998). 

In ’n 1991-artikel het die bekroonde resensent Roger Ebert hom en Sean Penn die beste akteurs van hul ouderdomsgroep genoem.

In die 2000's het Dillon sy regisseursdebuut gemaak met "City of Ghosts" (2002) en was hy in flieks soos "Crash" (2004), "Factotum" (2005), "You, Me and Dupree" (2006), "Nothing but the Truth" (2008) en "Sunlight Jr." (2013). Tydens sy loopbaan het hy talle pryse en benoemings gekry, onder meer ’n Oscar- en Golden Globe-benoeming vir "Crash" en ’n Grammy-benoeming vir die vertelling van Jack Kerouac se "On the Road". 

In 2015 was hy te sien in die televisieminireeks "Wayward Pines".


</doc>
<doc id="107317" url="https://af.wikipedia.org/wiki?curid=107317" title="William Hurt">
William Hurt

William McChord Hurt (gebore op 20 Maart 1950) is ’n Amerikaanse verhoog- en rolprentakteur. Hy het in die 1970's begin toneelspeel.

Hurt het sy rolprentdebuut in 1980 gemaak as ’n gekwelde wetenskaplike in die wetenskapsfiksieprent "Altered States" en het ’n Golden Globe-benoeming vir beste nuweling daarvoor gekry. Daarna het hy die manlike hoofrol teenoor Kathleen Turner gespeel in die neo-noir-prent "Body Heat" (1981).

In 1985 het hy groot lof en verskeie pryse ingepalm, onder meer ’n Oscar en ’n Bafta vir beste akteur vir sy rol as ’n gay man in "Kiss of the Spider Woman". Hy het nog twee Oscar-benoemings gekry vir sy hoofrolle in "Children of a Lesser God" (1986) en "Broadcast News" (1987). Hy het deur die 1980's ook op die verhoog verskyn, onder meer in Off-Broadway-produksies soos "Henry V", "Fifth of July", "Richard II" en "A Midsummer Night's Dream". Hurt het in 1985 sy eerste Tony-benoeming gekry vir die Broadway-produksie "Hurlyburly".

Nadat hy in die volgende dekade uiteenlopende rolle gespeel het, het Hurt sy vierde Oscar-benoeming (vir beste manlike byspeler) gekry vir sy spel in die riller "A History of Violence" (2005). Ander noemenswaardige prente sluit in "A.I. Artificial Intelligence" (2001), "The Village" (2004), "Syriana" (2005), "The Good Shepherd" (2006), "Mr. Brooks" (2007), "Into the Wild" (2007), "The Incredible Hulk" (2008) en "Robin Hood" (2010).


</doc>
<doc id="107320" url="https://af.wikipedia.org/wiki?curid=107320" title="Walliesers">
Walliesers

Die Walliesers (Engels: "Welsh people", Wallies: "Cymry") is 'n Keltiese nasie en etniese groep inheems aan Wallis en die omliggende eilande wat met die Walliese taal verband hou. Dié taal is histories in die hele Wallis gepraat, met sy voorganger Oud-Brits wat in die grootste deel van die Britse vasteland gepraat is. Terwyl Wallies die oorheersende taal in sekere gebiede van Wallis gebly het, is Engels die oorheersende taal in die meeste gebiede van dié land.

John Davies beweer dat die oorsprong van die "Walliese nasie" teruggevoer kan word tot die einde van die 4de en vroeë 5de eeu, na die onttrekking van die Romeine uit Groot-Brittanje, hoewel Kelties-Britoniese tale vermoedelik heelwat vroeër in Wallis gepraat is. Die term Walliesers verwys na Wallis se bevolking en mense van Walliese afkoms wat 'n kulturele erfenis en voorvaderlike oorspronge deel. Vandag is Wallis een van die vier lande van die Verenigde Koninkryk en die meerderheid van die mense wat in Wallis leef is Britse burgers.

In opdrag van die Walliese regering is die verspreiding van die Walliese vanne ondersoek, wat getoon het dat 718 000 mense, of omtrent 35% van Wallis se bevolking, oor 'n van met Walliese oorsprong beskik, in vergelyking met 5,3% in die res van die Verenigde Koninkryk, 4,7% in Nieu-Seeland, 4,1% in Australië en 3,8% in die Verenigde State. Sowat 16,3 miljoen mense in die lande wat ondersoek is, is ten minste van gedeeltelike Walliese afkoms. Volgens die sensus van 2011 woon meer as 300 000 Walliesers in Londen, waarvan 1 310 Wallies praat.




</doc>
<doc id="107322" url="https://af.wikipedia.org/wiki?curid=107322" title="Lowepro">
Lowepro

Lowepro is 'n vervaardiger van en handelsmerk vir sakke waarin kameras, skootrekenaars, fotografiese toebehore en ander draagbare verbruikerselektronika gebêre kan word. Die onderneming het sy hoofkwartier in Petaluma, Kalifornië en maak deel uit van "DayMen Canada Acquisition ULC", 'n onderneming wat deur die privaat maatskappy "Brockway Moran & Partners" besit word.

Die onderneming het reeds in die 1960's bekendheid verwerf met 'n reeks innovasies op die gebied van toebehore vir voetslaners, amateur- en professionele fotograwe, soos die eerste rugsak met binneraam vir voetslaners in 1967 en die eerste sagte kamerasakkie in 1968.

Lowepro het tans filiale in Australië, Duitsland, Frankryk, Kanada, Switserland en die Verenigde Koninkryk.



</doc>
<doc id="107323" url="https://af.wikipedia.org/wiki?curid=107323" title="Swaartekraggolf">
Swaartekraggolf

Swaartekraggolwe is golwe in 'n voorwerp se swaartekragveld, of anders gestel is dit 'n vervorming van ruimtetyd wat soos 'n golf van 'n voorwerp uitgestuur word. Swaartekraggolwe ontstaan deur die vernselling van 'n massa. Die golwe is egter baie klein en moeilik waarneembaar, wat daartoe aanleiding gegee het dat dit bykans honderd jaar geduur het van hul teoretiese voorspelling tot hul eerste eksperimentele waarneming. 

In Newton se teorie word 'n verandering in die swaartekragveld oombliklik regdeur die heelal gevoel, maar in die relatiwiteitsteorie kan geen kousale effek vinniger as die ligsnelheid voortplant nie. Die krommingstensor van die swaartekrag bevredig die golfvergelyking. Dit volg dan dat die versteuring van die swaartekragveld teen ligsnelheid deur die ruimte sal voortplant. Hierdie voortplantende versteuring word 'n swaartekraggolf genoem.

Einstein het in 1916 probeer om te bereken hoeveel energie 'n draaiende staaf sal uitstraal as hy op sy vinnigste draai, net voordat hy breek. Wat hy gevind het is 'n waarde van ongeveer 10J/s, wat te klein is om eksperimenteel waar te neem. In die heelal is daar egter baie groot massas wat versnel (soos sterre wat rondom mekaar wentel) en daar is gedink dat hulle bronne van waarneembare swaartekraggolwe kon wees.

In 1959 het Joseph Weber van die Universiteit van Maryland gepoog om swaartekraggolwe uit die heelal te meet met siliders van aluminium en sy resultate het aanvanklik baie belangstelling gewek, maar ander groepe kon nie sy metings herhaal nie. Ook die Apollo-projek se swaartekragmeter op die maan het nie gehelp nie. Dit was die begin van 'n lang reeks pogings om die bestaan van swaartekraggolwe te toon.

Op Donderdag 11 Februarie 2016 kondig wetenskaplikes van die "Laser Interferometer Gravitations-Wave Observatory (Ligo)" aan dat swaartekraggolwe uiteindelik na vyftig jaar van pogings suksesvol waargeneem is. David Reitze, die direkteur van die observatorium meld dat hulle detektor twee swart gate, die een 35 keer die massa van ons son, die ander 'n bietje kleiner, waargeneem het, terwyl hulle baie vinnig (30 keer per minuut) om mekaar gedraai het. Die snelheid het toegeneem tot 250 keer per sekonde en toe het die twee reusagtige massas teen mekaar gebots.

Die 2017-Nobelprys vir fisika is toegeken aan Rainer Weiss, Kip Thorne en Barry Barish vir hul rol in die regstreekse waarneming van swaartekraggolwe.


</doc>
<doc id="107324" url="https://af.wikipedia.org/wiki?curid=107324" title="Tom Gouws">
Tom Gouws

Thomas Gouws (*2 Augustus 1961, Mafikeng – 25 Julie 2018, Pretoria) was 'n Afrikaanse skrywer. Hy verwerf veral bekendheid as digter, maar publiseer ook verskeie dramas en radiodramas. Verder lewer hy ook 'n beduidende bydrae tot die Afrikaanse letterkunde met sy werk as samesteller, medewerker en resensent.

Hy is gebore as die sesde van sewe kinders van die Gouwsgesin op Mafikeng. Op skool verwerf hy verskeie toekennings, onder andere as toppresteerder. Hy vertolk die hoofrol in verskeie konserte en operettes en verwerf 'n Goue Nasionale Diploma vir redevoering en debattering. Aan die Hoërskool Mafikeng, waar hy in 1979 matrikuleer, is hy die onderhoofseun. Hier verwerf hy akademiese erekleure en is voorsitter van die ACSV en ander jeugorganisasies. Hy word ook gekies as Rotariër student van die Kaaplandstreek en woon 'n landwye leierskapkursus by. In 1980 skryf hy in by die Potchefstroomse Universiteit vir Christelike Hoër Onderwys, waar hy in 1982 sy B.A.-graad verwerf met hoofvakke Afrikaans-Nederlands, Wiskunde en Algemene Taal- en Literatuurwetenskap. Tydens sy voorgraadse jare is hy betrokke by informele koorafrigting, muurbal en redevoering. Hy vertolk ook rolle in studenteteaterproduksies en rig eerstejaars af vir hulle konsert. In 1983 voltooi hy sy Hoër Onderwysdiploma met spesialisering in Remediërende Onderwys, terwyl hy terselfdertyd die eerste fase in die deeltydse B.A. Honneurs-kursus in Afrikaans-Nederlands aanpak.

Hy word in 1984 aangestel as Afrikaans en Wiskunde onderwyser by Potchefstroom Gimnasium en slaag dieselfde jaar die B.A. Honneurs-graad met lof. Gedurende hierdie jaar verwerf hy ook die finale afrigtersdiploma in spiesgooi en hy trou met Retha Fourie, 'n maatskaplike werker. In 1985 word hy aangestel as juniorlektor in die Departement Afrikaans-Nederlands aan die Potchefstroomse Universiteit. As student behaal hy in 1985 sy M.A.-graad met lof met 'n verhandeling oor Antjie Krog se poësie en hy verwerf ook die Diploma vir Universiteitsonderwys. Die universiteit ken in 1985 en weer in 1986 erekleure in akademie aan hom toe. Hy word in 1986 lektor aan die Vaaldriehoekkampus van die Potchefstroomse Universiteit en is verantwoordelik vir die afdeling letterkunde. Daarna aanvaar hy in 1988 'n betrekking as dosent in die Departement Afrikaans aan die Universiteit van Pretoria, waar hy later bevorder word tot seniorlektor. In 1988 behaal hy sy doktorsgraad met 'n proefskrif getiteld "Die transskriptuele lees: hiaat, haplografie en transkripsie in die poësie van Breytenbach, Krog en Cloete – 'n logolinguale lesing".

In die gemeenskap is hy onder andere betrokke by letterkunde-onderrig by skole en bied kursusse vir skoliere en onderwysers aan. As groepleier bied hy ook 'n kursus in skeppende skryfwerk aan by die Universiteit van Pretoria en 'n kursus oor goeie gewilde prosa aan die Potchefstroomse Universiteit. Op 29-jarige ouderdom word hy aangestel as professor en hoof van die departement Afrikaans en later vise-rektor aan die Universiteit van Bophuthatswana in Mafeking, waarna hy weer 'n betrekking by die Universiteit van Pretoria aanvaar. Hy is later kanselier by die Graduate Academy of Southern Africa. In 1990 word hy verkies tot assistent-sekretaris van die Afrikaanse Skrywerskring en as voorsitter van die werkgemeenskap in Pretoria.

In 1993 kom hy tot bekering. Later verlaat hy sy loopbaan in die akademie en aanvaar 'n betrekking by die JC Group of Companies, waarna hy voltyds skryf en op die direksies dien van die maatskappye Foundation Publications en Plumbline Productions. Hy staan aan die stuur van Elijah Africa, 'n internasionale bedieningsnetwerk. Hy en sy vrou Retha en hulle ses kinders woon op 'n plasie naby Hartbeespoortdam. Hy is op 25 Julie 2018 tydens 'n rooftog in sy huis in 'n sekuriteitskompleks in Pretoria-Oos doodgeskiet.

Van sy gedigte verskyn in tydskrifte soos "Tydskrif vir Letterkunde". Hy maak sy debuut met die digbundel "Diaspora". Die titel is afgelei van die beskrywing van die verstrooiing van die Jode regdeur die wêreld, wat aanduidend is van die fragmentariese aard van die gedigte in die bundel en die versplintering van taal en betekenis. Hy bundel skerwe bestaande uit onder andere persoonlike en erotiese verwysings, perspektiewe oor ons gekwelde land en aanhalings uit die werk van ander digters en heg dit tot eenheid saam deur onder meer die diaspora-motief in sterk metafore deur die gedigte te laat spreek. In die reeks "Sonnette van Isis en Osiris" gebruik hy die mitologie rondom hierdie antieke gode om 'n nuwe geheel uit die fragmente te bou. Hierdie bundel word in 1990 genomineer vir die Rapportprys.

"Troglodiet" se titel verwys na die grotbewoner wat vanuit sy grot sake beskou. Hierdie is 'n bundel wat die mens se plek op die aarde en verhouding met die res van die kosmos behandel. Die skepping en ontwikkeling daarvan tot by die mens en beskawing word geskets, waarna die geestelike ontwikkeling en kulturele en spirituele evolusie aan die beurt kom, totdat die kringloop voltooi word deur die God van die skepping as kiem binne-in die mens te teken. Die afstand tussen God en die mens word oorbrug en die verskil tussen lig en donker, lewe en dood word opgehef. Die bundel bevat vier afdelings. "Getuie van die tye" bevat gedigte oor prehistoriese tye, waar dinge slegs gedeeltelik geken kan word. "Beelde uit ons vergeelde verlede" bring ons binne historiese tye waar die mens se beskawingsgroei geteken word. "Liedere van dood en geboorte" is elegiese poësie oor dood en geboorte van familie en kinders, waar hierdie siklus, hoewel persoonlik van aard, tog ook die mens se ontwikkeling en die wonder van God se werk uitbeeld. Die laaste afdeling, "Alexander Pope", verbind die grotmotief, die digterskap en die religieuse deur hierdie liggaamlik gestremde Engelse digter ook as troglodiet voor te stel en die geestelike triomf oor die liggaamlike gebreklikheid na vore te bring.

"Syspoor" is 'n bundel met Christelike aanslag, waar die titel verwys na God se spoor of te wel Sy spoor en ook die materiaal sy en kokon in herinnering roep. Die bundel open met die gedigte "Aanraaklied" en "Voorskrif", waarin die digter die opdrag kry om die waarheid in brokaat te weef. Die bundel word afgesluit met "Aanraaklied van Thomas" en "Ars poëtika op die keper", wat met die openingsgedigte in gesprek tree en dit afrond. Naas die losstaande gedigte aan die begin en einde van die bundel, bevat die bundel sewe afdelings. "Opsystaan" beskryf die spreker as profeet wat God se waarheid openbaar en lig verskaf waar daar donkerte en onbegrip is. Daar is ook enkele verwysings na die sykaravaanhandelsroete van die Middeleeue, wat ook die bundeltitel versterk en kommentaar lewer op "Komas van bamboesstok" van D.J. Opperman. "Gebrandskilderde beelde uit die basilika" is ses gedigte oor Suid-Afrikaanse figure, insluitende Totius, Marthinus Versfeld, S.J. du Toit en Johan Heyns. "Bestekopname" neem register op van waar die digter hom bevind, ook in persoonlike liefde. "Dwaalspoor" is belydenisverse waarin die skrywer sy vergissings en verkeerde weë bely. "Ooglede van die dageraad" is 'n siklus van 24 gedigte oor David Livingstone, die sendeling en ontdekkingsreisiger wat die Afrika vasteland deurkruis het. "Synspoor" is gedigte geskryf na aanleiding van die vroeë dood van die digter se seun. Die laaste afdeling is  "Wegwyser", wat twee gedigte bevat.

In 2010 verskyn die bundel "Ligloop", waarin die titel daarop dui dat sonder “mot en roes” (dit wil sê sonder fisiese en geestelike aardse belemmerings) 'n mens op aarde lig kan loop en in die Lig van God kan loop. Soos in ander bundels stut hy elke afdeling met 'n proloog- en epilooggedig wat intertekstuele gesprekke met ander skep. Die eerste afdeling, "delftse doek", verbeeld Vermeer se skilderye in woorde, veral met betrekking tot Vermeer se rol as transkribeerder van God se beeltenisse, wat ook 'n kommentaar is op sy eie funksie as digter. Die tweede afdeling, "tentatief", poog om tot die onpeilbare en onbeskryflike deur te dring, wat gedigte oor die dood en Goddelike ingryping insluit, waar ook die taal onvoldoende is om hierdie begrippe vas te vang. In hierdie afdeling staan die aardse en tydelike deurentyd in teenstelling met die hemelse en ewige. Die derde afdeling, "kroniek van elia in afrika", behandel die problematiese wêrelddeel van Afrika en die Afrikaanse taal, waar die profeet Elia tot hierdie unieke probleme en situasies inspreek. Die laaste afdeling, "jerusalemgangers revisited", tree direk in gesprek met Antjie Krog se bundel, waar Gouws se reisgenote Johannes Adam Enslin en die profetes Mietjie Gous is. Reeds soos die titel aandui bewoord die bundel sy temas vanuit 'n religieuse ingesteldheid. Hy slaag daarin om sy gedigte heg te laat sluit en aan die bundel 'n digte samehang te gee, met 'n tegniek wat getuig van bekwame beheer oor die beeld en versvorm. "Ligloop" verower in 2011 die ATKV-prys vir poësie en is in dieselfde jaar op die kortlys vir die toekenning van die Universiteit van Johannesburg-prys. In 2011 word die multi-mediaproduksie "Vergesigte vermeerder in vers en fuga" in die Pierneefteater in Pretoria aangebied, waarin hy van sy gedigte uit die bundel voorlees en van sy getoonsette gedigte opgevoer word teen die agtergrond van skilderye van Vermeer en grepies rolprent. Dit is veral die ligsensitiwiteit en kleurgebruik in Vermeer se werk wat belig word.

"Stigmata" se titel verwys na die tradisie van die verskyning van wondtekens soortgelyk aan die littekens wat Christus op die kruis opgedoen het, wat na oorlewering by sommige heiliges voorgekom het. In die bundel vind die skyntekens neerslag veral in taal wat die verwonding van die mens verwoord, met die suggestie van Woord en woord wat vermeng word. Die bundelkomposisie bestaan weereens uit 'n proloog en epiloog wat die verse in elkeen van die drie afdelings omraam, terwyl die drie afdelings die Drie-eenheid suggereer. Deur onder meer die veelvuldige gebruik van ander tekste as motto’s by die gedigte word deurentyd in gesprek getree met ander digters se werk. So wys individuele gedigte dan heen na ander gedigte in die bundel, met duidelike potensiaal vir betekenisverdieping, asook na die werk van 'n wye spektrum van ander kunstenaars. Hierdie kenmerk, asook die veelheid van digvorme (bv. sonnet, rondeel, septet en haikoe) en die wye tematiese register is funksioneel daarin dat dit aanduidend is van hoe divers die elemente is wat deur die gemeenskaplikheid van lewe en die wêreld tot een geheel saamgevoeg word. 'n Groot aantal temas wat betrekking het op die teenswoordige samelewing word aangeraak, soos die digkuns, eietydse musiek, sinlose geweld en politieke leiers uit Afrika, terwyl meer universele en tydlose temas insluit evolusie, die sprokies van Grimm en God. In aansluiting by die deurlopende tema van verwonding word in die eerste afdeling verskeie mense wat verwond (fisies en geestelik) of gedood is in die gedigte betrek, insluitende Afrikaanse bekendes soos die joernalis Chris Louw (selfdood), Eugène Terre’Blanche (plaasmoord) en Inge Lotz (moord deur onbekende moordenaar). "Verweerskrif" beskryf die uitspoel van sestig walvisse op die strand om daar dood te gaan, met die spreker se vrese vir die bedreiging vir die oorlewing van dierespesies wat die onderliggende tema is. Die tweede afdeling handel oor voëls en bewese voëlliefhebbers en word opgedra aan die ornitoloog Morné du Plessis. Die religie en religieuse verse in die slotafdeling is van die sterkstes in hierdie bundel.

Sy gedigte word in verskeie versamelbundels opgeneem, insluitende "Groot verseboek", "Die Afrikaanse poësie in 'n duisend en enkele gedigte", "Honderd jaar later" en "Die dye trek die dye aan".

Benewens poësie skryf hy ook dramas en radiodramas. Met sy debuutdrama, die klug "Die kat kom weer", wen hy in 1987 die ATO-prys. Hierdie jeugdrama word opgeneem in die versamelbundel "Van die banke op die planke", saamgestel deur Elise van Wyk. Die twintigjarige Lily wag dat haar verloofde, Jakob, moet opdaag om haar pa te vra of hulle kan trou. Wanneer haar pa opdaag, is dit met 'n sak met drie katjies daarin, wat hy gesteel het. Koos Konstabel is kort op sy hakke en die pa vermom hom as Blossom, Lily se suster, om die konstabel om die bos te lei. Koos Konstabel raak verlief op Blossom en wanneer Jakob opdaag, verkies hy ook vir Blossom bo Lily.

Sy radiodrama "Sien jy die goudson, Siener" word in 1988 deur Radio Suid-Afrika uitgesaai en sy vroeë dramas "Ons moet nie" en "’n Paspop vir Pappa" (geleentheidstukke vir swart teater) word albei deur amateur toneelgroepe opgevoer.

"Nag van die lang messe" word in 2005 met die Nagtegaalprys vir nuut geskrewe dramas bekroon. Die beoordelaars beskou hierdie drama as teater van geweld wat 'n totale aanslag op Afrikanerdom verteenwoordig. Sewe Afrikaners wat weens ongunstige omstandighede in Suid-Afrika uitgewyk het na die buiteland, bevind hulle in Londen. Hier word hulle gedwing om werk in 'n omgewing en onder omstandighede te aanvaar waarvoor hulle nie gekwalifiseer is en waarop hulle nie voorbereid is nie.  Hulle bevind hulle op 'n moltreinstasie as 'n taakspan teen terroriste. Almal voel hulle is slagoffers van omstandighede buite hulle beheer en probeer ontvlug van hulle verlede, waar almal óf deelgeneem het óf slagoffers was van uiterste geweld. Hulle gekombineerde verlede sluit in ondervindings van plaas- en gesinsmoorde, gewelddadige optrede van die veiligheidspolisie en moord van 'n hawelose man.  Die karakters word gedwing om in die vreemde perspektief te kry op hulle verlede en die land waarvandaan hulle kom, maar bowenal om hulleself te konfronteer.

Saam met P.H. Roodt sorg hy vir die samestelling van die bloemlesings "Kort-kort" (1990) (kort-kortverhale), "Granaat" (1992) (essays) en "Kortgolf" (1993) (kortverhale). Op sy eie stel hy "Bloudruk" saam, wat 'n versamelbundel met erotiese verhale is, terwyl hy ook redakteur is van 'n reeks Suid-Afrikaanse uitgawes van eietydse Nederlandse tekste.

Hy is gereelde medewerker en resensent van publikasies soos "Die Volksblad", "Die Transvaler", "De Kat" en "Insig", skryf 'n blokboek oor "Die rentmeesters" van F.A. Venter en lewer verskeie artikels in vakwetenskaplike tydskrifte en boeke. Saam met Maritha Snyman skryf hy die gids tot visuele geletterdheid, "Om beter te kan sien", waarin die funksie van die visuele in kommunikasie ondersoek word.

Cordis Trust ken in 2015 hulle Orde van die Goue Pen aan hom toe vir sy buitengewone langtermynbydrae tot die bevordering van die Afrikaanse woordkuns.


Samesteller



</doc>
<doc id="107325" url="https://af.wikipedia.org/wiki?curid=107325" title="Helena Gunter">
Helena Gunter

Helena Gunter (*19 November 1954, Riversdal –) is 'n bekroonde Afrikaanse skrywer wat bekendheid verwerf vir haar kortverhaalbundels.

Sy is op die Rûensplaas Rhenosterfontein in die omgewing van die Breederivier se monding naby Riversdal gebore. Sy is die oudste van vier kinders van Piet Gunter, seun van 'n bywoner op haar geboorteplaas, en Petro-Rina Doris Stemmet, dogter van 'n welgestelde familie van Barrydale. Haar oupa aan vaderskant, Christiaan Gunter, koop Rhenosterfontein nadat die oorspronklike eienaars, die Hopleys, uitgeboer het. Helena se susters is Elizabeth en Petro-Rina en haar broer is Francois.

Sy gaan skool op Heidelberg in die Suid-Kaap, waar sy in 1972 matrikuleer. Die stranddorp Witsand naby Heidelberg was jare lank die gesin se vakansieplek en na haar pa se dood verhuis haar ma daarnatoe. Helena studeer verder aan die  Universiteit van Stellenbosch en behaal hier in 1975 'n B.A.-graad en in 1976 'n Hoër Onderwysdiploma. Hierna hou sy vanaf 1977 skool in Afrikaans en Geskiedenis aan die Hoërskool Strand in die Strand, die Hoërskool D.F. Malan in Bellville, Paul Roos Gimnasium in Stellenbosch en Bloemhof Hoërskool in Stellenbosch. In 2002 besluit sy om verder te studeer en skryf in by die Universiteit van Suid-Afrika, waar sy in 2003 'n B.A. Honneurs-graad behaal. Daarna verwerf sy in 2005 'n M.A.-graad in Kreatiewe Skryfkunde onder leiding van Marlene van Niekerk aan die Universiteit van Stellenbosch, met spesifieke klem op postkoloniale terugskrywing in Afrikaans. Haar verhandeling se titel is "Die ideologiese onderbou van 'n voorheen bevoorregte skrywer", terwyl die kortverhale wat later in "Op 'n plaas in Afrika" gebundel word, die praktiese deel van die kursus verteenwoordig. Hierna hou sy vir nog 'n jaar skool voordat sy voltyds begin skryf.

Sy is getroud met die opvoedkundige sielkundige Gerrie Smit en sy het twee kinders uit 'n vorige huwelik, Hannes en Petro-Anne Morkel. Sy woon sedert die sewentigerjare in Paradyskloof op Stellenbosch.

Reeds op skool gee sy blyke van haar skryftalent en in haar matriekjaar word 'n opstel van haar in die versamelbundel "Poort" gepubliseer. Na skool hou sy met tussenposes vol met hierdie tydverdryf en in 1983 verskyn 'n skets van haar in "Landbouweekblad". Na 'n kort skryfkursus onder leiding van Riana Scheepers word sy weer aangemoedig om te publiseer, waarna sy weer aan haar verhale begin werk.

Die verhale in "Op 'n plaas in Afrika" vorm ook die basis van die praktiese vereistes vir die verkryging van haar meestersgraad. Deur die titel tree sy in gesprek met boeke soos Karen Blixen se "Out of Africa" en Olive Schreiner se "Story of an African farm", maar sy wil met haar verhale 'n ander, nuwe werklikheid skep. Hierdie bundel bevat, in teenstelling met die tradisionele beeld van die idilliese plaaslewe, erg ontstellende verhale en die titelverhaal raak dan ook die hedendaagse problematiek van geweld, gewapende roof, homoseksuele gevoelens oor die kleurlyn en grondverdeling aan. Ander verhale behandel aktuele kwessies soos seksuele molestering en huweliksontrouheid, met die sondaar-karakters telkens gesagsfigure soos 'n skoolhoof en die musiekonderwyser, waardeur die valsheid in die gemeenskap belig word. Die volgorde van die verhale is chronologies in die sin dat die ouderdomme van die hoofkarakters verhoog en die eertydse plaasbewoner later verstedelik. Waar die eerste verhale dus almal op 'n plaas afspeel, is die milieu van die laaste drie verhale Bolandse dorpe, wat die algemene migrasie weg van plase af suggereer. In 2008 word die Eugène Marais-prys aan "Op 'n plaas in Afrika" toegeken en hierdie boek is ook op die kortlys vir die Universiteit van Johannesburg-prys vir debuutwerk en die Jan Rabie-prys vir vernuwende prosa.

Haar tweede bundel kortverhale is "Met koffer en kaart", met die titel wat verwys na D.J. Opperman se "Joernaal van Jorik", waar Jorik as gas met sy koffer en kaart in Suid-Afrika afgelaai is. Die bundel word dan simbolies van die witmense se posisie as gaste in Afrika, waar die vorige kaart nie meer werklik die eiendomsgebied aandui nie en die ou bagasie nie meer voldoende is nie. Hierin is die hoofkarakters weg van die plaas en gevestig in die stad, waarvandaan hulle reise onderneem terug na die landelike en na Europa om op 'n manier 'n vastrapplek te vind. In die proses moet hulle die verlede in al sy gewelddadigheid konfronteer, want daarsonder kan heling nie plaasvind nie. Die karakters het deurgaans 'n skuldbesef oor die verlede, worstel met die wit identiteit in Afrika en word uitgebeeld as kwesbaar en emosioneel verwond. Daar is drie afdelings in die bundel, waarin die verhale in die verskillende gedeeltes by mekaar aansluit, met gedeelde karakters en ervarings wat die afdelings amper soos drie klein novelles laat voel.




</doc>
<doc id="107326" url="https://af.wikipedia.org/wiki?curid=107326" title="Johan de Jager">
Johan de Jager

Johannes Gideon de Jager (*24 Mei 1938, Potgietersrus – †3 Maart 1982, Pretoria) was 'n Afrikaanse skrywer, onderwyser en uitgewer.

Hoewel De Jager op Potgietersrus gebore is, het hy die grootste deel van sy kinderjare in Johannesburg deurgebring. Sy verdere studie was aan die Heidelbergse Onderwyskollege, die Universiteit van Pretoria en die Universiteit van Suid-Afrika.

Sewe jaar lank was hy onderwyser, spesifiek vir swart leerlinge, en hy gee skool aan Adams Mission, Hebron Training College, Thlabane Training College en Vlakfontein Technical School.

Hierna word hy uitgewer en stig sy eie uitgewery, wat hy in 1976 saamsmelt met die HAUM-groep om die hoofsaaklik opvoedkundige uitgewers De Jager-HAUM te stig, wat hy uitbou tot een van die grootste firmas in sy soort in Suid-Afrika. Verskeie voorgeskrewe werke vir die swart onderwys word deur hom saamgestel, wat insluit die leesboek "Allegaartjie".

Sy passie is om kreatiewe skryfwerk in die plaaslike tale te bevorder en hy loof dan ook die De Jager-HAUM-prys uit vir hierdie doel. Op 12 Februarie 1982 word die eerste letterkundige pryse vir Afrika literatuur in 'n Afrikataal in Suid-Afrika dan ook toegeken aan die skrywers van die beste novelles in agt swart tale. Hy is lid van die Afrikaanse Skrywersgilde.

Hy is getroud met Lena en die egpaar het twee kinders, Lynne en Riaan. Hulle bly in Pretoria.

Op 3 Maart 1982 is hy aan 'n hartaanval in Pretoria oorlede, terwyl hy besig was om middagete in 'n restaurant te geniet.

Sy enigste digbundel is "Haggadâ vir 'n wit Afrikaan" met die subtitel "Volgende jaar in Jerusalem". Haggadâ is 'n Joodse woord vir die soort gelykenisse waarin Skriftelike leerstellings op meer konkrete manier uitgebeeld word. Hoewel die bundel hoofsaaklik vaderlandse en nasionalistiese poësie is, voeg dit die belangrike dimensie van die religieuse en mistieke by hierdie tematiek. Die Joods-Afrikaanse ervaring en posisie word met mekaar vergelyk, met 'n paar treffende doemprofetiese gedigte oor die Afrikaner se toekoms. Pleks van die Afrikaner parallel te stel met die Israeliet, val die klem op die mens se verbondenheid en liefde vir die plek waar hy woon. Die verskeie konflikte en teenstrydighede in verhoudings word ontgin, insluitende die verhoudings tussen God en mens, die heelal tot die vaderland en mens tot mens. God neem ook verskeie teenstrydige vorms aan, soos die God van vuur maar ook God as lam en God as vegter teenoor God van vrede. De Jager maak hoofsaaklik gebruik van vrye verse met soms vindingryke taalgebruik, hoewel die aaneenskakeling van idees wat in sommige verse gebruik word nie noodwendig tot verdieping lei nie. Dit is veral "Nog 'n ope brief aan Breyten" wat imponeer. Hierin word verwys na Breyten Breytenbach se lesing voor die Kaapse Somerskool in 1973 en word passievolle repliek gelewer.

Van sy verse word opgeneem in versamelbundels soos "Groot verseboek", "Die dye trek die dye aan" en "Die Afrikaanse poësie in 'n duisend en enkele gedigte" en hy publiseer ook in die letterkundige tydskrifte "Donga" en "Ensovoort".

As samesteller is hy verantwoordelik vir "Allegaartjie", 'n bundel kortverhale wat op die swart skoolmark gerig is.


Samesteller:



</doc>
<doc id="107327" url="https://af.wikipedia.org/wiki?curid=107327" title="Glen Grey">
Glen Grey

Glen Grey was die vroeëre naam van die landstreek rondom Lady Frere in die Oos-Kaap.

Na die Agtste Grensoorlog is die gebied oos van Queenstown en wes van die Indwerivier by die Kaapkolonie ingelyf. Die Temboes onder Nonesi (1815–1880), die dogter van Faku en hoofvrou van Ngubencuka, is hier gevestig en die streek het toe as Tamboekieland bekend geword. In 1852 is die Wesleyaanse sendeling J.C. Warner as goewermentskommissaris hier aangstel en is die streek herdoop tot Glen Grey. 'n Versoek van die owerheid dat die Tamboekies ooswaarts moet skuif na grond tussen die Indwerivier en die Keirivier is deur Nonesi en 'n groot aantal van haar volgelinge verwerp. Die regering van die Kaapkolonie se doel hiermee was om 'n groter blanke bevolking op die oosgrens te vestig.

Glen Grey was later onder die naam Cacadu 'n distrik van die Transkei. (Dit moet nie verwar word met die meer wesgeleë Cacadu-distriksmunisipaliteit nie.) Nou is dit bekend as die landdrosdistrik Lady Frere.

Glen Grey is soos die dorpe Greyton en Greytown vernoem na sir George Grey (1812–1898). Lady Grey dra die naam van sy vrou.

Die Glen Grey-wet van 1894 is vir die eerste maal hier toegepas.




</doc>
<doc id="107328" url="https://af.wikipedia.org/wiki?curid=107328" title="Jamie Foxx">
Jamie Foxx

Eric Marlon Bishop (gebore op 13 Desember 1967), professioneel bekend as Jamie Foxx, is ’n Amerikaanse akteur, sanger en komediant. 

Foxx het ’n Oscar, Bafta en Golden Globe vir beste akteur gewen vir die biografiese prent "Ray" (2004). In dieselfde jaar is hy benoem vir ’n Oscar vir beste manlike byspeler vir sy spel in die aksiefliek "Collateral".

Ander noemenswaardige rolle sluit in die titelrol in "Django Unchained" (2012), die superskurk Electro in "The Amazing Spider-Man 2" (2014) en William Stacks in die 2014-weergawe van "Annie". Hy was ook in die televisie-komedieprogram "In Living Color" (1990-1994) en sy eie TV-program, die sitkom "The Jamie Foxx Show" (1996-2001), waarin hy Jamie King jr. speel.

Foxx is ook ’n bekroonde musikant, met ’n Grammy agter sy naam en vier albums wat hoog op die US Billboard 200 was: "Unpredictable" (2005), wat boaan was, "Intuition" (2008), "Best Night of My Life" (2010) en "Hollywood: A Story of a Dozen Roses "(2015).

In September 2007 het hy 'n ster op die Hollywood Walk of Fame gekry.


</doc>
<doc id="107331" url="https://af.wikipedia.org/wiki?curid=107331" title="Hilary Swank">
Hilary Swank

Hilary Ann Swank (gebore op 30 Julie 1974) is ’n Amerikaanse aktrise en rolprentvervaardiger. Sy het twee Oscars en drie Golden Globes vir beste aktrise gewen en in 2007 ’n ster op die Hollywood Walk of Fame gekry.

Swank het haar rolprentdebuut in ’n klein rol in "Buffy the Vampire Slayer" gemaak voordat sy haar deurbraakrol in 1994 in die vierde prent van die "The Karate Kid"-franchise, "The Next Karate Kid", gemaak het. Op televisie was sy een van die hoofakteurs in seisoen 8 van "Beverly Hills, 90210" (1997-1998). Swank het groot lof gekry vir haar spel as Brandon Teena in die onafhanklike biografieprent "Boys Don't Cry" (1999), waarvoor sy ’n Oscar en ’n Golden Globe gewen het. Haar ander Oscar en Golden Globe was vir die rol van ’n vroulike bokser in Clint Eastwood se 2004-sportdrama "Million Dollar Baby".

Ander rolle was in onder meer "The Gift" (2000), "Insomnia" (2002), "Iron Jawed Angels" (2004), waarvoor sy weer vir ’n Golden Globe benoem is, "Red Dust" (2004) "The Reaping" (2007), "P.S. I Love You" (2007), "Freedom Writers" (2007) en "The Homesman" (2014).


</doc>
<doc id="107332" url="https://af.wikipedia.org/wiki?curid=107332" title="Turke">
Turke

Die Turke (Turks: "Türk milleti" of "Türkler"), ook bekend as Anatoliese Turke ("Anadolu Türkleri"), is 'n Turkse etniese groep inheems aan Turkye en hulle praat Turks, 'n Turkse taal, as moedertaal. Hulle is die grootste etniese groep in Turkye sowel as die grootste etniese groep onder die sprekers van Turkse tale. Etniese Turkse minderhede bestaan in die lande van die voormalige Ottomaanse Ryk. Daarbenewens het 'n Turkse diaspora deur 'n moderne migrasie gevestig, veral in lande van Wes-Europa.

Die verspreiding van die Turke het veral met die uitbreiding van die Ottomaanse Ryk gepaard gegaan. Daardeur het hulle op die Balkanskiereiland, in die Midde-Ooste en Noord-Afrika gevestig. As gevolg daarvan leef Turkse minderhede nog in lande buite Turkye soos Bulgarye, Griekeland, Irak, Siprus, Sirië en Roemenië. Maar as gevolg van die Ottomaanse Ryk se verbrokkeling en ontbinding na die neerlaag in die Eerste Wêreldoorlog het die meeste Turke in Turkye gevestig.

Na die eine van die Tweede Wêreldoorlog het Wes-Duitsland in die 1950's en 1960's sy grootste ekonomiese opswaai beleef, die sogenaamde "Wirtschaftswunder", en die regering het Turke genooi om in dié land te gaan werk en woon. Sulke kontrakte het die Turkse regering onder andere met Europese lande soos België, Frankryk, Nederland, Oostenryk en Swede gesluit.

In Suid-Afrika het die Turkse immigrasie in die 19de eeu begin, nadat die destydse Britse Kaapkolonie en die Ottomaanse Ryk in 1861 diplomatiese verhoudings gesluit het. Tans leef sowat 3 500 Turke in Suid-Afrika, veral in groot stede soos Kaapstad, Johannesburg en Pretoria.


</doc>
<doc id="107336" url="https://af.wikipedia.org/wiki?curid=107336" title="Shivani Ghai">
Shivani Ghai

Shivani Ghai is ’n Engelse aktrise van Indiese afkoms.

Ghai is in Newcastle upon Tyne gebore. Haar ouers was Davender en Shubh. Sy het in Gosforth grootgeword en het aan Gosforth Hoërskool gestudeer. Later studeer sy aan die Derby Universiteit, waar sy ’n BA in film- en televisiestudies verwerf het.


</doc>
<doc id="107337" url="https://af.wikipedia.org/wiki?curid=107337" title="68 v.C.">
68 v.C.



</doc>
<doc id="107338" url="https://af.wikipedia.org/wiki?curid=107338" title="67 v.C.">
67 v.C.



</doc>
<doc id="107339" url="https://af.wikipedia.org/wiki?curid=107339" title="66 v.C.">
66 v.C.



</doc>
<doc id="107340" url="https://af.wikipedia.org/wiki?curid=107340" title="Angolese Oorlog vir Onafhanklikheid">
Angolese Oorlog vir Onafhanklikheid

Die Angolese Oorlog vir Onafhanklikheid (1961–1974) het begin met opstande teen die gedwonge arbeid op katoenplase, en ontaard in 'n stryd waar drie nasionalistiese bewegings en een seperatistegroep vir beheer oor Portugal se "Oorsese Provinsie van Angola" geveg het. Die oorlog is beëindig toe 'n linksgesinde militêre staatsgreep in April 1974 Portugal se "Estado Novo"-regime omver gewerp het. Die nuwe militêre bewind het onmiddellik alle militêre optredes in sy Afrika-kolonies gestaak. Die nuwe leiers het ook bekend gemaak dat onafhanklikheid gou aan die kolonies gegee gaan word.

Dit was 'n uitgerekte guerilla-oorlog wat deur die Portugese gewapende magte teen gewapende insurgente in die yl bevolkte, maar baie uitgestrekte landelike gebied van Angola gevoer is. Grusame wandade is in dié vryheidstryd aan albei kante gepleeg.

Met die beëindiging van die Portugese oorlog het daar 'n bloedige konflik tussen die verskillende bevrydingsbewegings uitgebreek. Die oorlog het amptelik aan die einde van Januarie 1975 tot 'n einde gekom toe die Portugese regering met die Nasionale Unie vir die Totale Onafhanklikheid van Angola (UNITA), die Volksbeweging vir die Bevryding van Angola (MPLA), en die Nasionale Bevrydingsfront van Angola (FNLA) die Alvor-verdrag onderteken het.

Op 3 Januarie 1961 staak die Angolese plaaswerkers van "Baixa de Cassanje" op die Cotonang-katoenplase waar hulle werk, en eis beter lone en beter werksomstandighede. Cotonang het aan Portugese, Britse en Duitse aandeelhouers behoort. Die werkers het hulle identiteitsdokumente verbrand en die Portugese handelaars aangeval. Die voorval staan bekend as die Baixa de Casanje-opstand. Die volgende dag het Portugese troepe teruggeslaan en omliggende dorpies gebombardeer, na bewering met napalm. Tussen 400 en 7 000 Angolese is dood.

Op 4 Februarie bestorm 50 militantes 'n polisiekantoor en die São Paulo gevangenis in Luanda en vermoor sewe polisiemanne. Veertig van die MPLA-aanvallers is dood en nie een van die gevangenes het daarin geslaag om te ontsnap nie. Die regering het 'n begrafnis vir die vermoorde polisiemanne gehou waartydens Portugese burgers die plaaslike bevolking in Luanda se plakkerskampe voor die voet aangeval het.

Op 15 Maart infiltreer tussen 4 000 tot 5 000 van die Volksunie van Angola (UPA), onder die leierskap van Holden Roberto, Angola vanuit hul basis in Zaïre. Die UPA val plase en regeringsbuiteposte aan, en vermoor staatsamptenare en burgerlikes. Die meeste slagoffers was "Ovimbundu" (kontrakwerkers). Die aanvallers het Noord-Angola binnegedring  en voortgegaan met die slagting. Meer as 1 000 wittes en 6 000 swartes (vroue en kinders ingesluit) is vermoor. Dit was die begin van die Portugese Koloniale Oorlog.

Die Portugese het hergroepeer en beheer oor Pedra Verde, die UPA se basis in Noord-Angola, oorgeneem. In die eerste jaar van die oorlog is tussen 20 000 en 30 000 Angolese burgers deur die Portugese magte doodgemaak,  en tussen 400 000 tot 500 000 mense het na Zaïre gevlug. Die UPA militantes het by die pro-onafhanklike vlugtelinge aangesluit en met die oorgrensaanvalle in Angola voortgegaan. Dit het meer vlugtelinge gelok en groter vrees onder die plaaaslike gemeenskappe gesaai. In wat later bekend geword het as die "Ferreira-voorval" het 'n UPA-patrollie op 9 Oktober 1961 21 lede van die MPLA gevang en doodgemaak. Dit het wydverspreide geweld tussen die twee groepe laat losbars. Dit het so erg geraak dat die Verenigde Nasies se Veilgheidsraad 'n resolusie aanvaar het dat die Portugese regering hom moet weerhou van onderdrukkende maatreëls teen die Angolese bevolking.

Roberto het in Maart 1962 sy UPA laat saamsmelt met die Demokratiese Party van Angola om die Nasionale Front vir die Bevryding van Angola (FNLA) te vorm. 'n Paar weke later stig hy die Rewolusionêre Regering van Angola (GRAE) en stel Jonas Savimbi aan in die posisie van minister van buitelandse sake. Roberto het toe 'n politieke alliansie met Mobutu Sese Seko van Zaïre bewerkstellig deur sy eerste vrou te skei en met 'n plaaslike vrou uit Mobutu se vrou se familiedorpie te trou. Roberto het Israel besoek en van 1963 tot 1969 hulp van dié regering ontvang.

Die MPLA het in 1962 'n partykongres in Leopoldville (Kinshasa) gehou waar daar besluit is dat Viriato daCruz as leier te stadig, agterlosig en gekant teen beplanning is. Hy is toe deur Agostino Neto vervang. Tydens die verandering van leierskap is die organisasie se beleid vir 'n onafhanklike Angola aanvaar:
Savimbi breek weg van die FNLA in 1964 oor Roberto se onwilligheid om die oorlog verder as die tradisionele Koningryk van die Kongo uit te brei en stig UNITA. Neto beraadslaag met die Marxistiese leier, Ché Guevara, in 1965 en kort daarna begin die hulp van Kuba, Duitse Demokratiese Republiek en die Sowjetunie instroom.

Op 25 Desember 1966 loods UNITA sy eerste aanval en blok die treine op die Benguela-spoorlyn by die stasie Texeira de Sosa, op die grens met Zambië. UNITA het ook die treinspoor in 1967 tweekeer opgeblaas. Dit het die Zambiese regering omgekrap aangesien al die land se koperuitvoere op die Benguela-lyn na die Angolese hawe vervoer is. Kenneth Kaunda het teruggeslaan en 500 van Savimbi se vegters uit die land geskop.

UNITA se hoofbasis was in die verafgeleë suidoos-Angolese provinsies waar die Portugese en die FNLA byna geen invloed kon uitoefen. UNITA was van meet af baie beter georganiseer en gedisiplineerd as die MPLA en FNLA. Sy vegters het ook 'n baie beter begrip van guerilla-oorlogvoering gehad.

In die laat 1960's het die MPLA en die FNLA ook teen mekaar geveg en die MPLA-magte het die Portugese troepe gehelp om die FNLA se stellings op te spoor.

In 1971 het die MPLA begin om sy magte in eskadrons van 100 tot 145 man te mobiliseer, en dié eenhede is met 60 mm en 81 mm mortiere bewapen. In 1972 het die Portugese met teeninsurgensie-operasies teen die MPLA begin en verskeie van hul kampe verwoes. Hierby het die Suid-Afrikaanse Weermag die MPLA in Februarie 1972 by Moxico aangeval en die kommunistiese teenwoordigheid in die gebied uitgewis. Die Portugese het 'n suksesvolle veldtog geloods om die totale Oosfront onder beheer te kry. Neto is verslaan en hy en 800 van sy manne het na die Republiek van die Kongo gevlug. Die verskillende faksies binne die MPLA het toe onder mekaar begin wedywer om beheer totdat die Sowjetunie ingegryp en kant gekies het met die Chipenda-faksie. Op 17 Maart muit 1 000 FNLA-vegters in Kinkuzu, maar die Zaïrse leër het die opstand namens Roberto onderdruk.

In 1973 breek Chipenda en 1 500 man weg van die MPLA en stig sy Oostelike Opstand. Die Tanzaniese leier, president Julius Nyerere, oortuig in 1973 die Volksrepubliek China, wat die MPLA sedert 1970 befonds, om eerder die FNLA in sy stryd teen die MPLA te ondersteun. In 1974 staak die Sowjetunie alle steun aan die MPLA toe die Revolta Activa afstig van die hoofstroom-MPLA. Die Sowjetunie herstel sy steun egter weer in November toe Neto sy leierskap kon herbevestig.

Die gesamentlike magte van die MPLA, UNITA en die FNLA het nie die stryd gewen omdat hulle goed gevaar het in die oorlog nie, maar eerder omdat die Portugese "Movimento das Forças Armadas" (gewapende magtebeweging) 'n staatsgreep in Portugal uitgevoer het. Die MFA was 'n groep laerangse offisiere in die Portugese Gewapende Magte wat op 25 April 1974 verantwoordelik was vir die sogenaamde Angelier Rewolusie wat 'n einde aan die Portugese Koloniale Oorlog gebring het. Dit het regstreeks aanleiding gegee tot die onafhanklikheid van die Portugese oorsese gebiede.

Die drie partyleiers ontmoet op 5 Januarie 1975 in Mombassa, Kenia en kom ooreen om die onderlinge gevegte te staak. Voorts is die trant van die grondwetlike onderhandelings met die Portugese bespreek. Hulle vergader weer met Portugese regeringsamptenare van 10 tot 15 Januarie in Alvor, Portugal, en op 15 Januarie onderteken die drie leiers die Alvor-verdrag wat die weg baan vir onafhanklikheid en die stig van 'n oorgangsregering.

Deel van die ooreenkoms bepaal dat die drie militêre magte in een nuwe militêre mag, die Angolese Verdedigingsmagte, moet integreer. Dit sou bestaan uit 48 000 aktiewe personeel, waarvan 24 000 Portugese troepe en die res van 8 000 vegters uit die geledere van die drie partye sou kom. Elke groep bly in hul eie kasernes en buiteposte en elke militêre besluit moet gesamentlik op hoofkwartier- en gesamentlike militêre vlak geneem word. Die Portugese magte het nie behoorlike toerusting en die toewyding vir die taak gehad nie, terwyl die Angolese nasionaliste antagonisties teenoor mekaar was en geen behoorlike opleiding gehad het nie. Die Front vir die Bevryding van die Cabinda-enklave is nie by die verdrag ingesluit nie, en die seperatiste van die Cabindaprovinsie het nooit ingestem dat dié eksklave as 'n ononderhandelbare deel by Angola gevoeg word nie. Die seperatiste het die verdrag as 'n skending van Cabinda se regte tot selfbeskikking beskou.

Al drie partye het gou sterker gevegsmagte as die Portugese opgebou. Dit het die vrese laat ontstaan dat die Portugese mag in Angola nie die vrede tussen die groepe sal kan handhaaf nie. Faksiegevegte het opgevlam en erger geraak namate daar al hoe meer wapens uit die buiteland na die drie strydende faksies gestroom het. In Februarie waarsku Kuba die Oosbloklande dat die Alvor-verdrag nie gaan slaag nie. Kort hierna het die African National Congress (ANC) en die South West Africa People's Organization (SWAPO) die Kubaanse kommer beaam.

In Julie breek gevegte uit en die MPLA slaag daarin om die FNLA uit Luanda te dryf. UNITA onttrek vrywilliglik uit die Angolese hoofstad en keer terug na sy vesting in die suide, waarvandaan Savimbi die stryd voortsit. Teen Augustus het die MPLA reeds 11 van die 15 provinisiale hoofstede onder sy beheer, insluitende Luanda en Cabinda. Suid-Afrikaanse gevegsmagte steek die grens op 23 Oktober 1975 uit Suidwes-Afrika (nou Namibië) oor, en tussen 1 500 en 2 000 troepe beweeg in die geheim in die suide van Angola in. Die gesamentlike gevegsmagte van Suid-Afrika, die FNLA en UNITA verower binne drie weke vyf provinsiale hoofstede, insluitende Novo Redondo en Benguela. Op 10 November gee die Portugese finaal pad uit hul voormalige kolonie. Op 11 November verklaar Neto die onafhanklikheid van die Volksrepubliek van Angola. Die FNLA en UNITA verklaar op hul beurt 'n eie regering in Huambo. Die Suid-Afrikaanse Weermag trek terug en, met die hulp van die Kubaanse magte, slaag die Angolese mag daarin om groot dele van die suide onder die MPLA se beheer te kry.

Die toestande in Angola het gou 'n bron van kommer geword vir 'n aantal buitelandse moondhede, veral vir Portugal se militêre bondgenote in NAVO. Die VSA was besorgd oor die moontlikheid van 'n Marxistiese regering in Luanda. Dit was die rede dat die Amerikaners begin het om wapens aan die UPA te voorsien wat intussen gegroei en met die Demokratiese Party saamgesmelt het om die FNLA te vorm.

Afgesien van die VSA, het twee ander lande ook by die oorlog in Angola betrokke geraak. Dit was Rhodesië (nou Zimbabwe) en Suid-Afrika, wat albei wit minderheidsregerings gehad het. Albei die lande was bekommerd oor hul toekoms indien die Portugese die stryd verloor. Rhodesië en Suid-Afrika het aanvanklik hul hulp tot die verskeping van wapens en voorrade beperk, maar in 1968 het die Suid-Afrikaners Alouette III helikopters en bemanning aan die Portugese Lugmag begin voorsien. Later is verskeie afdelings infanteriesoldate van die Suid-Afrikaanse Weermag in suid- en sentraal-Angola ontplooi.

Die Sowjetunie het in die laat 1960's ook by die konflik in Angola betrokke geraak, hoewel dit eksklusief net hulp aan die MPLA was. Terwyl die FNLA beperkte hulp van die VSA ontvang het, het UNITA baie min buitelandse hulp gekry. Die MPLA baie goeie betrekkinge met Moskou opgebou en baie gou wapentuig en voorrade via Tanzanië en Zambië gekry. In 1969 het die MPLA 'n ooreenkoms gesluit dat, met onafhanklikheidswording, die Sowjetunie militêre basisse in die land mag vestig.


</doc>
<doc id="107341" url="https://af.wikipedia.org/wiki?curid=107341" title="Diane Keaton">
Diane Keaton

Diane Keaton (gebore as Diane Hall, * 5 Januarie 1946 in Los Angeles, Kalifornië) is ’n Amerikaanse aktrise, regisseur, draaiboekskryfster en vervaardiger. Benewens haar aktiwiteite in die vermaakbedryf is sy ook ’n fotograaf, eiendomsontwikkelaar, skryfster en soms sangeres. As beskermdame van kunste stel sy besondere belang in argitektuur en fotografie. Sy is die uitgewer van verskeie boeke oor fotografie. Tans dien sy as direkteur in die "Board of Directors" (bestuursraad) van die "Los Angeles Conservancy", 'n organisasie sonder winsoogmerk wat op die bewaring van Los Angeles se historiese argitektoniese en kulturele erfenis fokus. 

Keaton het in Beverly Hills gewoon voordat sy haar nuwe huis in Los Angeles in samewerking met die argitekte-ateljee "Cynthia Carlson Associates, Inc." ontwerp het. Die projek, wat in 2017 voltooi is, is in Diane Keaton se boek "The House that Pinterest Built" gedokumenteer.

Keaton, wat as Diane Hall gebore is en haar ma se nooiensvan gebruik, het haar verhoog- en rolprentloopbaan in 1970 begin nadat sy voorheen onder meer in nagklubs gesing het. Haar eerste groot fliekrol was as Kay Adams-Corleone in "The Godfather" (1972), maar die prente wat haar vroeë loopbaan gevorm het, was dié van die regisseur en mede-akteur Woody Allen. Die eerste was "Play It Again, Sam" in 1972, en daarna het "Sleeper" (1973) en "Love and Death" (1975) gevolg. Dié prente het haar as ’n aktrise in komedierolle gevestig. Vir haar vierde prent saam met Allen, "Annie Hall" (1977), het sy die Oscar vir beste aktrise gewen.

Keaton het daarna haar aanslag verander om te keer dat sy net "Annie Hall"-soort rolle kry. Sy het in 1977 in "Looking for Mr. Goodbar" gespeel en daarna Oscar-benoemings gekry vir "Reds" (1981), "Marvin's Room" (1996) en "Something's Gotta Give" (2003). Van haar ander gewilde prente sluit in "Baby Boom" (1987), "Father of the Bride" (1991), "The First Wives Club" (1996) en "The Family Stone" (2005).



</doc>
<doc id="107342" url="https://af.wikipedia.org/wiki?curid=107342" title="Renée Zellweger">
Renée Zellweger

Renée Kathleen Zellweger (gebore op 25 April 1969) is ’n Amerikaanse aktrise en rolprentvervaardiger. Sy het al groot lof en verskeie pryse vir haar spel gekry, onder meer ’n Oscar, ’n Bafta drie Golden Globes en drie Screen Actors Guild Awards. Sy is sedert 2007 een van die bes betaalde aktrises in Hollywood.

Zellweger se eerste groot rolprentrol was in die gruwelprent "Texas Chainsaw Massacre: The Next Generation" (1994). Sy is daarna geprys vir haar spel in "Empire Records" (1995). Later het sy aandag getrek in die komediedrama "Jerry Maguire" (1996) en in "Nurse Betty" (2000), waarvoor sy haar eerste Golden Globe gewen het. Sy het daarna twee benoemings vir ’n Oscar, en een vir ’n Bafta, Golden Globe en Screen Actors Guild Award gekry vir haar spel in die romantiese komedie "Bridget Jones's Diary" (2001) en die musiekprent "Chicago" (2002) – sy het die laasgenoemde twee pryse daarvoor gewen.

Sy het die Oscar, Bafta, Golden Globe en Screen Actors Guild Award vir beste vroulike byspeler gewen vir die epiese oorlogsdrama "Cold Mountain" (2003). In 2004 was sy terug in die titelrol van "Bridget Jones: The Edge of Reason" (2004), waarvoor sy vir haar vyfde Golden Globe benoem is. Sy was daarna in "Cinderella Man" (2005) en in die rol van die skryfster Beatrix Potter in "Miss Potter" (2006). Vir laasgenoemde het sy haar sesde Golden Globe-benoeming gekry.

Ná verskeie rolle in minder bekende prente soos "Appaloosa" (2008), "My One and Only" (2009), "Case 39" (2009) en "My Own Love Song" (2010) het sy ’n blaaskans van vyf jaar geneem. Sy het teruggekeer in die riller "The Whole Truth" (2016), die drama "Same Kind of Different as Me" (2016) en die derde Bridget Jones-fliek, "Bridget Jones's Baby" (2016).


</doc>
<doc id="107345" url="https://af.wikipedia.org/wiki?curid=107345" title="Benicio del Toro">
Benicio del Toro

Benicio Monserrate Rafael del Toro Sánchez (gebore op 19 Februarie 1967), beter bekend as Benicio del Toro, is ’n Puerto Ricaanse akteur. Hy het ’n Oscar, Bafta, Golden Globe en Screen Actors Guild Award gewen vir sy uitbeelding van Javier Rodríguez in die prent "Traffic" (2000). 

Hy het sy loopbaan in die laat 1980's begin in klein televisierolle, hoofsaaklik van skurke en dwelmhandelaars, in byvoorbeeld "Miami Vice" en "Drug Wars: The Camarena Story". Hy het daarna in rolprente begin optree – sy debuut was in "Big Top Pee-wee" en daarna het die James Bond-prent "Licence to Kill" gevolg. Hy was ook in "The Indian Runner" (1991), "China Moon" (1994), "Christopher Columbus: The Discovery" (1992), "Money for Nothing" (1993), "Fearless" (1993) en "Swimming with Sharks" (1994).

In 1995 het sy loopbaan ’n hupstoot gekry met sy spel in "The Usual Suspects," as die mompelende Fred Fenster. Hy het daarvoor ’n Independent Spirit Award vir beste manlike byspeler gekry en hom gevestig as ’n karakterakteur. 

Del Toro is ook bekend vir sy rolle as dr. Gonzo in "Fear and Loathing in Las Vegas" (1998), Franky Four Fingers in "Snatch" (2000), Jackie Boy in "Sin City" (2005) en Che Guevara in "Che" (2008), waarvoor hy die prys vir beste akteur op die Cannes-rolprentfees en by die Goya-pryse gewen het. 

Del Toro het die rol gespeel van die "Collector" in Marvel Studios se superheldfliek "Thor: The Dark World" (2013) en ook in "Guardians of the Galaxy" (2014). In 2015 was hy Alejandro Gillick in "Sicario".


</doc>
<doc id="107346" url="https://af.wikipedia.org/wiki?curid=107346" title="Tim Robbins">
Tim Robbins

Timothy Francis "Tim" Robbins (gebore op 16 Oktober 1958) is ’n Amerikaanse akteur, draaiboekskrywer, regisseur, vervaardiger, aktivis en musikant. 

Sy akteursloopbaan het op die verhoog begin; hy was onder meer te sien in ’n verhoogweergawe van Antoine de Saint-Exupéry se boek "The Little Prince". Nadat hy in 1981 gegradueer het, het hy The Actors' Gang, ’n eksperimentele akteursgroep, in Los Angeles gestig saam met vriende, onder andere John Cusack. Daarna het televisierolle gevolg in programme soos "St. Elsewhere" (1982) en "Moonlighting". Sy deurbraakrol was as Ebby Calvin "Nuke" LaLoosh in die 1988-basketbalfliek "Bull Durham", saam met Susan Sarandon en Kevin Costner.

Hy het lof en die prys vir beste akteur op die Cannes-rolprentfees gekry vir sy rol as die rolprentgrootkop Griffin Mill in "The Player" (1992). Hy het ook in 1994 saam met Morgan Freeman in die geloofde prent "The Shawshank Redemption" gespeel.

Robbins se ander rolle sluit in dié van Jacob Singer in "Jacob's Ladder" (1990) en Dave Boyle in "Mystic River" (2003), waarvoor hy ’n Oscar vir beste manlike byspeler gewen het. Hy was ook die regisseur van prente soos "Dead Man Walking".


</doc>
<doc id="107348" url="https://af.wikipedia.org/wiki?curid=107348" title="Jude Law">
Jude Law

David Jude Heyworth Law (gebore op 29 Desember 1972), professioneel beked as Jude Law, is ’n Britse akteur. Hy het benoemings gekry vir twee Oscars, twee Screen Actors Guild Awards, drie Golden Globes en twee Baftas, waarvan hy een gewen het. In 2007 het hy ’n ere-César ontvang en is hy aangewys as ’n "chevalier" van die Franse Orde van Kuns en Lettere.

Law, wat sy loopbaan op die Britse verhoog begin het, het internasionaal aandag getrek met sy spel in "The Talented Mr. Ripley" (1999), waarvoor hy die Bafta vir beste manlike byspeler gewen en ’n Oscar-benoeming gekry het. In 2004 is hy vir ’n Oscar, Golden Glone en Bafta benoem vir sy rol in die oorlogsprent "Cold Mountain" (2003). 

Sy ander noemenswaardige flieks sluit in "Gattaca" (1997), "Enemy at the Gates" (2001), "A.I. Artificial Intelligence" (2001), "Road to Perdition" (2002), "Alfie" (2004), "Closer" (2004), "The Holiday" (2006), "Contagion" (2011), "Hugo" (2011), "Anna Karenina" (2012), "Side Effects" (2013) en "The Grand Budapest Hotel" (2014). Hy was ook dr. Watson in Guy Ritchie se "Sherlock Holmes" (2009) en "Sherlock Holmes: A Game of Shadows" (2011).

Law het ook ’n suksesvolle loopbaan op die verhoog agter die rug. Hy is vir drie Laurence Olivier-pryse en twee Tonys benoem. Hy was in verskeie West End- en Broadway-produksies te sien.


</doc>
<doc id="107350" url="https://af.wikipedia.org/wiki?curid=107350" title="Morgan Freeman">
Morgan Freeman

Morgan Freeman (gebore op 1 Junie 1937) is ’n Amerikaanse akteur. Hy het in 2005 ’n Oscar vir beste manlike byspeler gewen vir "Million Dollar Baby" en is vir Oscars benoem vir sy spel in "Street Smart" (1987), "Driving Miss Daisy" (1989), "The Shawshank Redemption" (1994) en "Invictus" (2009). Hy het ook ’n Golden Globe en Screen Actors Guild Award gewen. Hy is bekend vir sy kenmerkende diep stem. 

Sy eerste rolprent was in "Who Says I Can't Ride a Rainbow?" (1971), maar hy het die eerste keer in Amerika bekend geword danksy rolle in sepies soos "Another World" en die kinderprogram "The Electric Company" Freeman self beskou sy rol as Fast Black in die prent "Street Smart" (1987) as sy deurbraakrol.

Van die middel 1980's af was hy in groter byspelerrolle, as veral wyse, vaderlike karakters. Hy het daarna in meer bekende prente gespeel soos die chauffeur Hoke in "Driving Miss Daisy" en sers. Major Rawlins in "Glory" (albei 1989). In 1994 was hy Red in die hoog aangeskrewe "The Shawshank Redemption".

Van die ander treffers waarin hy te sien was, is "Robin Hood: Prince of Thieves" (1991), "Seven" (1995), "Deep Impact" (1998), "The Sum of All Fears" (2002), "Bruce Almighty" (2003), "The Lego Movie" (2014) en "Lucy" (2014). Freeman is die ster wat die vierde meeste geld inbring: gemiddeld $74,4 miljoen per prent.


</doc>
<doc id="107351" url="https://af.wikipedia.org/wiki?curid=107351" title="Nicolas Cage">
Nicolas Cage

Nicolas Kim Coppola (gebore op 7 Januarie 1964), professioneel bekend as Nicolas Cage, is ’n Amerikaanse akteur en rolprentvervaardiger. Hy het die hoofrol in ’n verskeidenheid prente vertolk, van romantiese komedies en dramas tot wetenskapsfiksie- en aksieprente.

Cage is in Long Beach, Kalifornië, gebore as die seun van August Coppola, ’n letterkundeprofessor, en Joy Vogelsang, ’n danser en choreograaf. Sy pa se ouers was die komponis Carmine Coppola en aktrise Italia Pennino. Hy is deur sy pa ook ’n broerskind van die regisseur Francis Ford Coppola en die aktrise Talia Shire, en die neef van die regisseurs Roman Coppola en Sofia Coppola.

Sy twee broers is ook in die vermaakbedryf.

Om die skyn van nepotisme te vermy het hy sy naam vroeg in sy loopbaan na Nicolas Cage verander, na aanleiding van die Marvel Comics-superheld Luke Cage.

In die vroeë jare van sy loopbaan was hy te sien in prente soos "Valley Girl" (1983), "Racing with the Moon" (1984), "Birdy" (1984), "Peggy Sue Got Married" (1986), "Raising Arizona" (1987), "Moonstruck" (1987), "Vampire's Kiss" (1989), "Wild at Heart" (1990), "Honeymoon in Vegas" (1992) en "Red Rock West" (1993).

Hy het ’n Oscar, Golden Globe en Screen Actors Guild Award gewen vir sy spel as ’n Hollywoodse alkoholis-skrywer in "Leaving Las Vegas" (1995) voordat ’n groter gehoor van hom begin kennis neem het in hoofstroomprente soos "The Rock" (1996), "Face/Off" (1997), "Con Air" (1997), "City of Angels" (1998) en "National Treasure" (2004). Hy het sy tweede Oscar-benoeming gekry vir sy spel as Charlie en Donald Kaufman in "Adaptation" (2002). In dieselfde jaar was hy die regisseur van "Sonny". Hy besit die vervaardigingsmaatskappy Saturn Films en het prente gemaak soos "Shadow of the Vampire" (2000) en "The Life of David Gale" (2003).

Hy het weer groot lof gekry vir sy spel in prente soos "The Weather Man" (2005), "Lord of War" (2005), "The Bad Lieutenant: Port of Call New Orleans" (2009) en "Kick-Ass". Sy prente "Ghost Rider" (2007) en "Knowing" (2009) was lokettreffers.

Cage is die afgelope paar jaar gekritiseer vir sy swak rolkeuses. Hy het egter onlangs verskyn in "The Croods" en "Joe", wat albei goeie resensies gekry het.


</doc>
<doc id="107352" url="https://af.wikipedia.org/wiki?curid=107352" title="Michael Caine">
Michael Caine

Sir Michael Caine, CBE (gebore as Maurice Joseph Micklewhite; 14 Maart 1933) is ’n Britse akteur en skrywer. Hy is bekend vir sy kenmerkende werkersklas-aksent en het in langer as ses dekades in oor die honderd prente verskyn. Hy word beskou as ’n Britse ikoon en is in 2000 deur koningin Elizabeth II van die Verenigde Koninkryk tot ridder geslaan vir sy bydrae tot die rolprentwese.

Hy het sy deurbraak in die 1960's gemaak in ’n paar geloofde Britse rolprente, soos "Zulu" (1964), "The Ipcress File" (1965), "Alfie" (1966), waarvoor hy ’n Oscar-benoeming gekry het, "The Italian Job" (1969) en "Battle of Britain" (1969). Sy grootste prente in die 1970's sluit in "Get Carter" (1971), "The Last Valley", "Sleuth" (1972), waarvoor hy weer vir ’n Oscar benoem is, "The Man Who Would Be King" (1975) en "A Bridge Too Far" (1977). Hy het van sy grootste suksesse in die 1980's behaal in onder meer "Educating Rita" (1983), waarvoor hy ’n Golden Globe en Bafta vir beste akteur gekry het. In 1986 het hy ’n Oscar vir beste manlike byspleler gekry vir sy spel in Woody Allen se "Hannah and Her Sisters".

Caine was in 1992 Ebenezer Scrooge in "The Muppet Christmas Carol". Terwyl hy teen dié tyd eintlik uitgetree het, het hy in die laat 1990's ’n terugkeer gemaak; hy het sy tweede Golden Globe gekry vir "Little Voice" (1998) en sy tweede Oscar vir beste manlike byspeler vir "The Cider House Rules" (1999). In die 2002-parodie "Austin Powers in Goldmember" was hy Nigel Powers en in Christopher Nolan se "Batman"-reeks was hy te sien as Alfred Pennyworth. Hy het in verskeie ander Nolan-prente gespeel, soos "The Prestige" (2006), "Inception" (2010) en "Interstellar" (2014). Caine is die akteur wat die negende meeste geld by die loket laat inrol.

Caine is een van net twee akteurs wat in elke dekade van die 1960's tot die 2000's vir ’n Oscar vir toneelspel benoem is; die ander een is Jack Nicholson.


</doc>
<doc id="107353" url="https://af.wikipedia.org/wiki?curid=107353" title="Ed Harris">
Ed Harris

Edward Allen "Ed" Harris (gebeore op 28 November 1950) is ’n Amerikaanse akteur, regisseur, vervaardiger en draaiboekskrywer. Hy is veral bekend vir rolprente soos "The Right Stuff" (1983), "The Abyss" (1989), "Nixon" (1995), "The Rock" (1996), "Enemy at the Gates" (2001), "A History of Violence" (2005) en "Gravity" (2013).

Hy is drie keer benoem vir ’n Oscar vir beste manlike byspeler, in "Apollo 13" (1995), "The Truman Show" (1998) en "The Hours" (2002). Hy is ook vir ’n Oscar vir beste akteur benoem in sy regisseursdebuut, "Pollock" (2000). Hy het al ’n Golden Globe gewen en in 2015 ’n ster op die Hollywood Walk of Fame gekry.

Harris het sy akteursloopbaan op die verhoog begin. In sy eerste rolprent het hy ’n klein rol gespeel in die 1978-spanningsdrama "Coma". Twee jaar later het hy sy eerste groot rol gekry in "Borderline" (1980) en die volgende jaar het hy die hoofrol in "Knightriders" vertolk. In 1983 het Harris meer bekend geword danksy sy rol as die ruimtevaarder John Glenn in "The Right Stuff". 

In 1986 het hy ’n Tony-benoeming gekry vir sy spel in die toneelstuk "Precious Sons". Hy het ook twee ander pryse daarvoor gewen. In 1989 het sy spel in "Jacknife" hom sy eerste Golden Globe-benoeming besorg, vir beste manlike byspeler. In dieselfde jaar was hy in die wetenskapsfiksieprent "The Abyss".

Harris het in 1992 in die drama "Glengarry Glen Ross" gespeel en die Valladolid-prys daarvoor gewen. Sy volgende flieks was "The Firm" (1993), "Needful Things" (1993) en die neo-noir-prent "China Moon" (1994). In 1995 was hy E. Howard Hunt in Oliver Stone se prent "Nixon", en daarna het hy sy eerste Oscar-benoeming vir beste manlike byspeler gekry vir sy rol as die Nasa-vlugdirekteur Gene Kranz in "Apollo 13". Die volgende jaar was hy in die televisieweergawe van "Riders of the Purple Sage", wat hy ook vervaardig het, en in die Broadway-toneelstuk "Taking Sides". In 1998 het hy ’n Golden Globe en sy tweede Oscar-benoeming vir beste manlike byspeler gekry vir "The Truman Show".

Hy het sy regisseursdebuut gemaak met die 2000-prent "Pollock", waarin hy ook die rol van die kunstenaar Jackson Pollock vertolk het. Hy is daarvoor vir ’n Oscar vir beste akteur benoem. Twee jaar later het Harris sy vierde Oscar-benoeming gekry vir sy rol as Richard Brown in die Brits-Amerikaanse drama "The Hours". Tussendeur was hy in die biografiese prent "A Beautiful Mind" (2001) en die oorlogsriller "Enemy at the Gates" (2001).

Vir sy hoofrol as Miles Roby in die 2005-minireeks "Empire Falls" is Harris benoem vir ’n Emmy en Golden Globe vir beste akteur. Daarna was hy in "A History of Violence" (2005), Beethoven in "Copying Beethoven", die neo-noir-raaiselfliek "Gone Baby Gone" (2007) en "National Treasure: Book of Secrets" (2007).

In 2010 was hy in die oorlewingsdrama "The Way Back" en het groot lof ontvang; resensente het gemeen hy het ’n Oscar-benoeming verdien. In 2012 was hy in die riller "Man on a Ledge" en in 2012 het hy die Golden Globe en ’n Emmy-benoeming vir beste manlike byspeler gekry vir sy rol as senator John McCain in die drama "Game Change", wat vir TV gemaak is. In 2013 was hy in "Sweetwater", "The Face of Love" en "Gravity". In 2015 het hy die titelrol gespeel in die misdaadtragedie "Cymbeline".


</doc>
<doc id="107354" url="https://af.wikipedia.org/wiki?curid=107354" title="Christopher Walken">
Christopher Walken

Ronald Walken (gebore op 31 Maart 1943), professioneel bekend as Christopher Walken, is ’n Amerikaanse akteur en regisseur.

As kind het Walken in verskeie televisierolle as ’n ekstra verskyn. Sy eerste rol was in 1953 in die TV-program "The Wonderful John Acton" as die verteller. Hy het erkenning gekry onder die naam "Ronnie Walken".

In 1964 het hy sy naam na "Christopher" verander. Hy het sy rolprentdebuut gemaak in ’n klein rol teenoor Sean Connery in "The Anderson Tapes". In 1972 het hy sy eerste werklike rol gekry in "The Mind Snatchers". In Woody Allen se 1977-prent "Annie Hall" speel hy Annie (Diane Keaton) se mallerige broer. In 1978 was hy in die western "Shoot the Sun Down". Vir sy rol in die 1978-drama "The Deer Hunter" het hy ’n Oscar vir beste manlike byspeler gekry. 

Walken het sedertdien in sowat honderd rolprente en TV-programme verskyn, onder meer "The Prophecy"-reeks (1995-2005), "The Dogs of War" (1980), "Brainstorm" (1983), "The Dead Zone" (1983), "A View to a Kill" (1985), "Pulp Fiction" (1994), "Catch Me If You Can" (2002), "Hairspray" (2007) en "Seven Psychopaths" (2012). Hy het verskeie pryse gewen.

Sy debuut as regisseur was in 2001 met die kortfliek "Popcorn Shrimp". In 1995 het hy ’n toneelstuk oor Elvis Presley geskryf met die titel "Him", waarin hy ook die hoofrol speel.


</doc>
<doc id="107355" url="https://af.wikipedia.org/wiki?curid=107355" title="Catherine Zeta-Jones">
Catherine Zeta-Jones

Catherine Zeta-Jones, CBE (gebore as Catherine Zeta Jones; 25 September 1969) is ’n Walliese aktrise. Sy het deur haar loopbaan baie lof gekry en verskeie pryse gewen, onder meer ’n Oscar, ’n Bafta en drie Screen Actor Guild Awards. Sy is in 2005 as Hasty Pudding Theatricals se vrou van die jaar aangewys en is in 2010 ’n Kommandeur van die Orde van die Britse Ryk gemaak.

Zeta-Jones het haar akteursloopbaan op 12 jaar begin toe sy die hoofrol in die verhoogmusiekspel "Annie" vertolk het. Sy het daarna in toneelstukke soos "42nd Street" verskyn. Sy het haar rolprentdebuut in 1991 in die Franse fantasie "Les 1001 nuits" gemaak en ook in byspelerrolle verskyn in prente soos "Christopher Columbus: The Discovery" (1992) en "Splitting Heirs" (1993). 

Sy het aanvanklik in Britse prente gespeel en toe oorgeskakel na Hollywood-hoofstroomflieks. In 1998 was sy in "The Mask of Zorro" (1998) en die volgende jaar in "Entrapment"; albei was internasionaal ’n kommersiële sukses. Sy het aansienlike lof gekry vir haar spel in Steven Soderbergh se "Traffic" (2000), asook haar eerste Golden Globe-benoeming vir beste vroulike byspeler. 

Zeta-Jones het die rol van Velma Kelly vertolk in die 2002-rolprentweergawe van die musiekspel "Chicago", en dit was ook ’n kommersiële sukses. Sy het daarvoor die Oscar en Bafta vir beste vroulike byspeler gewen en twee Screen Actors Guild Awards- en nog ’n Golden Globe-benoeming gekry. Daarna was sy in die romantiese komedie "Intolerable Cruelty" (2003), die misdaadprent "Ocean's Twelve" (2004) en die Zorro-opvolg "The Legend of Zorro" (2005). 

Ná rolle in kleiner prente het sy ’n blaaskans van drie jaar van rolprente geneem. In dié tyd het sy na die verhoog teruggekeer. Vir "A Little Night Music" (2010) het sy ’n Tony vir beste aktrise in ’n musiekspel gewen. Sedertdien was sy te sien in die rolprente "Rock of Ages" "Side Effects.


</doc>
<doc id="107356" url="https://af.wikipedia.org/wiki?curid=107356" title="Vir altyd">
Vir altyd

Vir altyd is 'n Afrikaanse rolprent wat op 12 Februarie 2016 in teaters begin draai het. Donnalee Roberts vertolk die rol van Nina en Ivan Botha as Hugo. Nina word voor die kansel gelos, sy kan nie die vernedering verduur nie en besluit om haar perfekte dag ten volle te geniet. Nina en Hugo word die volgende oggend op 'n vliegtuig wakker, besig om in Mauritius te land. Wat sal hulle doen?


Hugo en Nina was beste vriende kleintyd. Daar was altyd avontuur, maar nou is die verlede net 'n pynlike herinnering. 

Op agt en twintig keer Hugo, 'n suksesvolle reisfotograaf, vir die eerste keer in 10 jaar terug na sy ouerhuis in die Paarl. Onbewus daarvan dat dit die vooraand is van Nina, 'n aspirant-sprokiesboekskryfster en eienares van 'n boekwinkel, se troudag.

Hugo word onverwags deel van Nina se groot dag, maar haar mooiste oomblik verander egter in 'n nagmerrie toe haar aanstaande, Retief, nie trou aan haar kan beloof nie en haar voor die kansel los.
Nina is histeries en dring aan daarop dat daar voortgegaan word met haar spogtroue, al is dit sonder haar bruidegom. Die sjampanje vloei en na die groot partytjie, skrik Hugo en Nina wakker op 'n vliegtuig wat gereed maak om op die tropiese eiland van die liefde, Mauritius, te land.

Daar ontmoet hulle twee getroude paartjies: die Bothas, wat met 'n tweede wittebrood hul huwelik probeer red, en die Van Zyls, wat met vakansie is om hul goue huweliksherdenking te vier. 

Hugo en Nina was heeltemal onvoorbereid op die avontuur wat hul 'wittebrood' vir hul inhou. Wit strande en watervalle was nie al nie. Die seer verlede word oopgekrap en ou liefde kan nie meer ontken word nie. Maar dan daag Retief op en dreig om Hugo en Nina se geluk te verwoes.
Slegs Nina kan haar toekoms bepaal.


</doc>
<doc id="107357" url="https://af.wikipedia.org/wiki?curid=107357" title="Russell Crowe">
Russell Crowe

Russell Ira Crowe (gebore op 7 April 1964) is ’n akteur, rolprentvervaardiger en musikant. Hoewel hy ’n Nieu-Seelandse burger is, het hy die grootste deel van sy lewe in Australië gewoon en beskou hy homself as ’n Australiër. Hy het internasionaal bekend geraak vir sy rol as die Romeinse generaal Maximus Decimus Meridius in die historiese 2000-prent "Gladiator", waarvoor hy ’n Oscar vir beste akteur en nog drie pryse gewen en tien ander benoemings gekry het.

Crowe het sy vermaakloopbaan in die vroeë 1980's in Nieu-Seeland as ’n musikant met die naam Russ Le Roq begin. Hy het verskeie enkelspelers uitgereik, onder meer "I Just Want To Be Like Marlon Brando", "Pier 13", "Shattered Glass". Hy was in 1984 die bestuurder van ’n Aucklandse musiekvenue met die naam "The Venue".

In Australië het hy in verskeie toneelstukke opgetree, asook in die televisiereeks "Neighbours". In 1990 het hy in die Australiese prente "The Crossing" en "Blood Oath" gespeel. In 1992 was hy in die fliek "Romper Stomper", waarvoor hy die Australiese Rolprentinstituut se prys vir best akteur gewen het.

Hierna het Crowe op Amerikaanse prente gekonsentreer. In 1999 was hy in die prent "The Insider" in die rol van Jeffrey Wigand, ’n fluitjieblaser by ’n tabakmaatskappy. Daarvoor het hy vyf pryse as beste akteur gewen en nog sewe benoemings gekry. Ook vir sy rol as die wiskundige en Nobelpryswenner John F. Nash in die 2001-prent "A Beautiful Mind" het hy verskeie pryse gewen, onder meer ’n Bafta, Golden Globe en Screen Actors Guild Award vir beste akteur.

Sy ander prente sluit in "Virtuosity" (1995), "L.A. Confidential" (1997), "Proof of Life" (2000), "Cinderella Man" (2005), "American Gangster" (2007), "Robin Hood" (2010), "Les Misérables" (2012) en "Noah" (2014). Benewens sy verskeie pryse en talle benoemings, het hy ’n ster op die Hollywood Walk of Fame.



</doc>
<doc id="107358" url="https://af.wikipedia.org/wiki?curid=107358" title="Halle Berry">
Halle Berry

Halle Berry (gebore as Maria Halle Berry; 14 Augustus 1966) is ’n Amerikaanse aktrise, rolprentvervaardiger en voormalige model. Sy het in 2002 ’n Oscar vir beste aktrise gewen vir haar spel in die romantiese drama "Monster's Ball" (2001); in 2016 was sy steeds die enigste gekleurde vrou nog wat ’n Oscar vir beste aktrise gewen het.

Berry was in die 2000's een van Hollywood se bes betaalde aktrises en was ook betrokke by die vervaardiging van verskeie van die prente waarin sy te sien was. Sy is ook ’n woordvoerder vir Revlon. Voordat sy ’n aktrise geword het, was sy ’n model en het sy aan verskeie skoonheidskompetisies deelgeneem. In 1986 was sy die eerste prinses in die Mej. Amerika-kompetisie en sesde in die Mej. Wêreld-kompetisie. 

Haar deurbraakrol was in 1992 in die romantiese komedie "Boomerang" en dit het gelei tot rolle in die komedie "The Flintstones" (1994), die politieke komediedrama "Bulworth" (1998) en die televisieprent "Introducing Dorothy Dandridge" (1999), waarvoor sy onder meer ’n Emmy en ’n Golden Globe vir beste aktrise gewen het.

Sy was ook in ander gewilde prente soos die "X-Men"-reeks (vanaf 2000), die aksieriller "Swordfish" (2001) en in die 007-fliek "Die Another Day" (2002) as die Bond-meisie Jinx. In die 2010's was sy te sien in prente soos die wetenskapsfiksieprent "Cloud Atlas" (2012), die misdaadriller "The Call" (2013) en " Days of Future Past" (2014).


</doc>
<doc id="107359" url="https://af.wikipedia.org/wiki?curid=107359" title="Sissy Spacek">
Sissy Spacek

Mary Elizabeth "Sissy" Spacek (gebore op 25 Desember 1949) is ’n Amerikaanse aktrise en sangeres. Sy het ’n Oscar en drie Golden Globes gewen.

Spacek het haar loopbaan in die vroeë 1970's begin en eerste internasionaal aandag getrek in "Badlands" (1973). Haar groot deurbraak was egter in 1976 in die titelrol van Brian de Palma se ikoniese riller "Carrie", wat op die eerste roman van Stephen King gegrond is. Sy is vir haar spel vir ’n Oscar benoem. Sy het die Oscar vir beste aktrise gewen vir haar vertolking van die countryster Loretta Lynn in die 1980-prent "Coal Miner's Daughter", waarin sy ook sing. Volgens die bekroonde resensent Roger Ebert was Spacek se spel die rede vir die prent se sukses. Spacek is ook vir ’n Grammy benoem vir die liedjie "Coal Miner's Daughter" op die prent se klankbaan. Sy het nog Oscar-benoemings gekry vir "Missing" (1982), "The River" (1984) en "Crimes of the Heart" (1986, saam met Diane Keaton en Jessica Lange), en Golden Globes gewen vir beste aktrise vir "Coal Miner's Daughter" en "Crimes of the Heart".

Sy het haar sesde Oscar-benoeming in 2001 gekry vir "In the Bedroom", waarvoor sy ook haar derde Golden Globe gewen het. Ander prente sluit in "3 Women" (1977), "Raggedy Man" (1981), "JFK" (1991), "Affliction" (1997), "The Straight Story" (1999), "Nine Lives" (2005) en "The Help" (2011). 


</doc>
<doc id="107360" url="https://af.wikipedia.org/wiki?curid=107360" title="Italianers">
Italianers

Die Italianers (Italiaans: "italiani" [itaˈljaːni]) is 'n nasie en etniese groep inheems aan die Italiaanse Skiereiland en omliggende eilande soos Korsika, Sardinië en Sisilië. Hulle deel 'n gemeenskaplike Italiaanse kultuur, afkoms en praat Italiaans of 'n ander Romaanse taal as moedertaal. Italianers vorm die titulêre nasie van Italië, waar hulle 91% van die bevolking uitmaak, terwyl volgens die wetlike sin die hele bevolking van Italië Italianers is.

Behalwe Italië leef Italianers nog in omliggende lande soos Duitsland, Frankryk, San Marino, Switserland en die Vatikaanstad, maar die meeste Italianers het hulle in Noord- en Suid-Amerikaanse lande soos Argentinië, Brasilië, Kanada, Uruguay, Venezuela en die Verenigde State gevestig, veral sedert die 19de eeu, na die Unifikasie van Italië. Klein minderhede van Italianers leef sedert eeue heen in Kroasië en Slowenië, veral in Dalmasië en op die skiereiland van Istrië.

Met die uitbreiding van die Italiaanse Ryk in die Middellandse See en Oos-Afrika in die eerste helfde van die 20ste eeu het sommige Italianers in lande soos Libië en Somalië gevestig, maar as gevolg van Italië se nederlaag in die Tweede Wêreldoorlog is hulle weer uitgedryf. Nadat Wes-Duitsland in die 1950's en 1960's sy grootste ekonomiese opswaai beleef het, die sogenaamde "Wirtschaftswunder", is Italianers saam met Turke en ander nasies van die Middellandse See genooi om in dié land te gaan werk en woon.

Italianers het 'n groot invloed en bydrae tot wetenskap, kuns, tegnologie, kookkuns, sport, regsgeleerdheid en bankwese, beide in die buiteland en wêreldwyd. Italianers is algemeen bekend vir hul lokalisme, sowel regionaliste en munisipaliste asook hul aandag aan klere en respek vir gesinswaardes. Die meeste pouse van die Rooms-Katolieke Kerk was Italianers, altesaam 217.


</doc>
<doc id="107366" url="https://af.wikipedia.org/wiki?curid=107366" title="Whoopi Goldberg">
Whoopi Goldberg

Caryn Elaine Johnson (gebore op 13 November 1955), professioneel bekend as Whoopi Goldberg, is ’n Amerikaanse aktrise, komediant, skrywer, en televisieaanbieder. Sy is vir 13 Emmys benoem vir haar TV-werk en is een van die min persoonlikhede wat al ’n Emmy, Grammy, Oscar en Tony gewen het. Sy is slegs die tweede swart vrou in die geskiedenis wat ’n Oscar vir toneelspel gewen het.

Haar verhoognaam, Whoopi, kom van die "whoopee cushion", wat dit laat klink of iemand ’n wind laat as hy daarop gaan sit. Sy het eenkeer gesê: "As jy ’n wind voel, moet jy dit laat los." In Whoopi se woorde: "Mense het gesê ek is soos ’n whoopee cushion. En dis waar die naam vandaan kom." Die van Goldberg het sy gekies "sodat ek ernstiger opgeneem kan word".

Goldberg se eerste rol was in 1981–'82 in "Citizen: I'm Not Losing My Mind, I'm Giving It Away", ’n avant-garde-ensemble deur die San Francisco-rolprentmaker William Farley. Sy het "The Spook Show" in 1983 geskep; dit was ’n eenvrouvertoning wat uit verskillende karaktermonoloë bestaan het. Die regisseur Mike Nichols het aangebied om die vertoning na Broadway te neem. Dit is hernoem tot "Whoopi Goldberg", en van 24 Oktober 1984 tot 10 Maart 1985 is altesaam 156 vertonings gehou. Die toneelstuk is verfilm en dit is in 1985 uitgereik as "Whoopi Goldberg: Direct from Broadway".

Die regisseur Steven Spielberg het Goldberg op Broadway gesien. Hy was op die punt om die prent "The Color Purple" te begin verfilm wat op ’n roman deur die Pulitzerpryswenner Alice Walker gegrond is, en het Goldberg die hoofrol aangebied. Die prent is laat in 1985 uitgereik en was ’n sukses by resensente en die publiek. Dit is vir 11 Oscars benoem, onder meer vir beste aktrise vir Goldberg.

Sy was in die romantiese fantasiefliek "Ghost" (1990) ’n eksentrieke siener wat Patrick Swayze se karakter help om sy geliefde (Demi Moore) terug te wen. Sy het daarvoor die Oscar vir beste vroulike byspeler gewen – die eerste swart vrou in byna 50 jaar wat dit regkry, en net die tweede swart vrou in die geskiedenis (die eerste een was Hattie McDaniel vir die 1939-prent "Gone with the Wind").

Haar ander prente sluit in "Jumpin' Jack Flash" (1986), "Burglar" (1987), "Clara's Heart" (1988), "The Long Walk Home" (1990), "Star Trek: The Next Generation", "Sister Act" (1992), waarvoor sy vir ’n Golden Globe benoem is, die Suid-Afrikaanse fliek "Sarafina!" (1992) en "Corrina, Corrina" (1994). Sy was die eerste swart vrou wat ’n Oscar-toekenningsaand aangebied het (die 66ste een in 1994), en die eerste vrou wat dit alleen gedoen het. Sy het dié prestasie in 1996, 1999 en 2002 herhaal.

In die 2000's het sy gespeel in "Kingdom Come" en "Rat Race" (albei 2001), "Teenage Mutant Ninja Turtles" (2014, in ’n kameerol) en in Chris Rock se "Top Five" (as haarself).




</doc>
<doc id="107368" url="https://af.wikipedia.org/wiki?curid=107368" title="Willem Dafoe">
Willem Dafoe

William J. "Willem" Dafoe (gebore op 22 Julie 1955) is ’n Amerikaanse akteur. Hy is lid van die eksperimentele teatergroep The Wooster Group, en is benoem vir beste manlike byspeler vir sy spel in "Platoon" (1986) en "Shadow of the Vampire" (2000). 

Dafoe se loopbaan het in 1981 begin met ’n rol in "Heaven's Gate", wat egter in die finale redigering uitgesny is. In 1985 was hy te sien in "To Live and Die in L.A." en die volgende jaar was hy die leier van ’n motorfietsbende in "The Loveless". 

Hy het veral bekend geword vir sy rol as sersant Elias in Oliver Stone se "Platoon" (1986), waarvoor hy ’n Oscar-benoeming vir beste manlike byspeler gekry het. In 1988 was hy agent Buck McGriff in "Off Limits". Hy het sedertdien ’n gewilde karakterakteur geword, met rolle soos die Green Goblin in "Spider-Man" en Barillo in "Once Upon a Time in Mexico". 

In 1993 was hy in die erotiese drama "Body of Evidence" saam met Madonna. In 1999 het die rol van ’n eksentrieke FBI-agent vertolk in "The Boondock Saints" en in 2000 was hy in "American Psycho" en "Shadow of the Vampire", waarvoor hy sy tweede Oscar-benoeming gekry het. in 2014 was hy Peter van Houten in die rolprentweergawe van "The Fault in Our Stars". 

Sy ander prente sluit in "The Last Temptation of Christ" (1988) en "The English Patient" (1996).


</doc>
<doc id="107369" url="https://af.wikipedia.org/wiki?curid=107369" title="Kate Hudson">
Kate Hudson

Kate Garry Hudson (gebore op 19 April 1979) is ’n Amerikaanse aktrise. 

Hudson is in Los Angeles, Kalifornië, gebore as die dogter van die Oscar-bekroonde aktrise Goldie Hawn en Bill Hudson, ’n sanger, komediant en akteur. Haar ouers is 18 maande ná haar geboorte geskei en sy en haar ouer broer, die akteur Oliver Hudson, is deur hul ma en dié se kêrel van ’n lang tyd, die akteur Kurt Russell, grootgemaak. Hudson het al gesê sy beskou Russell as haar pa. 

Sy het in 2000 bekend geraak vir haar rol as Penny Lane in "Almost Famous", waarvoor sy ’n Golden Globe gewen en vir ’n Oscar vir beste vroulike byspeler benoem is. Haar ander prente sluit in "How to Lose a Guy in 10 Days" (2003), "Raising Helen" (2004), "The Skeleton Key" (2005), "You, Me and Dupree" (2006), "Fool's Gold" (2008) en "Bride Wars" (2009).


</doc>
<doc id="107370" url="https://af.wikipedia.org/wiki?curid=107370" title="Warren Beatty">
Warren Beatty

Henry Warren Beaty (gebore op 30 Maart 1937), bekend as Warren Beatty, is ’n Amerikaanse akteur, rolprentvervaardiger, draaiboekskrywer en regisseur en die broer van die aktrise Shirley MacLaine. Hy is 14 keer vir ’n Oscar benoem – vier keer vir beste akteur, vier keer vir beste prent, twee keer vir beste regisseur, drie keer vir beste oorspronklike draaiboek en een keer vir aangepaste draaiboek. Hy het dit in 1982 gewen vir beste regisseur vir "Reds". Beatty is net die tweede mens wat al benoem is vir akteur, regisseur, draaiboek en vervaardiger vir dieselfde prent – die eerste keer vir "Heaven Can Wait" (1978) en weer vir "Reds". Die ander pesroon was Orson Welles vir "Citizen Kane" (1941).

In 1999 het hy die Akademie se hoogste prys, die Irving G. Thalberg-gedenkprys, ontvang. Beatty is ook al vir 18 Golden Globes benoem, waarvan hy ses gewen het, insluitende die Cecil B. DeMille-prys in 2007. 

Beatty het sy loopbaan op televisie begin in programme soos "Studio One" (1957), "Kraft Television Theatre" (1957) en "Playhouse 90" (1959). Vir sy enigste rol op Broadway, in "A Loss of Roses", het hy in 1960 ’n Tony-benoeming gekry. 

Hy het sy rolprentdebuut in 1961 in "Splendor in the Grass" gemaak, teenoor Natalie Wood. Dit was ’n sukses by resensente en die publiek. Beatty is benoem vir ’n Golden Globe vir beste akteur en het dié prys gewen vir beste nuweling. Daarna was hy te sien in "The Roman Spring of Mrs. Stone" (1961), "All Fall Down" (1962), "Lilith" (1963), "Promise Her Anything" (1964), "Mickey One" (1965) en "Kaleidoscope" (1966).

In 1967, op 29 jaar, het hy die prent "Bonnie and Clyde" vervaardig en daarin gespeel. Dit was ’n groot sukses en is vir 10 Oscars benoem, insluitende beste prent en beste akteur, asook sewe Golden Globes. Daarna was hy saam met Elizabeth Taylor in "The Only Game in Town", asook in onder meer "McCabe & Mrs. Miller" (1971) en "The Fortune" (1975). In 1975 was hy in "Shampoo" (1975), wat hy ook help skryf het. Dit is vir vier Oscars benoem, onder meer vir beste oorspronklike draaiboek, asook vyf Golden Globes, insluitende beste prent en beste akteur. In 1978 was Beatty die regisseur, vervaardiger en hoofrolspeler van "Heaven Can Wait". Dit is benoem vir nege Oscars, onder meer beste prent, regisseur, akteur en aangepaste draaiboek. Dit het drie Golden Globes gewen, insluitende beste prent en akteur.

Beatty se volgende prent was "Reds" (1981), ’n historiese drama oor die Amerikaanse kommunistiese joernalis John Reed. Dit was ’n reusesukses. Dit het 12 Oscar-benoemings gekry, onder meer vier vir Beatty (beste prent, regisseur, akteur en oorspronklike draaiboek); dit het drie gewen: beste regisseur, beste vroulike byspeler vir Maureen Stapleton en beste kinematografie vir Vittorio Storaro. Dit het ook sewe Golden Globe-benoemings gekry; Beatty het dit gewen vir beste regisseur. Daarna het hy vyf jaar lank nie in ’n prent verskyn nie, tot die 1987-fliek "Ishtar", wat deur Elaine May geskryf en geregisseer is. Ná hewige kritiek deur die nuwe Britse ateljeebaas David Puttnam net voor die uitreiking daarvan, het die prent gemengde resensies gekry en was dit kommersieel onsuksesvol. Puttnam het verskeie ander Amerikaanse prente met ’n hoë begroting aangeval wat deur sy voorganger goedgekeur is, en hy is kort daarna afgedank.
Beatty het in 1990 die prent "Dick Tracy" vervaardig, geregisseer en die hoofrol van die strokiesprentgebaseerde speurder-titelkarakter daarin gespeel. Die prent het goeie resensies gekry en het die meeste geld van dié jaar se rolprente ingebring. Dit het sewe Oscar-benoemings gekry, waarvan dit drie gewen het, en vier Golden Globe-benoemings.

In 1991 het hy die prent "Bugsy" vervaardig en die hoofrol van die rampokker Bugsy Siegel gespeel. Dit was gewild by resensente en die publiek en is vir 10 Oscars benoem, onder meer beste prent en beste akteur. Dit het twee gewen: vir beste kunsredigering en beste kostuumontwerp. Dit het ook agt Golden Globe-benoemings gekry, insluitende beste prent en beste akteur, waarvan dit eersgenoemde gewen het. Beatty se volgende prent, "Love Affair" (1994), met Glenn Gordon Caron as regisseur, het gemengde resensies gekry en was nie kommersieel ’n groot sukses nie.

In 1998 het hy die politieke satire "Bulworth" geskryf, vervaardig en geregisseer, en daarin gespeel. Dit het goeie resensies gekry en is benoem vir ’n Oscar vir beste oorspronklike draaiboek. Dit het ook drie Golden Globe-benoemings gekry. 

Ná die slegte loketontvangs van "Town & Country" (2001) het Beatty nog nie weer ’n prent gemaak nie, maar ’n Howard Hughes-prent, wat nog nie ’n titel het nie, sal in 2016 uitgereik word.



</doc>
<doc id="107372" url="https://af.wikipedia.org/wiki?curid=107372" title="Eenhana">
Eenhana

Eenhana is 'n dorp in die noorde van Namibië en die hoofstad van die Ohangwena-streek. Die dorp het 5 528 inwoners. Die burgemeester is Julia Shikongo.


</doc>
<doc id="107373" url="https://af.wikipedia.org/wiki?curid=107373" title="Opuwo">
Opuwo

Opuwo is 'n dorp in die noorde van Namibië en die hoofstad van die Kunene-streek. Die dorp het 7 657 inwoners. Die burgemeester is Pieter de Villiers.


</doc>
<doc id="107374" url="https://af.wikipedia.org/wiki?curid=107374" title="Albert">
Albert

Die landdrosdistrik, afdelingsraadgebied en kiesafdeling rondom Burgersdorp in die Oos-Kaap het aanvanklik as Albert bekendgestaan.

Die distriksgrense is in 1848 vasgestel as die Oranjerivier in die noorde, die distriksgrense van Aliwal-Noord in die ooste, Wodehouse en Molteno in die suide en Steynsburg en Venterstad in die weste.

In die tweede helfte van die 19de eeu was Albert 'n brandpunt in die ontwaking van Afrikaner-nasionalisme in die Kaapkolonie. Veral op inisiatief van D.P. van den Heever is 'n boerevereniging gestig wat hom sterk beywer het vir die gebruik van Nederlands in die parlement. 'n Gevolg hiervan was die stigting van 'n tak van die Afrikanerbond sowel as 'n koerant op Burgersdorp.

Vanaf Uniewording tot 1948 het die volgende persone die kiesafdeling in die Kaapse parlement verteenwoordig: die bekende senior advokaat en minister Henry Burton van 1910 tot 1915, ds. Louis Vorster van 1915 tot 1920, Charles Arthur Augustus Sephton van 1921 tot 1924, Lourens Jacobus Steytler van 1924 tot 1938 en dr. Frederik Hendricus Boltman van 1938 tot 1948.

Albert, prinsgemaal, die man van koningin Victoria, se naam is aan hierdie distrik sowel as aan die dorp Prins Albert gegee. Albertinia se naam het 'n ander herkoms.




</doc>
<doc id="107375" url="https://af.wikipedia.org/wiki?curid=107375" title="Outapi">
Outapi

Outapi is 'n dorp in die noorde van Namibië en die hoofstad van die Streek Omoesati. Die dorp het 6 437 inwoners.


</doc>
<doc id="107376" url="https://af.wikipedia.org/wiki?curid=107376" title="Robert Duvall">
Robert Duvall

Robert Selden Duvall (gebore op 5 Januarie 1931) is ’n Amerikaanse akteur en regisseur. Hy is vir sewe Oscars benoem (waarvan hy die een vir sy spel in "Tender Mercies" gewen het), sewe Golden Globes (waarvan hy vier gewen het) en verskeie Baftas, Screen Actors Guild Awards en Emmys (waarvan hy een elk gewen het). Hy het ook in 2005 die Amerikaanse Medalje vir die Kunste ontvang.

Duvall het in van die hoogs aangeskrewe en gewildste rolprente en televisiereekse van alle tye gespeel, insluitende "To Kill a Mockingbird" (1962), "The Twilight Zone" (1963), "The Outer Limits" (1964), "Bullitt" (1968), "True Grit" (1969), "MASH" (1970), "THX 1138" (1971), "Joe Kidd" (1972), "The Godfather" (1972), "The Godfather Part II" (1974), "The Conversation" (1974), "Network" (1976), "Apocalypse Now" (1979), "The Handmaid's Tale" (1990) en "Falling Down" (1993).

Hy het in die laat 1950's op die verhoog begin verskyn en in die vroeë 1960's oorgeslaan na televisie en rolprente; hy was Boo Radley in "To Kill a Mockingbird" (1962) en in "Captain Newman, M.D." (1963). Hy het van sy bekendste rolle in die 1970's gekry: majoor Frank Burns in die trefferkomedie "MASH" (1970), die hoofrol in "THX 1138" (1971) en Jackson Fentry in "Tomorrow" (1972). Dit is opgevolg deur ’n reeks rolle in hoog aangeskrewe en kommersieel suksesvolle prente.

Van die 1980's af het Duvall beide TV- en rolprentrolle vertolk, soos in "Tender Mercies" (1983), "The Natural" (1984), "Colors" (1988), "Lonesome Dove" (1989), "Stalin" (1992), "The Man Who Captured Eichmann" (1996), "A Family Thing" (1996), "The Apostle" (1997), "A Civil Action" (1998), "Gods and Generals" (2003), "Secondhand Lions" (2003), "Broken Trail" (2006), "Get Low" (2010) en "The Judge" (2014).


</doc>
<doc id="107378" url="https://af.wikipedia.org/wiki?curid=107378" title="Elia Kazan">
Elia Kazan

Elia Kazan (gebore as Elias Kazantzoglou; 7 September 1909 – 28 September 2003) was ’n Amerikaanse regisseur, vervaardiger, skrywer en akteur wat deur "The New York Times" beskryf is as "een van die mees geëerde en invloedryke regisseurs in die geskiedenis van Broadway en Hollywood".

Kazan is in Istanboel gebore en nadat hy toneelspel aan die Yale-universiteit studeer het, het hy agt jaar lank toneelgespeel. Hy was in 1947 die medestigter van die Actors Studio, wat "metodetoneelspel" bekendgestel het onder leiding van Lee Strasberg. Kazan het in ’n paar rolprente gespeel, onder meer "City for Conquest" (1940).

Hy het 21 akteurs afgerig wat Oscar-benoemings gekry het, waarvan nege gewen het. Hy was die regisseur van ’n rits suksesvolle flieks, insluitende "A Streetcar Named Desire" (1951), "On the Waterfront" (1954) en "East of Eden" (1955). Hy het self twee Oscars vir beste regisseur gewen en ’n ere-Oscar gekry. Hy het ook drie Tonys en vier Golden Globes gewen.

Sy prente het gehandel oor persoonlike en sosiale kwessies wat hom geïnteresseer het. Hy het gesê hy moes "empatie met die basiese tema" gehad het. Die eerste prent van dié soort was "Gentleman's Agreement" (1947, met Gregory Peck), wat gehandel het oor anti-Semitisme in Amerika. Dit het agt Oscar-benoemings gekry en drie gewen, onder meer die een vir Kazan vir beste regisseur. Dit is gevolg deur "Pinky" (1949), een van die eerste hoofstroomprente in Hollywood wat rassevooroordele teen swart mense behandel het. In 1954 was hy die regisseur van "On the Waterfront", oor vakbondkorrupsie aan die New Yorkse waterfront. 

"A Streetcar Named Desire" (1951), wat geskoei was op die toneelstuk met dieselfde naam wat hy ook geregisseer het, het 12 Oscar-benoemings gekry, waarvan dit vier gewen het. Dit was ook Marlon Brando se deurbraakrol. In 1955 was hy die regisseur van "East of Eden", wat James Dean aan fliekgehore bekendgestel het.

’n Ommekeer in Kazan se loopbaan was toe hy in 1952 ’n getuie was voor die House Committee on Un-American Activities ten tyde van die Hollywood-swartlys. Hy het negatiewe reaksie gekry van baie liberale vriende en kollegas. Sy getuienis het ’n einde help bring aan die loopbaan van sy voormalige kollegas Morris Carnovsky en Art Smith, asook aan dié van die dramaturg Clifford Odets. Amper ’n halfeeu later het sy antikommunistiese getuienis steeds opslae gemaak. Toe hy in 1999 sy ere-Oscar kry, het duisende akteurs verkies om nie hande te klap nie – terwyl 250 mense buite die gebou betoog het.


</doc>
<doc id="107379" url="https://af.wikipedia.org/wiki?curid=107379" title="Anthony Hopkins">
Anthony Hopkins

Sir Philip Anthony Hopkins, CBE (gebore op 31 Desember 1937), is ’n Walliese akteur, komponis en skilder. 

Na sy studie in musiek en drama in die middel 1950's het hy aan die Royal Academy of Dramatic Art in Londen studeer, waar hy deur Laurence Olivier raakgesien is. Olivier het hom genooi om by die Royal National Theatre aan te sluit. In 1968 het hy sy deurbraakrol in "The Lion in Winter" gekry as Richard I van Engeland.

Hopkins word beskou as een van die grootste lewende akteurs. Hy is veral bekend vir sy vertolking van Hannibal Lecter in "The Silence of the Lambs", waarvoor hy ’n Oscar vir beste akteur gewen het, asook die opvolg, "Hannibal", en die voorvolg, "Red Dragon". 

Ander noemenswaardige rolle sluit in "Magic" (1978), "The Elephant Man" (1980), "The Bounty" (1984), "84 Charing Cross Road" (1987), "Bram Stoker's Dracula" (1992), "The Remains of the Day" (1993), "The Innocent" (1993), "Legends of the Fall" (1994), "Nixon" (1995), "Amistad" (1997), "The Mask of Zorro" (1998), "Meet Joe Black" (1998), "Instinct" (1999), "The World's Fastest Indian" (2005), "Fracture" (2007) en "Thor" (2011). 

Benewens sy Oscar het Hopkins drie Baftas, twee Emmys en die Golden Globes se Cecil B. DeMille-prys gewen. In 1993 is hy tot ridder geslaan vir sy diens aan die kunste. Hy het ook in 2003 ’n ster op die Hollywood Walk of Fame gekry en het in 2008 ’n Bafta-fellow geword.



</doc>
<doc id="107384" url="https://af.wikipedia.org/wiki?curid=107384" title="32 v.C.">
32 v.C.



</doc>
<doc id="107386" url="https://af.wikipedia.org/wiki?curid=107386" title="Slag van Salaita">
Slag van Salaita

Die Slag van Salaita het op 12 Februarie 1916 tydens die Eerste Wêreldoorlog plaasgevind in Brits-Oos-Afrika tussen Duitse Magte en die Geallieerde Magte. Die slag is deur die Duitse magte gewen.


</doc>
<doc id="107390" url="https://af.wikipedia.org/wiki?curid=107390" title="Inversium">
Inversium

Inversium is 'n boek wat deur Dr. François (Swys) Verster geskryf is.

Inversium pas nie perfek in enige subgenre van WF nie, maar kan dalk as “Wetenskaplike Fantasie” bestempel word.

“Inversium – die eienaardige planeet wat nie regtig 'n planeet is nie, waar vreemde wesens woon, vreemder as wat op aarde voorkom, dog... hulle kom wel bekend voor. Ook vir hulle wat daar woon, is dinge verwarrend.
Wie is die Lig, en wie is die Heks? Wat wil Ariel die Slagter en sy kamerade in die Klowe van Gamadrok gaan maak? Wat is die sending waarop die RorKin-tweeling gestuur word? Al wat seker is, is dat daar 'n agenda is – altans, beslis méér as een!
In hierdie sage is niemand te vertrou nie, en is niks seker nie, want 'n horde monsteragtige kreature lê op loer. En nie almal is boorlinge van Inversium nie. Gelukkig is almal nie boos nie. Nie almal nie.”

Die titel verwys enersyds na 'n omgekeerde toestand, m.a.w. 'n milieu wat anders is as die een wat ons aardlinge aan gewoond is en andersyds is dit die naam van 'n planeet.

Inversium speel gedeeltelik op die (post-apokaliptiese) aarde af, en gedeeltelik op Inversium ('n vreemde planeet met mitiese kwaliteite).

“Inversium” is 'n tipiese WF-spanningsroman bevolk met kleurvolle karakters, sommige is heroïes en ander weersinwekkend, en die ou konsep van die goeie teen die bose vorm die kern van die verhaal. Verder is daar 'n tipiese “quest”-motief: taakspanne word uitgestuur om 'n wonderkuur te vind wat die oorlewing van die menslike ras kan verseker. Toe hulle Inversium ontdek, word twee aardlinge gestuur om ondersoek in te stel, terwyl een in die “moederskip” agterbly …

Dié boek bevat meer fantasie-elemente as Verster se vorige wetenskapfiksieroman Deur na Nebula Nege, want waar laasgenoemde oor die talle aspekte van verraad handel, gaan Inversium oor wraak – en mites. En mitologie is dikwels verstrengel met godsdiens, legendariese karakters en – in hierdie geval – ’n Valhalla-agtige plek met allerhande “newe-effekte.”
Die ou tradisies van volksverhale en sprokies word ook hier ingeweef. Daar is vermenslikte diere, trolle, en vlieënde “drake”, maar ook buiteruimtelike wesens en ’n geheime Nazi-agtige organisasie, almal met eie agendas wat hulle teen alle koste wil uitvoer.
Die verhaal is veral ’n kommentaar op oeroue stories wat mense aan mekaar vertel het en later opgeteken is, maar soos alle mites, bevat dit elemente van waarheid – die tragiese verhaal van die buitengewoon talentvolle Hypatia wat in 414 n.C. deur monnike in Aleksandrië vermoor is.

Terwyl sekere spannende gebeure op Inversium plaasvind – die oorlewingsvaardighede van die karakters word byna onophoudelik getoets – vind ook geheimsinnige dinge in 'n kasteel op aarde plaas.

Wat is hierdie Inversium? Is dié planeet 'n natuurlike verskynsel of 'n sintetiese maaksel? Watter wonderbaarlike komponent is op Inversium aanwesig wat ten alle koste bekom moet word? Wie is die Heks en wat is die rede vir haar dodelike gedrag? Hoe ken sy vir Ariel en wat is die verband tussen die enigmatiese vroue wat op Inversium woon? Wat het Hypatia, wat in die antieke Aleksandrië geleef het met hulle te doen? Wie is die pragtige Majoor op wie die aarde se bevelvoerder verlief is? Wat is die verband tussen HiLari, Sinten en Basdian? Hierdie en talle ander vrae word beantwoord wanneer 'n ruimtetuig skielik in Inversium se reënboogagtige lugruim verskyn.

Uiteindelik kom die bose en goeie karakters op Inversium byeen en 'n klimaks word bereik toe 'n epiese geveg in die Klowe van Gamadrok uitbreek. Die identiteit van die Heks word ontbloot en dinge begin val uiteindelik in plek.

Sommige karakters is aardlinge, sommige is mitiese figure en daar is ook buiteruimtelike wesens – en 'n oulike klein robot.

Ariel, die Heks, Admiraal Resznik, Majoor Umanza, Sonia, die koningin, Sinten, HiLari, Basdian, Orrin, Smirri, Ali.

Die Trolle, Ridonii, Taranoks, woduks, griffns en hiskers.

“Inversium” is in 2015 deur Thompson Drukkers gepubliseer

“Inversium” is in beide papier- en e-boekweergawes (met illustrasies) beskibaar.

Vir Verster se nie-fiksieboek “Op die spore van Simon van der Stel” (2005) het die joernalis Martie Retief-Meiring na hom as 'n “gedugte” argivaris/historikus bestempel.
In 2008 het Verster vir sy navoring en artikels in beide vakkundige en populêre publikasies die spesiale trofee van die Minister van Kuns en Kultuur ontvang wat jaarliks aan persone wat erfenissake uitnemend bevorder, toegeken word.
Verster het in 2013 die Afrikaanse afdeling van Maskew Miller Longman se jeugromankompetisie gewen met sy historiese roman “Een teen Adamastor.”
Sy kortverhaal “Stort by die werk”wat in die bundel “Skalakenkoors” (2014) opgeneem is, is in Husigenoot georys as die storie met die mees onvoorspelbare einde in die betrokke bundel.


Verster (gebore 24 Januarie 1962, Bellville, S.A.) het aan die Universiteit van Stellenbosch gestudeer – Gesk. Honneurs, M.A. (Gesk.), H.O.D. en D. Phil (Kultuurgesk.). Sy liefde vir boeke en kennis en die behoefte om 'n bydrae daartoe te maak lei tot navorsing en sou uiting vind in honderde skryfsels in verskillende genres.
Gedurende sy dienspligjare (1986–1987) het hy vir Boesmans skoolgegee, daarna (1988–1990) by Kaaplandse skole. In 1991 begin hy by die Staatsargief in Kaapstad werk tot 2007. Intertyds verwerf hy 'n nagraadse diploma in Argiefwetenskap (Tech SA). In Julie 2007 begin hy by Naspers werk as maatskappy-argivaris en verwerf 'n diploma in Joernalistiek (CPUT) en 'n Meestergraad in Joernalistiek (Univ. Stellenbosch).
Sedert die 1990s begin hy akademiese en vakkundige artikels skryf, later ook vir populêre publikasies, insluitend rubrieke en resensies. Sy rubriek “Geskiedenis” vandag loop steeds ononderbroke vanaf 2007. Sedertdien het hy tot dosyne publikasies, in papier of elektroniese formate bygedra.
Hierdie daaglikse skryfoefening was goeie voorbereiding vir langer werke en sy eerste nie-fiksie boeke verskyn in 2004 en 2005, nl. “Van Kapaas tot Kaas” en “Op die Spore van Simon van der Stel”, dan volg fiksieboeke , nl. “Een teen Adamstor” (2013), “Deur na Nebula 9” (2014), “Inversium” (2015) en “Omega” (2016).

Ander boeke deur dr. Francois Verster wat in 2016 verskyn, sluit in "Omega, oor en uit" byTafelberg, (die verhaal van ’n onwillige Dienspligtige) en "Die Groot Drie", oor die spotprenttekenaars van Die Burger (1915–2015) by Penguin S.A.
Hy het sedert die 1990’s vakkundige artikels, kortverhale, kinderverhale en –rympies, asook ’n verskeidenheid rubrieke, artikels en boekresensies in tydskrifte, koerante, webblaaie en boekbundels gepubliseer. Sy memoir "Omega, oor en uit" is in Die Burger aangeprys as "Die Grenslit-boek van 2016 wat gelees moet word." Die skrywer Dan Sleigh bestempel dit as "beide 'n lekker lees en insiggewend", en ook Pieter Haasboek, Dana Snyman en die historici Fransjohan Pretorius en Hans Heese beveel dit aan. 


</doc>
<doc id="107393" url="https://af.wikipedia.org/wiki?curid=107393" title="Dustin Hoffman">
Dustin Hoffman

Dustin Lee Hoffman (gebore op 8 Augustus 1937) is ’n Amerikaanse akteur en regisseur wie se loopbaan in rolprente, televisie en die teater in 1960 begin het. Hy is bekend vir sy uiteenlopende vertolkings van antihelde en kwesbare karakters. Hy het die Oscar vir beste akteur in 1979 gewen vir "Kramer vs. Kramer" en in 1988 vir "Rain Man".

Hy is die eerste keer vir sy spel geloof in die toneelstuk "Eh?", waarvoor hy twee teaterpryse gewen het. Dit is gevolg deur sy rolprentdeurbraak in 1967 as die titelkarakter Benjamin Braddock in "The Graduate". 

Sedertdien het Hoffman hoofsaaklik op rolprente gekonsentreer, met sporadiese verskynings op televisie en die verhoog. Sy volgende noemenswaardige prente sluit in "Midnight Cowboy", wat wyd geloof is en Hoffman ’n Oscar-benoeming besorg het, "Little Big Man", "Straw Dogs", "Papillon", "Lenny", "Marathon Man", "All the President's Men", wat op die Watergate-skandaal geskoei is en met Hoffman en Robert Redford as die jornaliste Carl Bernstein en Bob Woodward, "Kramer vs. Kramer", "Tootsie", "Rain Man", "Hook" en "Wag the Dog".

Benewens die twee Oscars wat Hoffman gewen het, is hy nog sewe keer vir dié prys benoem, asook vir 13 Golden Globes, waarvan hy ses gewen het (onder meer ’n ereprys). Hy het ook vier Baftas, ’n Emmy en verskeie ander pryse gewen. 

In 1999 het hy die AFI-lewensprys ontvang en in 2012 die Kennedysentrum-eerbewys. Hy het sy regisseursdebuut in 2012 gemaak met "Quartet".



</doc>
<doc id="107394" url="https://af.wikipedia.org/wiki?curid=107394" title="Box Office Mojo">
Box Office Mojo

Box Office Mojo is ’n webtuiste wat in 1999 begin is en die loketinkomste van rolprente en akteurs op ’n stelselmatige, algoritmiese manier naspoor. In 2008 is dit gekoop deur die Internet-rolprentdatabasis, wat deur Amazon besit word. Die webtuiste word algemeen in die rolprentwese gebruik as ’n bron van data. 


</doc>
<doc id="107395" url="https://af.wikipedia.org/wiki?curid=107395" title="Turner Classic Movies">
Turner Classic Movies

Turner Classic Movies (algemeen afgekort as TCM) is ’n Amerikaanse rolprentgeoriënteerde betaaltelevisienetwerk wat besit word deur die Turner Broadcasting System, ’n dogtermaatskappy van Time Warner. 

Die netwerk het histories net klassieke treffers vertoon (wat voor 1950 uitgereik is), maar wys deesdae ook meer onlangse rolprente. Hul rolprentdatabasis bevat allerlei inligting oor rolprente en akteurs, en is gratis op die internet beskikbaar.



</doc>
<doc id="107398" url="https://af.wikipedia.org/wiki?curid=107398" title="Kim Basinger">
Kim Basinger

Kimila Ann "Kim" Basinger (IFA: ˈbeɪsɪŋər, dikwels verkeerd uitgespreek as ˈbæsɪndʒər; gebore op 8 Desember 1953) is ’n Amerikaanse aktrise en voormalige model wat in 38 rolprente te sien was. 

Sy het haar akteursloopbaan in 1976 op televisie begin en haar rolprentdebuut in die 1981-drama "Hard Country" gemaak. Basinger het bekendheid verwerf toe sy in 1983 die Bond-meisie Domino Petachi was in "Never Say Never Again", teenoor Sean Connery. In die jaar daarna het sy ’n Golden Globe-benoeming gekry vir haar spel in "The Natural". Sy was ook Elizabeth in die omstrede erotiese drama "9½ Weeks" (1986) en Vicki Vale in "Batman" (1989). 

In 1997 het sy die Oscar, Golden Globe en Screen Actors Guild Award vir beste vroulike byspeler gewen vir haar vertolking van Lynn Bracken in "L.A. Confidential". Sy is die enigste aktrise nog wat al nakend in "Playboy" verskyn en ’n Oscar gewen het.

Haar ander prente sluit in "Final Analysis" (1992), "I Dreamed of Africa" (2000), "8 Mile" (2002), "The Door in the Floor" (2004), "Cellular" (2004) en die komende "The Nice Guys" (2016).



</doc>
<doc id="107405" url="https://af.wikipedia.org/wiki?curid=107405" title="Burt Reynolds">
Burt Reynolds

Burton Leon "Burt" Reynolds (11 Februarie 1936 – 6 September 2018) was ’n Amerikaanse akteur, rolprentregisseur en -vervaardiger.

Reynolds het op hoërskool Amerikaanse voetbal gespeel, maar ’n besering en ’n latere motorongeluk het sy sportloopbaan kortgeknip. Hy het daarna aan die Palm Beach Junior College in Lake Worth, Florida, studeer waar ’n Engelse dosent hom die hoofrol in ’n toneelstuk, "Outward Bound", laat speel het. Reynolds het die Florida-dramaprys in 1956 daarvoor gewen wat ’n beurs vir die Hyde Park Playhouse in New York ingesluit het. Terwyl hy daar was, het hy Joanne Woodward ontmoet en sy het vir hom ’n agent gekry. Reynolds het ’n rol in "Tea and Sympathy" in die Neighborhood Playhouse in New York-stad gekry. Ná sy Broadway-debuut in "Look, We've Come Through" het hy dramaklasse geloop en daarna rolle gekry in televisieprogramme soos "Riverboat" en "The Lawless Years". Hy het ook die rol van Quint Asper, ’n inheems-Amerikaanse grofsmit, in drie seisoene van "Gunsmoke" vertolk. Dit het gelei tot wyd gepubliseerde promosiefoto's van Reynolds voor ’n skuur, onder meer die foto links. Hy het ook in goedkoper rolprente begin speel.

In 1966 het hy die titelrol in "Navajo Joe" gekry. Dié goedkoop prent het hom gevestig as ’n aanvaarbare hoofrolspeler in flieks. Sy deurbraakrol was in "Deliverance" (1972) – dit het hom ’n ster gemaak en hy het daarna nakend in die tydskrif "Cosmopolitan" poseer.

Reynolds het in 1977 in die gewilde "Smokey and the Bandit" en in 1981 in "The Cannonball Run" gespeel. Hy was daarna in verskeie TV-programme, onder meer die reeks "Evening Shade", waarvoor hy ’n Golden Globe en Emmy gewen het. In 1996 was hy in "Striptease" (1996), wat ’n sukses by die loket was, maar nie eintlik by resensente nie. Hy was ook in "Boogie Nights" (1997), waarvoor hy nog ’n Golden Globe gewen het. Hierna het die TV-reeks "The Dukes of Hazzard" (2005) en die sportkomedie "The Longest Yard" (2005) gevolg.

In 1973 het Reynolds die album "Ask Me What I Am" uitgereik en saam met Dolly Parton in "The Best Little Whorehouse in Texas" gesing. In 1978 het hy ’n ster op die Hollywood Walk of Fame gekry.

Reynolds was ook ’n medeskrywer van die kinderboek "Barkley Unleashed A Pirate", ’n storie oor "die belangrikheid van vasbyt, die wondere van vriendskap en die mag van die verbeelding".



</doc>
<doc id="107409" url="https://af.wikipedia.org/wiki?curid=107409" title="Tom Cruise">
Tom Cruise

Tom Cruise (gebore as Thomas Cruise Mapother IV; 3 Julie 1962) is ’n Amerikaanse akteur en rolprentmaker. Hy is vir drie Oscars benoem en het drie Golden Globes gewen. 

Hy het sy loopbaan in 1981 op 19 jaar begin in die rolprent "Endless Love". Ná byspelerrolle in "Taps" (1981) en "The Outsiders" (1983), het hy sy eerste hoofrol in 1983 gekry in die romantiese komedie "Risky Business". Hy het veral aandag getrek met sy rol as Pete "Maverick" Mitchell in die aksiedrama "Top Gun" (1986). Sedert 1996 is hy bekend vir sy rol as geheime agent Ethan Hunt in die "Mission: Impossible"-reeks, waarvan die mees onlangse prent, "Mission: Impossible – Rogue Nation", in 2015 uitgereik is.

Cruise word beskou as een van grootste sterre in Hollywood. Hy het in die 1980's in ’n paar ander suksesvolle prente gespeel, soos die dramas "The Color of Money" (1986), "Cocktail" (1988), "Rain Man" (1988) en "Born on the Fourth of July" (1989). In die 1990's was hy in "Far and Away" (1992), "A Few Good Men" (1992), "The Firm" (1993), "Interview with the Vampire: The Vampire Chronicles" (1994), "Jerry Maguire" (1996), "Eyes Wide Shut" en "Magnolia" (albei 1999).

In die 2000's het Cruise ook in verskeie gewilde prente gespeel, soos "Vanilla Sky" (2001), "Minority Report" (2002), "Collateral" (2004), "Valkyrie" (2008), "Jack Reacher" (2012), "Edge of Tomorrow" (2014) en ander. In 2012 was hy die bes betaalde akteur in Hollywood. 

Cruise is ’n uitgesproke voorstander van die Kerk van Sciëntologie en meen dis danksy hulle dat hy sy disleksie oorkom het. In die 2000's was sy kritiek op psigiatrie en middels teen depressie, asook pogings om Sciëntologie as ’n godsdiens in Europa te bevorder, omstrede – so ook ’n uitgelekte video-onderhoud waarin hy Sciëntologie probeer bevorder.



</doc>
<doc id="107413" url="https://af.wikipedia.org/wiki?curid=107413" title="James Woods">
James Woods

James Howard Woods (gebore op 18 April 1947) is ’n Amerikaanse akteur en rolprentvervaardiger. 

Woods het in 36 toneelstukke gespeel voordat hy sy Broadway-debuut in 1970 gemaak het in "Borstal Boy" – hy het die rol gekry deur voor te gee hy is Brits. Sy eerste televisierol was in 1971 in "All the Way Home" en sy rolprentdebuut in 1972 in "The Visitors".

Hy is veral bekend in die rol van donker karakters en skurke. Van sy prente sluit in "The Onion Field" (1979), "Once Upon a Time in America" (1984), "Salvador" (1986), "Casino" (1995), "Nixon" (1995), "Ghosts of Mississippi" (1996), "Hercules" (1997) en "White House Down" (2013). Op televisie is hy bekend vir sy spel in die reeks "Shark" (2006–2008).

Woods is twee keer vir ’n Oscar benoem en het ’n Golden Globe vir beste akteur (vir "Promise") gewen. Hy het benewens ander pryse ook drie Emmys gewen: vir die TV-flieks "Promise" en "My Name Is Bill W.", en die animasiereeks "Hercules" (vir sy stemwerk as Hades).

Benewens "Hercules" het hy die stemme verskaf vir karakters in "The Simpsons", "Family Guy", "Grand Theft Auto: San Andreas" en "Stuart Little 2".



</doc>
<doc id="107415" url="https://af.wikipedia.org/wiki?curid=107415" title="Susan Sarandon">
Susan Sarandon

Susan Abigail Sarandon (gebore Tomalin; 4 Oktober 1946) is ’n Amerikaanse aktrise. Sy het ’n Oscar en Bafta gewen en is ook bekend vir haar sosiale en politieke aktivisme. Sy is in 1999 aangestel as ’n Unicef-welwillendheidsambassadeur en het in 2006 die Action Against Hunger Humanitêre Prys ontvang.

Sarandon het haar loopbaan in 1970 in die prent "Joe" begin voordat sy in die televisiesepie "A World Apart" (1970–71) was. Sy was in 1975 te sien in die kultusfliek "The Rocky Horror Picture Show" (1975), wat die langste speeltyd van alle prente nog gehad het. Sy is vir ’n Oscar vir beste aktrise benoem vir "Atlantic City" (1980), "Thelma & Louise" (1991), "Lorenzo's Oil" (1992) en "The Client" (1994), voordat sy dit gewen het vir "Dead Man Walking" (1995), waarin sy saam met Sean Penn speel. Sy het ook die Bafta vir "The Client" gewen en die Screen Actors Guild Award vir "Dead Man Walking".

Sy het haar Broadway-debuut in 1972 in "An Evening with Richard Nixon" gemaak en is benoem vir ’n Drama Desk Award vir "A Coupla White Chicks Sitting Around Talking" (1979) en "Extremities" (1982). 

Sy is vyf keer benoem vir ’n Emmy vir haar TV-werk, onder meer vir haar gasrolle in "Friends" (2001) en "Malcolm in the Middle" (2002), en die TV-prente "Bernard and Doris" (2007) en "You Don't Know Jack" (2010). Sy het in 2009 na Broadway teruggekeer vir "Exit the King". 

Sarandon se ander rolprente sluit in "Pretty Baby" (1978), "The Hunger" (1983), "The Witches of Eastwick" (1987), "Bull Durham" (1988), "Little Women" (1994), "Stepmom" (1998), "Enchanted" (2007), "The Lovely Bones" (2012) en "Tammy" (2014).



</doc>
<doc id="107417" url="https://af.wikipedia.org/wiki?curid=107417" title="Sharon Stone">
Sharon Stone

Sharon Yvonne Stone (gebore 10 Maart 1958) is ’n Amerikaanse aktrise, rolprentvervaardiger en voormalige model.

Stone het in 1977 ’n modelkontrak gekry
en Europa toe getrek. Terwyl sy daar was, het sy besluit om eerder aktrise te word. Terug in New York het sy in 1981 haar eerste praatrol gekry in "Deadly Blessing".

Sy het in 1990 die eerste keer aandag getrek toe sy saam met Arnold Schwarzenegger in die wetenskapsfiksieriller "Total Recall" was, en daarna vir haar hoofrol in die erotiese riller "Basic Instinct" (1992). Sy is vir ’n Oscar benoem en het ’n Golden Globe vir beste aktrise gewen vir haar spel as Ginger McKenna in die misdaaddrama "Casino" (1995).

Daarna het sy lof en Golden Globe-benoemings gekry vir haar rolle in die 1998-drama "The Mighty" en die 1999-komedie "The Muse". In 2004 het sy ’n Emmy gewen vir haar spel in "The Practice". Sy het ook gespeel in flieks soos "Alpha Dog" (2006), "Bobby" (2006) en "Lovelace" (2013), ’n biografieprent oor dié pornografie-aktrise.

In 2005 is sy ’n offisier van die Franse Orde van Kuns en Lettere gemaak.



</doc>
<doc id="107420" url="https://af.wikipedia.org/wiki?curid=107420" title="Fleet (rivier)">
Fleet (rivier)

Die Fleetrivier (Engels: "Fleet River") is 'n takrivier van die Teems en tans die grootse van Londen se ondergrondse riviere. Sy bronriviere is twee klein stroompies wat in Hampstead Heath in die noorde van die Britse hoofstad ontspring. Die waterlope van dié twee riviertjies voed 'n reeks vywers, die Hampstead Ponds en Highgate Ponds, nadat hulle in die 18de eeu ingedam is om plaaslike nedersettings van drinkwater te voorsien. 

Die twee stroompies se waterlope begin vanaf die suidelike rand van Hampstead Heath ondergronds vloei om as rioolkanale te dien voordat hulle in Camden Town verenig, verby die King's Cross- en Farringdon-stasies vloei en uiteindelik by Blackfriars-brug in die Teems uitmond.
Die rivierloop se totale lengte vanaf die vywers tot die monding is 6 km (4 myl).

Die Fleet se boloop is vroeër ook Holbourne genoem en het sy naam aan die huidige stadsdeel Holborn in die London Borough of Camden verleen. Die riviername is respektiewelik afgelei van die Oud-Engelse "holburna" ("stroompie in 'n diep vallei") en "flēot" ("monding"). Die rivier was daarnaas ook die naamgewer vir Fleet Street - 'n straat waarvan die oostelike einde naby die historiese Fleet Bridge geleë is (tans Ludgate Circus).


</doc>
<doc id="107421" url="https://af.wikipedia.org/wiki?curid=107421" title="Duitsers">
Duitsers

Die Duitsers (Duits: "Deutsche") is 'n Germaanse nasie en etniese groep inheems aan Sentraal-Europa wat 'n gemeenskaplike Duitse afkoms, kultuur en geskiedenis deel, en Duits as moedertaal praat. Alternatiewelik is Duitsers diegene wat in Duitsland woon of in Duitsland gebore is. Volgens die grondwet van Duitsland is diegene wat oor die Duitse burgerskap beskik, 'n Duitser, ongeag van die etniese herkoms.

Duitsers vorm die titulêre nasie van Duitsland, waar hulle byna 93% van dié land se bevolking vorm en nog klein erkende minderhede soos Dene, Friese, Roma en Sorbe leef. Behalwe Duitsland kom Duitse minderhede nog in Europese lande soos België (Duitstalige Gemeenskap), Denemarke (Noord-Sleeswyk), Frankryk (Elsas en Lotaringe), Italië (Suid-Tirool), Kasakstan, Nederland, Pole (Silesië), Rusland (Ruslandduitsers) en Tsjeggië (Sudete) voor.

Nie alle mense wat Duits as moedertaal praat, beskou hulself as Duitsers. Byvoorbeeld het die Duitstalige bevolking in Liechtenstein, Luxemburg, Oostenryk en Switserland oor eeue heen hul eie nasionale selfidentifikasie ontwikkel en beskou hulself nie as Duitsers nie, maar as Oostenrykers, Switsers, ens.

Wêreldwyd leef tussen 100 en 150 miljoen Duitsers, waarvan omtrent die helfde in Duitsland woonagtig is. Daarbenewens het miljoen van Duitsers in Noord- en Suid-Amerikaanse lande soos Argentinië, Brasilië, Kanada en die Verenigde State asook Australië gevestig. Die aantal hang af van die definisie van die term Duitsers en die mense se selfidentifikasie.

Tydens die tydperk van die Duitse Keiserryk het sommige Duitsers in gebiede van die Duitse koloniale ryk gevestig, veral in Duits-Suidwes-Afrika, waar in die huidige Namibië nog sowat 30 000 mense van Duitse afkoms woon. In Suid-Afrika is omtrent 1,2 miljoen mense van Duitse afkoms, veral die Afrikaners wat naas Nederlandse ook van Duitse, Engelse en Hugenote afkomstig is.


</doc>
<doc id="107424" url="https://af.wikipedia.org/wiki?curid=107424" title="Antonin Scalia">
Antonin Scalia

Antonin Scalia (11 Maart 1936 in Trenton, New Jersey – 13 Februarie 2016 by Marfa, Texas) was 'n regter van die hooggeregshof van die Verenigde State.

Hy word in 1986 in die amp benoem. Hy was 'n baie konserwatiewe lid van die hof van nege regters wat in die Amerikaanse regsstelsel 'n groot rol speel omrede hulle wette aan die Amerikaanse grondwet kan toets en nietig verklaar. Scalia het 'n meer letterlike interpretasie van die grondwet geneem, wat die klem gelê het op wat die moontlike bedoelings van die sogenaamde "Founding Fathers" in die jare 1790 kon gewees het. Hy het gesê dat hy 'n dooie grondwet verkies bo 'n lewendige een wat mettertyd verander. Sy aanwesigheid in die hof oefen baie groot invloed uit op die wet en denke oor die wet. Sy skerp opmerkings oor liberale ideë word deur 'n generasie van jong konserwatiewes oorgeneem.

Sy dood in 2016 sorg vir 'n politieke probleem. Dit is die laaste jaar van Barack Obama se presidentskap en die hof is 5-4 verdeel tussen konserwatief en liberaal. Die Republikeine in die Kongres kondig aan dat 'n kandidaat wat Obama voorstel om die oop plek op te vul geblokkeer gaan word tot 'n nuwe president verkies word in Januarie 2017. Die Republikeine vrees dat Obama die karakter van die hof hiermee in 'n liberale rigting kan swaai.


</doc>
<doc id="107426" url="https://af.wikipedia.org/wiki?curid=107426" title="Tierklipkabeljou">
Tierklipkabeljou

Die Tierklipkabeljou ("Epinephelus posteli") is 'n vis wat voorkom in suidelike Madagaskar, Mosambiek en KwaZulu-Natal. In Engels staan die vis bekend as die "Tiger rockcod".

Die vis word tot 100 cm lank. Van ver af lyk die vis rooi, maar die lyf is bedek met klein, onreëlmatige rooibruin kolle wat geskei word deur ligter spasies tussenin. Vier ligte, nou strepe verskyn soms op die agterkant van die vis afhangende van sy gemoedstoestand.

Die vis leef in aflandige koraalriwwe in water wat 5 tot 50 m diep is. Hulle is alleenlopers en rus soms op die koraalrif. Die vis vreet klein vissies en skaaldiere.




</doc>
<doc id="107433" url="https://af.wikipedia.org/wiki?curid=107433" title="Bruinspikkel-klipkabeljou">
Bruinspikkel-klipkabeljou

Die Bruinspikkel-klipkabeljou ("Epinephelus chlorostigma") is 'n vis wat voorkom in die westelike Stille Oseaan, Indiese-Stille Oseaan area, die Rooisee en langs die ooskus van Afrika tot by die suide van KwaZulu-Natal. In Engels staan die vis bekend as die "Brownspotted rockcod".

Die vis word tot 75 cm lank. Die vis se lyf en vinne is ligbruin met donker, seskantige kolle wat digby mekaar is en die vis 'n net voorkoms gee. Die rant van die stertvin het nou, wit rand.

Die vis leef in aflandige koraal- en rotsriwwe asook seegras beddings in water wat 4 tot 150m diep is. Hulle kom meer voor in die dieper riwwe. Die vis is 'n alleenloper en vreet vis, krappe en tjokka.





</doc>
<doc id="107443" url="https://af.wikipedia.org/wiki?curid=107443" title="Serium">
Serium

Serium is 'n chemiese element met simbool (Ce)

Serium is die mees algemene element van die lantanoiede en ook die eerste wat in suiwere vorm vervaardig is. William F. Hildebrand het dit in 1875 gepubliseer.

Die element kan uit 'n mineraal bastnasiet verkry word, maar dit kom ook voor in pikblende, 'n bekende uraanerts en in monasiet wat ook ander lantanoiede bevat.

'n Allooi van ontrent 40% Ce, 25% La en 25% ander lantanoiede wat uit die ertse verkry word, word "mischmetal" genoem en dit word gebruik in aanstekers om vonke te veroorsaak. Dit word ook in die staalnywerheid gebruik.



</doc>
<doc id="107444" url="https://af.wikipedia.org/wiki?curid=107444" title="Terbium">
Terbium

Terbium is 'n chemiese element met die simbool Tb.

Terbium is een van die lantaniede. Dit kan uit die mineraal monasiet verkry word waarvan dit 0.03% uitmaak. Ioonuitwisseling het die skeiding van hierdie element van die ander lantaniede moontlik gemaak en 'n reduksie van die anhidriese chloried of fluoriet met kalsiummetaal kan gebruik word om terbiummetaal te vervaardig.

Dit is 'n silwergrys metaal wat in twee modifikasies voorkom. Die oorgangstemperatuur is 1 289 °C. Die metaal is in lug taamlik stabiel. Dit is smeebaar en kan met 'n mes gesny word. Die oksied is donkermaroen of sjokolade van kleur. Die element het 21 isotope met massa's tussen 145 en 165 au.



</doc>
<doc id="107445" url="https://af.wikipedia.org/wiki?curid=107445" title="Torium">
Torium

Torium is 'n radioaktiewe chemiese element met simbool Th

Torium is 'n sterk elektropositiewe element en dit maak dit moeilik om die metaal te vervaardig. Toriumoksied kan met kalsium gereduseer word en of kan gereduseer word met Ca, Mg of Na-metaal. 'n Ander pad is die elektrolise van gesmelte soute. Torium het 'n hoë smeltpunt (1750 C) en die gesmelte metaal is baie reaktief. Fyn verdeelde toriumstof is pirofoor en die vars oppervlak van 'n stuk metaal word vinnig dof.

Torium bestaan amper uit net een isotoop torium-232 (99,98%). Dit is radioaktief en vorm deur alfaverval radium-228. Die halfleeftyd is egter baie lank: 14,05 miljard jaar en die element self is dus min aktief. Die dogterisotope het egter 'n baie korter halfleeftyd en die eindproduk is lood-208.

Torium kan nes uraan gebruik word om kernkrag op te wek, maar dit is moeiliker om dit vir die vervaardiging van wapens te gebruik en die ontwikling van hierdie kragbron het min aandag gekry. Sedert 2004 was Kalpakkam die enigste plek waar 'n toriumproefreaktor in aanbou was. In 2017 het Nederland in Petten 'n toriumreaktor in bedryf gestel. Torium word eers aan neutrone met 'n hoë energie blootgestel; dit vorm U-233 wat nes die gebruiklike U-235 kan splyt. 



</doc>
<doc id="107447" url="https://af.wikipedia.org/wiki?curid=107447" title="33 v.C.">
33 v.C.





</doc>
<doc id="107450" url="https://af.wikipedia.org/wiki?curid=107450" title="Oekraïense Nasionale Unie">
Oekraïense Nasionale Unie

Die Oekraïense Nasionale Unie (afkorting: ONU, Oekraïens: Український Національний Союз) is 'n verregse bevrydingsorganisasie en politieke party in Oekraïne. Dit omvat ’n breë spektrum van politieke en meneseregte-organisasies, nasionalistiese en fascistiese groepe, asook individue. Daar is ook kleiner ONU-groepe in ander lande. Die beweging is op 19 Desember 2009 in Charkif gestig. Die leier is Vitaly Krivosheev.

Die Oekraïense Nasionale Unie is in 2009 deur Oleg Goltvyansky gestig. Radikale aktiwiteite lei tot sy inhegtenisname op 25 Mei 2012. Op 15 Julie 2012 is Vitaly Krivosheev tot die nuwe leier verkies. Op 27 April 2013 het hy die stigting van die politieke party aangekondig. 

In 2015 het die party 5,88% van die stemme gekry en daarmee 2 van die 34 setels in die munisipaliteit Lyubotin se raad (naby Charkiv).

Die amptelike ideologie van die party is nasionalisme en patriotisme. Die Oekraïense Nasionale Unie verkondig die skepping van ’n ryk wat deur Oekraïne oorheers word en wat die hele Europa en Asië insluit. Dit is sterk gekant teen die Rusland se buitelandse beleid.





</doc>
<doc id="107454" url="https://af.wikipedia.org/wiki?curid=107454" title="Windows 10 Mobile">
Windows 10 Mobile

Windows 10 Mobile is 'n mobiele bedryfstelsel wat deur Microsoft as voortsetting van sy Windows Phone-produklyn en opvolger van Windows Phone 8.1 ontwikkel is. Dit is ontwerp vir slimfone en klein tabletrekenaars met skerms van minder as agt duim. As deel van Microsoft se plan om die verskillende Windows-platforms tot een gemeenskaplike bedryfstelsel saam te smelt, word Windows 10 Mobile as 'n weergawe van Windows 10, Microsoft se bedryfstelsel vir persoonlike rekenaars, bemark.

So is Windows 10 Mobile se mikpunt om versoenbaar met sy eweknie vir persoonlike rekenaars te wees, insluitende uitgebreide sinchronisasie van inhoud, 'n nuwe universele platform wat die gebruik van een en dieselfde toepassing op verskillende Windows 10-toestelle soos persoonlike rekenaars, mobiele en Xbox-toestelle moontlik maak. Bepaalde mobiele toestelle sal met 'n eksterne skerm, muis en sleutelbord verbind kan word.

Microsoft het daarnaas werktuie ontwikkel waarmee programmeerders bepaalde toepassings van Apple se mobiele bedryfstelsel iOS maklik vir gebruik op Windows 10-toestelle sal kan aanpas.


</doc>
<doc id="107489" url="https://af.wikipedia.org/wiki?curid=107489" title="Gouelint-seepvis">
Gouelint-seepvis

Die gouelint-seepvis ("Aulacocephalus temminckii") is 'n vis wat voorkom in die Indiese-Stille Oseaan gebied en weswaarts tot by KwaZulu-Natal. In Engels staan die vis bekend as die "Goldribbon soapfish". Hierdie spesie is die enigste lid van die genus, die genus is dus monotipies.

Die vis word tot 35 cm lank. Die lyf is diepblou gekleur met 'n helder geel band wat strek vanaf die snoet, oor die rug tot by die stertvin.

Die vis leef op rotsriwwe in water wat 20 tot 120 m diep is; dit kom gewoonlik dieper as 30 m voor. Hierdie vis leef gewoonlik naby grotte en oorhange en vreet gewoonlik vis en garnale. Hulle verkies gewoonlik subtropiese water en is baie sku en word min gesien.





</doc>
<doc id="107492" url="https://af.wikipedia.org/wiki?curid=107492" title="Spikkel-seepvis">
Spikkel-seepvis

Die Spikkel-seepvis ("Pogonoperca punctata") is 'n vis wat voorkom in die Indiese-Stille Oseaan area, Oos-Afrika suidwaarts tot by die suide van Mosambiek. In Engels staan die vis bekend as die "Spotted soapfish".

Die vis word tot 35 cm groot. Die lyf is bruin en dig bedek met klein wit kolletjies. Daar is vyf kenmerkende swart vlekke op die kop, rugkant en stertvin se basis. Daar is ook 'n kenmerkende los velletjie op die ken. Die visse is gewoonlik alleenlopers maar kom ook in pare voor.

Hulle leef in koraal gebiede se hellings in water wat 20 tot 120m diep is en vreet skaaldiere en klein vissies. Die spesie is raar.





</doc>
<doc id="107497" url="https://af.wikipedia.org/wiki?curid=107497" title="Paul Feyerabend">
Paul Feyerabend

Paul Karl Feyerabend (Wene, 13 Januarie 1924 – Genolier (Switserland), 11 Februarie 1994) was 'n Oostenrykse gebore wetenskapsfilosoof, wat later in Engeland, die Verenigde State, Nieu-Seeland, Switserland en Italië woon. Onder sy belangrikste werke tel "Against Method" (gepubliseer in 1975), "Science in a Free Society" (gepubliseer in 1978) en "Farewell to Reason" ('n versameling artikels, uitgegee in 1987). Feyerabend het beroemd geword vanweë sy anargistiese visie van die wetenskap en sy ontkenning van die bestaan van universele metodologiese reëls. Hy is 'n invloedryke figuur in die filosofie van die wetenskap en ook van die sosiologie van wetenskaplike kennis.

In "Against Method" ontwikkel Feyerabend 'n teorie van wetenskaplike metodologie wat in kontras staan teen alle pogings van die wetenskapsfilosowe soos Karl Popper, Imre Lakatos en die logiese-positiviste om 'n universele wetenskaplike metode te karaktiseer. Aan die hand van Galileo beweer Feyerabend dat wetenskaplike vooruitgang soms slegs kan plaasvind omdat wetenskaplikes alle wette breek. Galileo glo in teorieë wat weerlê was, hy gebruik die induksie metode halfhartig en gebruik meer propaganda as rasionele argumentering. Indien Galileo aldus Feyerabend, by sy tyd se metodes sou hou, het hy nie sy werk hoegenaamd erken gekry nie. Die enige wetenskaplike metode wat volgens Feyerabend nie die vooruitgang van die wetenskap sal belemmer nie is die anargistiese metode: "anything goes".

Feyerabend se anargisme het naas die metodologiese implikasie ook 'n politieke element. Sy ideaal is dat elke mens vry moet wees om te kies wat hy wil glo, op basis van sy eie oordeel. In die huidige kulturele dominansie van die wetenskap sien Feyerabend 'n gevaar vir hierdie ideal. Volgens hom word kinders verplig om te glo in die wetenskap wat aan hulle voorgehou word, en alternatiewe beskouings word verketter of doodgeswyg. Hy pleit vir 'n meer pluralistiese denkklimaat, wat in die eerste plek behaal sou word deur die skeiding tussen Staat en Kerk tot sy logiese gevolg te neem naamlik: 'n skeiding tussen Staat en Wetenskap.

• "Against Method: Outline of an Anarchistic Theory of Knowledge," New Left Books, Londen (1975) 

• "Science in a Free Society" (1978)

• "Farewell to Reason" (1987)

• "Three Dialogues on Knowledge" (1991)

• "Killing Time: The Autobiography of Paul Feyerabend" (1995) 

• "Conquest of Abundance: A Tale of Abstraction versus the Richness of Being" (1999)

• "Realism, Rationalism and Scientific Method: Philosophical papers," Volume 1 (1981)

• "Problems of Empiricism: Philosophical Papers", Volume 2 (1981)

• "Knowledge, Science and Relativism: Philosophical Papers", Volume 3 (1999)


</doc>
<doc id="107498" url="https://af.wikipedia.org/wiki?curid=107498" title="Igbo (volk)">
Igbo (volk)

Die Igbo ( Igbo: "Ṇ́dị́ Ìgbò", letterlik: "Igbo-volk"), dikwels Ibo gespel en uitgespreek, is 'n etniese groep inheems aan Suid-Nigerië wat aan die laer Nigerrivier leef. Die etniese groep omvat sowat 32 miljoen mense en hulle praat Igbo as moedertaal en Engels as tweede taal. Dit is saam met die Hausa en die Joroeba een van die grootste etniese groepe in beide Nigerië en Wes-Afrika.

As gevolg van migrasie en die slawehandel is baie Igbo na Europese kolonies in die Amerikas en ander lande van Afrika gebring. Tydens die Britse koloniale heerskap is die meeste Igbo tot die Christendom bekeer. Chinua Achebe se "Things Fall Apart" is een van die mees bekende boeke wat oor die Igbo, hul kultuur en veranderinge onder kolonialisme handel.

Na Nigerië se onafhanklikheid het sekere konflikte met ander etniese groepe tot die Nigeriese Burgeroorlog (1967–1970) gelei, waartydens die kortstondige republieke Benin en Biafra uitgeroep is. Na die Nigeriese oorwinning is albei republieke weer by Nigerië ingelyf. Sedert 1999 veg die separatistiese beweging MASSOB vir die herstigting van 'n onafhanklike Igbo-staat.


</doc>
<doc id="107502" url="https://af.wikipedia.org/wiki?curid=107502" title="Natalse spikkelrug">
Natalse spikkelrug

Die Natalse spikkelrug ("Pseudochromis natalensis") is 'n vis wat voorkom aan die ooskus van Afrika vanaf die noorde van Mosambiek tot by die suide van KwaZulu-Natal. In Engels staan dit bekend as die "Natal dottyback".

Hierdie vis word slegs 9 cm lank. Sy lyf is olyf-kleurig met 'n klein blou kolletjie op elke skub. Die vis leef in koraal- en rotsriwwe wat 10 tot 30m diep is.

Hulle word gewoonlik gesien op of langs die riwwe en verkies om in rommel en grasagtige gebiede te leef. Die vis is 'n alleenloper maar kom soms ook in pare voor. Hulle gaan nooit ver weg van hulle skuilings nie. Hulle vreet klein ongewerweldes en soöplankton.





</doc>
<doc id="107504" url="https://af.wikipedia.org/wiki?curid=107504" title="Digpakking">
Digpakking

Digpakking is 'n belangrike begrip in die kristallografie.

Baie kristalstrukture het hul bestaan te danke aan die feit dat die deeltjies so dig moontlik in 'n laag gepak is en dat hierdie lae so dig moontlik opmekaar gestapel is. Dit word digpakking genoem. Veral by metale soos koper of magnesium lei dit tot taamlik eenvoudige kristalstrukture met 'n klein eenheidsel. In twee dimensies kan gelyke bolletjies net op een manier 'n digpakking vorm. Dit is maklik om te simuleer met 'n aantal gelyke muntstukke wat so dig moontlik op 'n tafel gerangskik word. Die eenheidsel daarvan is tweedimensioneel-heksagonaal.
'n Tweede laag kan egter op twee verskillende maniere daarbo-op gelê word. Indien die posisie van die eerste laag deur A aangedui word, is daar twee putjies B en C waarin die volgende bolletjie gelê kan word. Dit is egter nie moontlik om beide putjies tegelyk te beset nie. Om 'n diggepakte laag te verkry moet dus net een stel putjies beset word. Indien die tweede laag in die B-putjies gelê word, kan 'n derde laag òf in A òf in C gelê word. Dus is daar verskeie digpakkings in driedimensies wat slegs in hul stapelvolgorde verskil. Dit kan byvoorbeeld ..-A-B-A-B-A-B-.. wees, maar ook ..-A-B-C-A-C-B.., ensomeer. Daar is twee stapelvorme wat baie gereeld voorkom, en sommige wat seldsamer is.

Tipes digpakkings wat 'n rol in kristallografie speel is:


Vir die bespreking van strukture wat van digpakkings afgelei kan word is dit nuttig om 'n vertikale deursnee in die kristallografiese [110]-rigting te maak. Die vertikale lyne in die stapelrigting dui in hierdie weergawe die struktuur se drietallige simmetrieasse aan. Hierdeur kan die omringing van die atome afgelei word. 

In die kubiese digpakking lê die rooi B atoom op 'n drietallige as. Onder is 'n A-atoom sigbaar wat egter in der waarheid deur die drietallige simmetrie 'n driehoek van A-atome onder die B-atoom verteenwoordig. Bo die B-atoom lê ook 'n driehoek van C-atome, maar die C-driehoek is 180 grade gedraai teenoor die A-driehoek. Saam vorm die twee driehoeke 'n oktaëder wat die B-atoom omring.
Die omringing is anders in die heksagonale digpakking. Bo en onder die rooi B-atoom lê nou twee A-driehoeke, wat dieselfde kant toe wys. Saam vorm hulle 'n trigonale prisma pleks van 'n oktaëder.


</doc>
<doc id="107508" url="https://af.wikipedia.org/wiki?curid=107508" title="Tallium">
Tallium

Tallium is 'n chemiese element in die periodieke tabel met die simbool Tl en atoomgetal 81. Tallium is genoem ná die Griekse "thallos" wat "groen skiet/takkie" beteken. Tallium is in 1861 deur William Crookes ontdek. Nes die soortgelyke lood is die sagte, grys metaal uiters giftig.

Tallium is nie seldsaam nie. Dit kom met ongeveer 0,4 dpm in die aardkors voor en word veral as byproduk van die ontginning van sinksulfied (sinkblende) verkry wat as grondstof vir swaelsuurproduksie gebruik word. Die fyn stof bevat of , maar partykeer ook kadmium, telluur, seleen, indium en germanium. Die talliumverbindings kan opgelos en gesuiwer word. Uit die gesuiwerde produk word talliummetaal deur elektrolise vrygestel. Daar is ook minerale wat tallium bevat soos crookesiet en lorandiet .

Tallium word in glase met 'n lae smeltpunt (125–150 °C) en in bepaalde allooie gebruik. 'n Legering met lood is goed bestand teen sure. 'n Allooi met kwik het 'n smeltpunt van -60 °C en word in die poolgebiede in termometers en ander instrumente gebruik.

'n Ander toepassing is in talliumhoudende keramiese supergeleiers. Byvoorbeeld het 'n kritieke temperatuur vir supergeleiding by 125 K.

Tallium kan en -ione vorm, maar die 1+ ioon is belangriker en die 3+-ioon is 'n sterk oksidant. Tallium vorm ook komplekse anione soos met 'n gevulde dodekaedriese struktuur in verbindings met die alkalimetale soos .


</doc>
<doc id="107509" url="https://af.wikipedia.org/wiki?curid=107509" title="Renium">
Renium

Renium is 'n chemiese element met simbool Re.

Renium is in 1925 deur Ida Tacke-Noddack, Walter Noddack en Otto Calr Berg ontdek. Hulle het die element spektroskopies in platinumertse en die minerale kolumbiet, gadoliniet en molibdeniet aangetoon. Dit is 'n taamlik seldsame element. In die aardkors is net ongeveer 0,7 formula_1 per kilogram teenwoordig.
Vandag word dit as byproduk van die suiwering van koper en molibdeen vervaardig.

Renium kan in alle oksidasietoestande vanaf -1 tot +7 voorkom. Die belangrikste toestand is +7. Renium los vinnig op in salpetersuur en vorm perreensuur .


</doc>
<doc id="107510" url="https://af.wikipedia.org/wiki?curid=107510" title="Osmium">
Osmium

Osmium is 'n chemiese element met simbool Os. Dit is saam met iridium die stof wat die hoogste digtheid besit. Osmium is 'n metaal. Indien is aan die lug blootgestel word kan dit 'n osmium(VIII)oksied vorm.

Hierdie oksied is taamlik vlugtig en daardeur het die metaal 'n sterke reuk. Die oksied is toksies en gevaarlik omdat dit die oë kan aantas.

'n Poeier van die metaal vorm die tetroksied reeds by kamertemperatuur, 'n blok bly tot ongeveer 400 C onaangetas. Die metaal reageer ook met fluoor of chloor bo 100 C, maar dit reageer nie met sure of met koningswater nie.

Vir die vervaardiging van osmiumverbindings word daarom dikwels uitgegaan van die tetroksied wat by kamertemperatuur in KOH opgelos word, wat die perosmaat vrystel wat met alkohol gereduseer kan word tot kaliumosmaat .

Osmium word in 9 oksidasietoestande aangetref, soos in hierdie voorbeelde:


</doc>
<doc id="107513" url="https://af.wikipedia.org/wiki?curid=107513" title="Chiltern Hills">
Chiltern Hills

Die Chiltern Hills is 'n heuwelreeks in Suidoos-Engeland wat hoofsaaklik uit krytgesteentes bestaan. Die reeks strek vanuit die Teemsrivier in Oxfordshire in 'n suidwes-noordoostelike diagonaal dwarsdeur die hele Buckinghamshire tot by Dunstable in Bedfordshire. Die belangrikste riviere, wat in die reeks ontspring, is Lea, Ver, Misbourne, Chess en Gade.

Die heuwels, waarna plaaslik kort as "the Chilterns" verwys word, kom ooreen met die mees suidelike uitbreiding van die vergletsering tydens die Würmglasiaal en maak deel uit van die Suid-Engelse Krytformasie.

Die hoogste bergpiek in die reeks is Haddington Hill naby Wendover in Buckinghamshire op 'n hoogte van 267 m bo seevlak. Ander noemenswaardige pieke sluit Coombe Hill (260 m) en Ivinghoe Beacon (249 m) in. Die laasgenoemde is die uitgangspunt van twee voetslaanpaaie, "Icknield Way" en "The Ridgeway". "The Ridgeway National Trail" word onder Groot-Brittanje se oudste paaie gereken en was reeds in die Ystertydperk in gebruik.

Vanweë hul steil hellings het die Dunstable Downs (243 m) in die uiterste ooste van die Chilterns gewild geraak by sweefvlieëniers. Die sagte hellings in die suidweste is dig bebos met beukebome wat hout van hoë gehalte oplewer en die basis vir 'n florerende stoelnywerheid in die omgewing van Chesham en High Wycombe vorm. Reeds in 1965 is 'n groot deel van die heuwelreeks as 'n landskap met uitstekende natuurskoon geklassifiseer ("Area of Outstanding Natural Beauty").

Die reeks was naamgewend vir 'n administratiewe distrik in Sentraal-Buckinghamshire (die "Chiltern District") en die Chiltern-opelugmuseum.



</doc>
<doc id="107514" url="https://af.wikipedia.org/wiki?curid=107514" title="34 v.C.">
34 v.C.




</doc>
<doc id="107519" url="https://af.wikipedia.org/wiki?curid=107519" title="Donkerspikkelrug">
Donkerspikkelrug

Die Donkerspikkelrug ("Pseudochromis melas") is 'n vis wat voorkom aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Dark dottyback".

Die vis word slegs 9 cm lank en kom in twee kleur variasies voor. Die eerste variasie is waar die vis se lyf donkerblou is terwyl by die tweede variasie is die kop en rug donkerblou terwyl die sye liggeel is met 'n geel stertvin. Die vis het 'n lang lyf met 'n blou kol met 'n geel rant op die boonste kant van die kieue deksel.

Die vis leef in aflandige koraalriwwe, veral waar daar 'n mengsel van sand en rots is, in water wat 25 tot 40m diep is. Hulle is gewoonlik alleenlopers en dwaal nooit ver van hulle skuiling weg nie. Hulle vreet soöplankton en klein ongewerweldes. Die spesie is raar.





</doc>
<doc id="107521" url="https://af.wikipedia.org/wiki?curid=107521" title="Epinephelinae">
Epinephelinae

Epinephelinae is 'n sub-familie van visse wat hoort tot die familie "Serranidae" en staan ook bekend as die klipkabeljoue. Hierdie sub-familie se lede verskil in grote en word gekenmerk deur hulle sterk, robuuste lywe, geronde pektorale vinne en groot bekke. Die meeste van die visse word as wyfies gebore en verander hulle geslag na mannetjies later in hulle lewenssiklus; hulle is dus hermafrodiete. Hulle is gewoonlik alleenlopers en karnivore wat in riwwe bly. Hulle skuil die grootste gedeelte van die dag in grotte of oorhange en jag in die nag. Hulle is territoriaal van aard en nuuskierig. Sommige van die groter spesies is belangrik vir hengelaars.

In Engels staan die sub-familie as "Groupers" bekend.

Die volgende genera en gepaardgaande spesies kom aan die Suid-Afrikaanse kus voor:




</doc>
<doc id="107524" url="https://af.wikipedia.org/wiki?curid=107524" title="Anthiinae">
Anthiinae

Anthiinae is 'n sub-familie van visse wat hoort tot die familie "Serranidae". Hierdie visse is klein en helderkleurig. Hulle leef in groot skole saam bokant riwwe waar hulle soöplankton soek. Die mannetjies is meer kleurvol as die wyfies en die stertvinne en dorsale vinne is langer. Die meeste vissies in die sub-familie begin hulle lewens siklus as wyfies: harems word gevorm en die dominante wyfie ontwikkel in 'n mannetjie wat dan met die ander wyfies paar. Die visse is dus hermafrodieties.

Die volgende genera en gepaardgaande spesies kom aan die Suid-Afrikaanse kus voor:




</doc>
<doc id="107525" url="https://af.wikipedia.org/wiki?curid=107525" title="Harlekyn-goudvissie">
Harlekyn-goudvissie

Die Harlekyngoudvissie ("Pseudanthias connelli") is 'n vis wat endemies aan die kus van KwaZulu-Natal is. In Engels staan die vis bekend as die "Harlequin goldie".

Die vis word tot 11 cm lank. Die mannetjie is opmerklik; die voorste helfte van die lyf is bruin-swart aan die bokant en wit aan die onderkant terwyl die agterkant blouerig-pers is. 'n Wit horisontale lyn skei die donker en ligte gedeeltes. Die wyfies se kleur is meer eenvoudig, die lyf is oranjebruin en die onderkant is ligter. Die stertvin se punte is gerond en is ook oranjebruin.

Die vis word min gesien op riwwe maar is opgeteken op die Aliwal-bank, die Durbangebied en ook in skeepswrakke. Hulle leef in water wat 25 m of dieper is en vreet soöplankton.

Die vis is eers in 1986 deur Dr. Alan Connell ontdek.





</doc>
<doc id="107527" url="https://af.wikipedia.org/wiki?curid=107527" title="Galectine-3">
Galectine-3

Galectine-3 is 'n proteïen wat 'n lid van die lektien-familie is. Dit is ongeveer 30 kDa groot en speel 'n belangrike rol in sel-sel adhesie, angiogenese, metastase en apoptose.


</doc>
<doc id="107531" url="https://af.wikipedia.org/wiki?curid=107531" title="Geelstert-goudvissie">
Geelstert-goudvissie

Die Geelstertgoudvissie ("Pseudanthias evansi") is 'n vis wat voorkom in die Indiese Oseaan, die kus van Oos-Afrika suidwaarts tot by die noorde van KwaZulu-Natal. In Engels staan die vis bekend as die "Yellowtail goldie".

Die vis word slegs 9 cm lank. Die mannetjie is pers en die rug is heldergeel. Daar is klein geel kolletjies oor die hele lyf. Die wyfie is soortgelyk maar sonder die geel kolletjies.

Die vis leef in aflandige koraalriwwe in water wat 4 tot 40 m diep is. Hulle vreet plankton in groepe op die buitenste rante van die riwwe. Die spesie is raar en kom meer voor in die tropiese streke.





</doc>
<doc id="107533" url="https://af.wikipedia.org/wiki?curid=107533" title="Silwerstreep-goudvissie">
Silwerstreep-goudvissie

Die Silwerstreep-goudvissie ("Pseudanthias cooperi") is 'n vis wat voorkom in die westelike Stille Oseaan, die Indiese Oseaan en die kus van Oos-Afrika suidwaarts tot by die suide van KwaZulu-Natal. In Engels staan die vis bekend as die "Silver-streak goldie".

Die vis word tot 10 cm lank. Die mannetjie het 'n rooi kop, stert en dorsale vin terwyl die lyf pienkerig en wit aan die penskant is. Die wyfie se lyf is rooibruin aan die bokant, die sye is bruinerig en wit aan die penskant.

Die vis vreet soöplankton.





</doc>
<doc id="107534" url="https://af.wikipedia.org/wiki?curid=107534" title="Internet van Dinge">
Internet van Dinge

Die vakterm Internet van Dinge ('n leenvertaling van die Engelse "Internet of Things", kort "IoT") verwys na 'n tegnologiese ontwikkeling in die laat 20ste en vroeë 21ste eeu waarby fisiese voorwerpe toenemend in 'n netwerk van internetagtige strukture met mekaar verbind word en as nie-menslike internet-deelnemers begin optree.

Terwyl die belangrikheid van persoonlike rekenaars geleidelik afneem, word elektroniese en huishoudelike toestelle, geboue, voertuie en ander voorwerpe, wat met geskikte elektronika soos byvoorbeeld sensore en sagteware toegerus is, danksy hul inbedding in netwerkstrukture self in staat gestel om bepaalde toestande te analiseer, met mekaar te kommuniseer en aksies te loods.

Danksy die tegniese moontlikhede van die Internet van Dinge hoef huishoudings nie meer hul aandag aan alledaagse verrigtinge skenk nie. 'n Eenvoudige voorbeeld is 'n koelkas wat kosvoorrade self kan beheer en dophou om, wanneer nodig, aanlynbestellings te plaas.

Op ekonomiese vlak het die Internet van Dinge 'n nuwe fase van gedigitaliseerde globalisering in die wêreldhandel ingelui waar die handel met en vervoer van fisiese goedere deur die handel met tegnologiese gegewens vervang word. Die massavervaardiging van gestandaardiseerde goedere, wat in houers verpak en oor groot afstande vervoer word, is minder doeltreffend as die uitruil van gedigitaliseerde bousketse waarmee nywerheidsrobotte en masjiene in die bestemmingsland geprogrammeer word om benodigde en individueel aangepaste goedere plaaslik te vervaardig.

Daar is ramings van 200 miljard toestelle wat in die nabye toekoms verbind sal word. Die mark se waarde word geprojekteer teen 80 miljard dollar.


</doc>
<doc id="107535" url="https://af.wikipedia.org/wiki?curid=107535" title="Bafta">
Bafta

'n Bafta of BAFTA is ’n prys van die Britse Akademie vir Rolprent- en Televisiekuns (Engels: "British Academy of Film and Television Arts"). Hierdie pryse word jaarliks op ’n luisterryke seremonie toegeken, onder meer vir die beste rolprente, TV-programme en akteurs. Van 2008 af word dit in die Royal Opera House in Sentraal-Londen gehou. Die 70ste Bafta-toekenningsaand is op 12 Februarie 2017 aangebied.

Die Britse Akademie vir Rolprent- en Televisiekuns is in 1947 as die Britse Rolprentakademie gestig deur David Lean, Alexander Korda, Carol Reed, Charles Laughton, Roger Manvell en andere. In 1958 het die akademie met die Gilde van Televisievervaardigers en -regisseurs saamgesmelt om die Rolprent- en Televisievereniging te vorm. Dit het in 1976 sy huidige naam gekry.

Die akademie se pryse is in die vorm van ’n teatermasker wat deur die Amerikaanse beeldhouer Mitzi Cunliffe ontwerp is. Die seremonie het voorheen in April of Mei plaasgevind, maar word sedert 2002 in Februarie elke jaar gehou om die Oscars vooraf te gaan. Die meeste pryse kan aan iemand van enige nasionaliteit toegeken word, maar daar is ’n prys vir 'n uitnemende Britse prent en uitnemende debuut deur ’n Britse skrywer, vervaardiger of regisseur. Slegs Britse prente kan wen in die kategorieë Britse kortprent en Britse kortanimasie.

Die seremonie word effens ná die tyd op dieselfde aand in Brittanje en oor die hele wêreld uitgesaai.




</doc>
<doc id="107537" url="https://af.wikipedia.org/wiki?curid=107537" title="Stevenage">
Stevenage

Stevenage [ˈstiːvənɨdʒ] is 'n "borough" (distrik) en nedersetting in die administratiewe en historiese Engelse graafskap Hertfordshire. Dit was die eerste van altesaam 21 nedersettings in Engeland wat ná die Tweede Wêreldoorlog volgens die "New Towns Act" (Wet oor Nuwe Stede van 1946) nuut aangelê of uitgebrei is om die knellende behuisingsnood te verlig. Stevenage het 'n oppervlakte van 25,96 km², met 'n bevolking wat teen die middel van 2014 op sowat 86 000 beraam is.

Stevenage is in die noordelike periferie van die metropolitaanse gebied van Londen langs een van Engeland se hoofpaaie, die "Great North Road", en sowat 50 km noord van Sentraal-Londen geleë. Die oorspronklike historiese nedersetting, met sy ou gashuise, wat as oornagplekke vir koetspassasiers gedien het, sy 12de eeuse kerk, 16de eeuse skool en historiese markplein, waar markte vanaf 1281 volgens 'n koninklike oktrooi gehou is, vorm tans een van Stevenage se buurte en kontrasteer met die na-oorlogse Nuwe Stad wat deur stadsbeplanners ontwikkel is om hoofstadbewoners te hervestig. Hier is Stevenage se grootste winkelsentrum met voetgangerslane en moderne nywerhede langs die A1-snelweg gesetel waar hoofsaaklik elektroniese toerusting vervaardig word.


</doc>
<doc id="107539" url="https://af.wikipedia.org/wiki?curid=107539" title="Joroeba (volk)">
Joroeba (volk)

Die Joroeba (Joroeba: "Àwọn Ọmọ Yorùbá", letterlik: "Joroeba-volk") is 'n etniese groep inheems aan Suidwes-Nigerië, Benin en Togo wat suidwes van die Nigerrivier leef. Die etniese groep omvat sowat 43 miljoen mense en hulle praat Joroeba as moedertaal en Engels of Frans as tweede taal. Dit is saam met die Hausa en die Igbo een van die grootste etniese groepe in beide Nigerië en Wes-Afrika.

Die kultuur van die Joroeba is kenmerkend vir die vroeë stigting van stede. Reeds in die Middeleeue het die grootste stede 'n bevolking van omtrent 100 000 gehad. Die nedersettingsgebied vorm nog vandag die digbevolkte kerngebied van Nigerië, waar hulle 21% van dié land se bevolking uitmaak. 22 van Nigerië se 50 grootste stede is daar geleë.

Die Joroeba-diaspora bestaan uit twee hoofgroeperings, een van hulle sluit relatief onlangse immigrante in, waarvan die meeste na groot ekonomiese veranderinge in die 1970's in die Verenigde State en die Verenigde Koninkryk gevestig het; die ander is 'n veel ouer bevolking wat terug dateer tot die Atlantiese slawehandel. Hierdie ouer gemeenskap het takke in lande soos Kuba, St. Lucia, Brasilië, Grenada en Trinidad en Tobago.


</doc>
<doc id="107540" url="https://af.wikipedia.org/wiki?curid=107540" title="Goue Leeu">
Goue Leeu

Die Goue Leeu (Italiaans: "Leone d'Oro") is die hoogste prys wat op die Venesiese Rolprentfees aan ’n rolprent toegeken kan word.

Dit is in 1949 ingestel en word nou beskou as een van die rolprentbedryf se grootste pryse. In 1970 is ’n tweede Goue Leeu ingestel: ’n eerbewys vir mense wat ’n besonderse bydrae tot die bedryf gemaak het. Die prys verteenwoordig die goue leeu op die vlag van die Venesiese Republiek.

Voorheen was die rolprentfees se hoogste prys die Groot Internasionale Prys van Venesië ("Gran Premio Internazionale di Venezia"); dit is in 1947 en 1948 toegeken. Voor 1942 was die hoogste prys die Mussolini-beker vir die beste Italiaanse en buitelandse rolprent.




</doc>
<doc id="107541" url="https://af.wikipedia.org/wiki?curid=107541" title="Boutros Boutros-Ghali">
Boutros Boutros-Ghali

Boutros Boutros-Ghali (Arabies: بطرس بطرس غالي "Buṭrus Buṭrus Ghālī ", Egiptiese Arabies: [ˈbotɾos ˈɣæːli]; 1922–2016) was 'n Egiptiese politikus en van 1992 tot 1996 die sekretaris-generaal van Verenigde Nasies. Hy is veral gekritiseer omdat die VN nie by nie burgeroorlog en volksmoord in Rwanda ingegryp het nie. Van 1997 tot 2002 was hy die sekretaris-generaal van "La Francophone", ’n internasionale organisasie vir Franssprekende lande.

Boutros-Ghali is op 14 November 1922 in Egipte uit 'n ryk Kopties-Christelik geslag gebore. Sy grootvader was eerste minister van Egipte in 1910. Hy het vir die regerings van Anwar Sadat en Hosni Mubarak gewerk en het in 1977 Sadat na Jerusalem vergesel. Hy speel 'n belangrike rol in die Camp David-akkoorde se totstandkoming. Onder Mubarak werk hy om Egipte opnuut 'n rol te gee in die Organisasie vir Afrika-eenheid, die Beweging van Onverbonde Lande en die Organisasie van Islamitiese Samewerking.

In 1996 word hy Sekretaris-Generaal van die Verenigde Nasies. Die Koue Oorlog is verby en hierdie organisasie soek na sy nuwe rol in die wêreld. Hy is die eerste sekretaris-generaal van 'n land in Afrika en van die Arabiese wêreld. Hy probeer die groot probleme in Somalië aan te pak, veral die hongersnood die daar uitbreek, maar die resultate is nie bevredigend nie. Ook die situasies in Bosnië en Rwanda kan hy nie ontlont nie.

Hy poog ook die organisasie van die VN te hervorm. Hy ontslaan mense of verlaag hulle posisie op 'n manier wat hom die bynaam 'die farao' verleen.

Die Verenigde State is skepties oor hom en weier meer as $1 miljard (VS$) in agterstallige bydrae te betaal. In 1996 wil 10 lede van die Veiligheidsraad hom vir 'n tweede termyn voordra, maar Amerika spreek sy veto uit en hy word deur Kofi Annan vervang.

Hy sterf in die Al Salaam hospitaal in Kaïro op Dinsdag, 16 Februarie 2016. Hy was 93 jaar oud.


</doc>
<doc id="107542" url="https://af.wikipedia.org/wiki?curid=107542" title="64 v.C.">
64 v.C.


</doc>
<doc id="107544" url="https://af.wikipedia.org/wiki?curid=107544" title="Serraninae">
Serraninae

Serraninae is 'n sub-familie van visse wat hoort tot die familie "Serranidae". Die familie is klein en die langste vis is 30 cm groot. Hulle is bodem bewoners en leef op sand bodems en rots riwwe. Hulle verkies tropiese en gematigde water; vanaf die kus tot op dieptes van 200m.

In Engels staan die sub-familie as "Seabasses" bekend.

Die volgende genera en gepaardgaande spesies kom aan die Suid-Afrikaanse kus voor:





</doc>
<doc id="107549" url="https://af.wikipedia.org/wiki?curid=107549" title="47 v.C.">
47 v.C.




</doc>
<doc id="107550" url="https://af.wikipedia.org/wiki?curid=107550" title="Emma Thompson">
Emma Thompson

Emma Thompson (gebore op 15 April 1959) is ’n Britse aktrise, komediant en skrywer. Sy is bekend vir haar rolle in periodedramas en letterkunde-aanpassings asook karakters met ’n sin vir ironie. Sy word as een van die hoogs aangeskrewe Britse aktrises beskou.

Nadat sy op universiteit by ’n toneelgeselskap aangesluit het, het sy in verskeie komedieprogramme verskyn. Sy het in 1987 die eerste keer algemeen aandag getrek in twee televisiereekse, "Tutti Frutti" en "Fortunes of War". Sy het vir haar spel in albei die Bafta vir beste aktrise gewen. Haar eerste rolprentrol was in 1989 in die romantiese komedie "The Tall Guy", en in die vroeë 1990's het sy dikwels saam met haar destydse man, die akteur en regisseur Kenneth Branagh, saamgewerk. Die paartjie het gewild geraak in die Britse media en het in verskeie prente saamgespeel, soos "Dead Again" (1991) en "Much Ado About Nothing" (1993).

In 1992 het Thompson verskeie pryse gewen, onder meer ’n Oscar en Bafta vir die periodedrama "Howards End". Die volgende jaar het sy twee Oscar-benoemings gekry, vir haar rolle in "The Remains of the Day" en "In the Name of the Father". Sy het die 1995-prent "Sense and Sensibility" se draaiboek geskryf en daarin gespeel, en het daarvoor ’n Oscar vir beste aangepaste draaiboek en ’n Bafta vir beste aktrise gewen. Dit word algemeen beskou as die gewildste en egste van talle aanpassings van Jane Austen se romans wat in die 1990's gemaak is. 

Ander noemenswaardige prente en TV-programme sluit in "Peter's Friends" (1992), die "Harry Potter"-reeks, "Wit" (2001), "Love Actually" (2003), die minireeks "Angels in America" (2003), "Nanny McPhee" (2005), "Stranger than Fiction" (2006), "Last Chance Harvey" (2008), "Men in Black 3" (2012), "Brave" (2012) en "The Love Punch" (2013). In 2013 het sy ook groot lof en verskeie benoemings gekry vir haar vertolking van P.L. Travers in "Saving Mr. Banks".



</doc>
<doc id="107554" url="https://af.wikipedia.org/wiki?curid=107554" title="Kirk Douglas">
Kirk Douglas

Kirk Douglas (gebore as Issur Danielovitch; 9 Desember 1916) is ’n afgetrede Amerikaanse akteur, vervaardiger, regisseur en skrywer. Ná arm kinderjare as een van sewe kinders van Poolse immigrante, het hy sy rolprentdebuut in 1946 in "The Strange Love of Martha Ivers" (saam met Barbara Stanwyck) gemaak as ’n jong, onsekere en jaloerse man wat deur ’n ouer vrou oorheers word. Dit was die eerste en laaste keer dat hy die rol van ’n swakkeling gespeel het. 

In die 1950's en 1960's het hy ’n groot aantrekking by die loket geword. Hy is bekend vir sy ernstige dramas, onder meer Wilde Weste- en oorlogsprente. 

In 1949, ná ’n hoofrol as ’n boksheld in "Champion", waarvoor hy vir ’n Oscar benoem is, het Douglas ’n ster geword. Sy toneelspelstyl het berus op die uitdrukking van groot konsentrasie, realisme en kragtige emosies. Van sy eerste rolprente was "Young Man with a Horn", saam met Lauren Bacall (1950), die omstrede "Ace in the Hole" (1951) en "Detective Story" (1951). Hy het sy tweede Oscar-benoeming gekry vir sy dramatiese rol in "The Bad and the Beautiful" (1952), saam met Lana Turner. Sy kragtige vertolking van Vincent van Gogh in "Lust for Life" (1956) word as een van beste vertonings beskou. 

In 1955 het hy Bryna Productions gestig wat rolprente so uiteenlopend soos "Paths of Glory" (1957) en "Spartacus" (1960) vervaardig het. Hy het in albei prente gespeel en saam met die destyds onbekende regisseur Stanley Kubrick gewerk. Hy het "Lonely Are the Brave" (1962), wat as ’n kultusfliek beskou word, vervaardig en daarin gespeel. Dit was sy eie gunstelingrol.

In "Seven Days in May" (1964) het hy saam met Burt Lancaster gespeel saam met wie hy sewe prente gemaak het. In 1963 het hy in die Broadway-toneelstuk "One Flew Over the Cuckoo's Nest" gespeel. Hy het die storie gekoop en later vir sy seun, Michael Douglas, gegee – dié het die bekroonde prent met Jack Nicholson daarin gemaak.

Douglas het drie Oscar-benoemings gekry en op die 68ste Oscar-toekenningsaand in 1996 die Oscar vir lewenslange bedrae tot die rolprentbedryf gewen. Hy het ook 10 romans en memoires geskryf. Hy is tans no. 17 op die Amerikaanse Rolprentinstituut se lys van die grootste manlike rolprentlegendes van klassieke Hollywoodse rolprente, en eerste van die lewende akteurs op die lys. Nadat hy in 1991 net-net ’n helikopterongeluk oorleef en in 1996 ’n beroerte gehad het, fokus hy daarop om sy spirituele en godsdienslewe te verbeter. 




</doc>
<doc id="107555" url="https://af.wikipedia.org/wiki?curid=107555" title="Eugenio Garin">
Eugenio Garin

Eugenio Garin (9 Mei 1909 – 29 Desember 2004) was 'n Italiaanse filosoof en Renaissance geskiedkundige. Hy word beskou as 'n kenner oor die kulturele geskiedenis van die Renaissance. Gebore in Rieti, studeer Garin filosofie aan die Universiteit van Florence. Hy gradueer in 1929, en word 'n professor in filosofie aan die "licei scientifici di Palermo" en die Universiteit van Cagliari. Garin begin doseer by sy alma mater in 1949 tot 1974. Daarna werk hy by die "Scuola Normale di Pisa" tot sy aftrede 1984. Hy was ook die redakteur van die joernale "Rinascimento" and "Il Giornale Critico della Filosofia Italiana".



</doc>
<doc id="107556" url="https://af.wikipedia.org/wiki?curid=107556" title="Jessica Lange">
Jessica Lange

Jessica Phyllis Lange (gebore op 20 April 1949) is ’n Amerikaanse aktrise wat in rolprente, die teater en op televisie verskyn het. Sy het onder meer twee Oscars, drie Emmys en vyf Golden Globes gewen. Die tydskrif "Entertainment Weekly" het haar in 1998 gelys as een van die 25 grootste aktrises van die 1990's. 

Lange is ontdek terwyl sy deeltydse modelwerk gedoen het. Sy het haar rolprentdebuut in 1976 in "King Kong" gemaak en daarvoor haar eerste Golden Globe gewen. In 1982 was sy die eerste aktrise in 40 jaar wat in dieselfde jaar twee Oscar-benoemings gekry het: sy het haar tweede Golden Globe en die Oscar vir beste vroulike byspeler gewen vir haar rol as ’n sepiester in "Tootsie", en is vir ’n Oscar vir beste aktrise benoem vir haar vertolking van die gekwelde aktrise Frances Farmer in "Frances". Lange het ook Oscar-benoemings gekry vir "Country" (1984), "Sweet Dreams" (1985) en "Music Box" (1989), voordat sy ’n Oscar en haar derde Golden Globe gewen het vir die rol van ’n huisvrou met bipolêre gemoedsteuring in "Blue Sky" (1994). 

Sy is net die tweede aktrise in die geskiedenis (naas Meryl Streep) wat ’n Oscar vir beste aktrise gewen het nadat sy een vir beste vroulike byspeler gewen het – sy het dié rekord amper 20 jaar lank gehou voordat Cate Blanchett dit in 2014 reggekry het. 

Haar ander prente sluit in "All That Jazz" (1979), "The Postman Always Rings Twice" (1981), "Crimes of the Heart" (1986), "Men Don't Leave" (1990), "Cape Fear" (1991), "Rob Roy" (1995), "A Thousand Acres" (1997), "Cousin Bette" (1998), "Titus" (1999), "Big Fish" (2003), "Don't Come Knocking" (2005), "Bonneville" (2006), "The Vow" (2012), "In Secret" (2013), "The Gambler" (2014) en "Wild Oats" (2016).

Lange het haar Broadway-debuut in 1992 as Blanche DuBois gemaak in "A Streetcar Named Desire", en haar West End-debuut in 1996 in dieselfde rol. Ander verhoogoptredes sluit in "Long Day's Journey into Night" (2000), waarvoor sy benoem is vir ’n Olivier-prys as beste aktrise, "The Glass Menagerie" (2005) en weer "Long Day's Journey Into Night" (2016). Sy het haar eerste Emmy gewen vir haar uitbeelding van Jackie Onassis se bekende tante, Big Edie, in "Grey Gardens" (2009), en haar eerste Screen Actors Guild Award, vyfde Golden Globe en tweede Emmy vir haar spel in "American Horror Story" se eerste en derde seisoen (2011–2015).

Lange is ook ’n fotograaf met twee gepubliseerde boeke en ’n welwillendheidsambassadeur van Unicef.



</doc>
<doc id="107557" url="https://af.wikipedia.org/wiki?curid=107557" title="John Travolta">
John Travolta

John Joseph Travolta (gebore op 18 Februarie 1954) is ’n Amerikaanse akteur, danser en sanger. 

Hy het in die 1970's bekend geraak nadat hy in die televisiereeks "Welcome Back, Kotter" (1975–1979) verskyn en in die lokettreffers "Saturday Night Fever" (1977) en "Grease" (1978) gespeel het. Sy loopbaan het in die 1980's ’n agteruitgang beleef, maar hy het in die 1990's ’n terugkeer gemaak in "Pulp Fiction" (1994) en "Face/Off" (1997). Hy was sedertdien ook in "Swordfish" (2001), "Wild Hogs" en "Hairspray" (albei 2007).

Travolta is vir ’n Oscar vir beste akteur benoem vir "Saturday Night Fever" en "Pulp Fiction". Hy het die Golden Globe gewen vir sy spel in "Get Shorty". In 2014 het hy die IIFA-prys vir uitnemende prestasie in die internasionale rolprentewese ontvang.



</doc>
<doc id="107560" url="https://af.wikipedia.org/wiki?curid=107560" title="John Malkovich">
John Malkovich

John Gavin Malkovich (gebore op 9 Desember 1953) is ’n Amerikaanse akteur en rolprentregisseur wat in meer as 70 rolprente gespeel het. Hy het Oscar-benoemings gekry vir "Places in the Heart" en "In the Line of Fire". 

Malkovich het op skool in verskeie toneelstukke verskyn en was lid van ’n folk-gospelgroep. Hy het daarna toneelspel studeer. In 1976 was hy ’n medestigterslid van die Steppenwolf-teatergeselskap in Chicago. Hy het in 1980 na New York verhuis om in die Steppenwolf-produksie "True West" te verskyn; hy het daarvoor ’n Obie-prys gewen. Vroeg in 1982 het hy in "A Streetcar Named Desire" van Chicago se Wisdom Bridge Theatre gespeel. 
Hy het in 1984 ’n Steppenwolf-medeproduksie, "Balm in Gilead", geregisseer en daarvoor ’n tweede Obie-prys asook ’n Drama Desk-prys gewen. Sy debuut op Broadway was daardie jaar in "Death of a Salesman" saam met Dustin Hoffman. Malkovich het ’n Emmy gewen nadat die toneelstuk in 1985 vir televisie aangepas is.

Hy het sy rolprentdebuut in 1984 gemaak as Sally Field se blinde loseerder in "Places in the Heart" en daarvoor sy eerste Oscar-benoeming vir beste manlike byspeler gekry. Hy was ook Al Rockoff in "The Killing Fields". Ander prente sluit in "Empire of the Sun" en "The Glass Menagerie" (albei 1987). Die volgende jaar het hy ’n ster geword vir sy uitbeelding van die sinistere en sensuele Valmont in "Dangerous Liaisons" (1988). 

Malkovich het in 1992 in "Of Mice and Men" gespeel en is in 1994 vir nog ’n Oscar benoem vir sy rol on "In the Line of Fire". Hoewel hy die titelrol vertolk het in Charlie Kaufman se "Being John Malkovich", het hy ’n effense variasie van homself gespeel, soos aangedui deur die karakter se tweede naam, "Horatio". Hy het ook ’n kameerol gehad in die fliek "Adaptation", ook deur Kaufman – hy het homself gespeel tydens die verfilming van "Being John Malkovich". 

Sy regisseursdebuut was in 2002 met "The Dancer Upstairs". In dieselfde jaar het hy die titelrol vertolk in "Ripley's Game". Ander prente sluit in "The Man in the Iron Mask" (1998), "The Hitchhiker's Guide to the Galaxy" (2005), "Eragon" (2006), "Beowulf" (2007), "Changeling" (2008), "Red" (2010), "Transformers: Dark of the Moon" (2011) en "Red 2" (2013).

Malkovich het ook sy eie kleremaatskappy, Mrs. Mudd, in 2002 gestig. Die maatskappy het die John Malkovich-mansklereversameling "Uncle Kimono" in 2003 uitgereik en ’n tweede reeks, "Technobohemian," in 2010. Malkovich het self die klere ontwerp.

Hy het in 2008 die titelrol vertolk in die prent "The Great Buck Howard". Hy was ook Quentin Turnbull in "Jonah Hex" (2010). Malkovich is bekend vir sy kenmerkende stem, wat "The Guardian" beskryf as "’n skril, effens orgasmiese, dralerige stemtoon". 



</doc>
<doc id="107561" url="https://af.wikipedia.org/wiki?curid=107561" title="Hausa (volk)">
Hausa (volk)

Die Hausa (Hausa: "Hausawa", letterlik: "Hausa-volk") is 'n etniese groep inheems aan Noord-Nigerië en Suid-Niger wat noord van beide die Niger- en Benueriviere leef. Die etniese groep omvat sowat 40 miljoen mense en hulle praat Hausa as moedertaal en Arabies, Engels, Frans of Fula as tweede taal. Dit is saam met die Igbo en die Joroeba een van die grootste etniese groepe in beide Nigerië en Wes-Afrika.

Die Hausa vorm 'n diverse, maar kultureel homogene etniese groep wat hoofsaaklik in die streke van die Sahel en die Soedan voorkom. Behalwe Niger en Nigerië leef Hausa ook in lande soos Benin, Ghana, Ivoorkus, Kameroen, Soedan, Tsjad en Togo. Groot stede met 'n belangrike Hausa-bevolking sluit in Lagos, Port Harcourt, Accra, Abidjan, Banjul en Cotonou.

Die Hausa is 'n hoofsaaklik Islamitiese volk en beoefen tradisioneel handel en die makmaak van beeste. Hulle het oor eeue heen 'n belangrike rol in die Trans-Sahara-handel gespeel en langs tradisionele handelsroete gevestig. Tans speel die Hausa 'n belangrike rol in die politiek en kultuur van beide Niger en Nigerië. Veral in Niger is sommige presidente en premiers van Hausa-afkoms, waar hulle ook omtrent die helfde van dié land se bevolking vorm.


</doc>
<doc id="107562" url="https://af.wikipedia.org/wiki?curid=107562" title="Slag van Kessel">
Slag van Kessel

Die Slag van Kessel (55 v.C.) is die vroegste bekende veldslag op die huidige Nederlandse grondgebied.

In hierdie slag is twee Germaanse stamme, naamlik die Tencteri en die Usipetes, deur Julius Caesar uitgewis. Die Romeinse generaal beskryf hierdie gebeurtenis in sy boek "de Bello Gallico", maar dit het in 2015 eers duidelik geword waar die slag plaasgevind het. Dit was naby die dorp Kessel in die Brabantse gemeente Oss en die Gelderse dorp Heerewaarden in Nederland. Heerewaarden is geleë in die gebied tussen die riviere wat die Land van Maas en Waal genoem word, naby die punt waar die riviere amper saamstroom. Kessel lê naby op die Maas se suidoewer. Vandag verbind 'n dyk met 'n pad die Land van Maas en Waal met die Bommelerwaard wat verder westelik tussen die riviere lê, maar in die Romeinse tyd het die riviere moontlik regtig saamgestroom.

In 55 v.C. het Caesar probeer om die groot riviere, naamlik die Ryn, Waal en Maas as die grens van die Romeinse Ryk te vestig en die Keltiese stam wat hier woon, die Menapii, by die Ryk in te lyf.

Met baggerwerk in die 90's het amateurargeoloë Leo Stolzenbach en Anton Verhagen daar groot hoeveelhede argeologiese materiaal versamel en later het die argeoloog Nico Roymans van die Vrije Universiteit Amsterdam die wetenskaplike navorsing gelei. Daar is 'n groot aantal skeletreste gevind maar ook swaarde, spiespunte en 'n helm. Baie skelette toon die spore van swaard- of spieswonde, en die koolstof-14-resultate toon dat dit inderdaad uit die Laat-ystertydperk dateer. Die tandglasuur van drie indiwidue is ondersoek op stronsiumisotope, wat aandui dat hulle nie uit hierdie gebied afkomstig was nie.

Wat Caesar self oor die veldslag sê is taamlik skrikwekkend. Die twee stamme het van buite die grense van die Ryk gekom en het Caesar toestemming gevra om hulle in die vrugbare gebied van die riviere te vestig. Hulle het 'n kamp in die Land van Maas en Waal gehad. Pleks van sy toestemming te gee het hy aangeval (Boek IV, Hoofstuk XV):

In Caesar se tyd was volksmoord 'n onbekende begrip en hy vermeld sy dade met trots. Die aantal mense wat gedood is word geskat op tussen 150 000 en 200 000.


</doc>
<doc id="107563" url="https://af.wikipedia.org/wiki?curid=107563" title="55 v.C.">
55 v.C.



</doc>
<doc id="107564" url="https://af.wikipedia.org/wiki?curid=107564" title="Springbokfontein, Noordwes">
Springbokfontein, Noordwes

Springbokfontein is 'n klein dorpie geleë in Ngaka Modiri Molema-distriksmunisipaliteit in die Noordwesprovinsie van Suid-Afrika.

Die dorpie lê 1 395 meter bo seevlak teenaan die R375-pad tussen Sannieshof en die N18 na Mahikeng.



</doc>
<doc id="107565" url="https://af.wikipedia.org/wiki?curid=107565" title="Ganalaagte">
Ganalaagte

Ganalaagte is 'n nedersetting geleë in Ngaka Modiri Molema-distriksmunisipaliteit in die Noordwesprovinsie van Suid-Afrika.



</doc>
<doc id="107566" url="https://af.wikipedia.org/wiki?curid=107566" title="Doornlaagte, Noordwes">
Doornlaagte, Noordwes

Doornlaagte is 'n gehug geleë in Ngaka Modiri Molema-distriksmunisipaliteit in die Noordwesprovinsie van Suid-Afrika.



</doc>
<doc id="107569" url="https://af.wikipedia.org/wiki?curid=107569" title="Moïse Katumbi">
Moïse Katumbi

Moïse Katumbi Chapwe (gebore 28 Desember 1964) is 'n Kongolese politikus en sakeman. Hy was van 2007 tot September 2015 goewerneur van die Katanga-provinsie, geleë in die suide van die Demokratiese Republiek van die Kongo. Hy was tot 29 September 2015 'n lid van die People's Party for Reconstruction and Democracy (PPRD). Hy is al beskryf as "waarskynlik die tweede magtigste man in die Demokratiese Republiek van die Kongo naas die president, Joseph Kabila" en is aangewys as "Afrika-persoonlikheid van 2015" deur Jeune Afrique.

Moïse Katumbi is die seun van 'n Kongolese moeder en 'n Griekse vader, Nissim Soriano, wat voortvlugtig was vir Rhodes tussen die twee wêreldoorloë toe dit onder beheer was van fascistiese Italië. Hy het hom in Katanga, Naby die Moeromeer gevestig.

Moïse se vrou is Carine Katumbi.

Moïse Katumbi het by die Kiwele skool van Lubumbashi en die Kapolowe-sendingstasie gestudeer, waar hy 'n staatsdiploma in sielkunde behaal het.

Teen die tyd dat hy aan die stuur van sy broer se besigheid was en ander bedrywighede in Zambië begin het, was hy Engels magtig en het hy bestuursklasse geneem.

Moïse Katumbi het op skool sy sakeloopbaan begin met die verkoop van vis waar hy sy eerste wins van 40 dollar op die ouderdom van 13 gemaak het. Hy het gefloreer in die visbedryf by die Moeromeer deur hoofsaaklik voorsiening aan die staatsbeheerde mynmaatskappy, Gecamines.

Hy het bedrywighede in Zambië ontwikkel en vinnig gediversifiseer na ander sektore: vervoer, handel, voedselvoorsiening. Van 'n massiewe padnetwerkstelsel wat duisende kilometers dek tot elektrisiteitsvoorsiening aan landelike en stedelike gemeenskappe, die konstruksie en opknapping van skole en hospitale - sy voetspoor is duidelik te sien regoor die Katanga Provinsie.

In 1987 het hy die maatskappy Établissement Katumbi in die lewe geroep om al sy bedrywighede, waaronder mynwese, vervoer en voedselvoorsiening, onder een vaandel saam te voeg.

Tien jaar later, na 'n tydperk van diversifisering, het hy MCK (Mining Company Katanga), in die lewe geroep, wat 80% van Gécamines se koper- en kobaltmynbedrywighede weer op dreef gekry het. Op 9 November 2015 het 'n Franse maatskappy, Necotrans, MCK vir 'n onbekende bedrag gekoop.

Sedert 1997 is Moïse Katumbi ook die voorsitter van die sokkerspan, TP Mazembe, in Lubumbashi. Die span het vyf maal dieCAF-kampioenliga gewen, met suksesse in 2009, 2010, en 2015. Die span het in 2010 ook in die FIFA-wêreldbekereindstrydin Abu Dhabi deelgeneem, en in 2015 in Tokio.

Die klub het nuus gemaak deur die eerste klub van Afrika te wees wat kon losbreek uit die wurggreep van die Europese en Suid-Amerikaanse lande, deur die eindstryd van die Fifa-wêreldbeker te haal, hoewel hulle verloor het teen Inter-Milaan.

Moïse Katumbi het sokker ook as 'n sosiale program ontwikkel om jong mense in die provinsie van Katanga betrokke te maak en op te lei. (Meer as 2'000 lede tot dusver.) In 2011 het hy ook die TP Mazembe-stadion teen 'n koste van $ 35 miljoen voltooi.

Sedert 2 Januarie 2012 word hy elke jaar verkies tot die FIFA-strategiekommissie.[25][26]

In 2006 en 2011 het Katumbi Joseph Kabilase veldtogte om as president van die Demokratiese Republiek van die Kongo te staan, ondersteun. Maar, soos baie ander, het Katumbi in 2015 homself van Kabila gedistansieer.

In 'n Reuters-artikel wat op 13 November 2015 gepubliseer is, het Moïse Katumbi voorgestel dat amnestie teen vervolging aan Kabila verleen word, "as 'n poging om Kabila te oortuig om uit te tree wanneer sy tweede en finale termyn tot 'n einde kom in die komende jaar." Moise het bygevoeg dat as Kabila uittree binne die grondwetlike tydsraamwerk, dit hom die "Vader van Kongolese Demokrasie" en 'n gewaardeerde president van die Kongolese mense sal maak.

In 2006 is hy as 'n adjunk in die Nasionale Vergadering verkies, voordat hy in Januarie 2007, met 94 stemme uit 102, as president van die Katanga-provinsie verkies is.

Kort nadat hy oorgeneem het as goewerneur van Katanga, het Katumbi 'n uitvoerverbod op rou minerale geimplementeer, en groot mynmaatskappye dus genoop om transformasie-eenhede in die provinsie te bou. Hy het binnelandse belasting van $ 80 miljoen tot meer as $ 3 miljard verhoog met sy stryd teen korrupsie en die verhoging van uitvoer van koperkatode. Hierdie inkomste is gebruik om skole, paaie en hospitale te bou, en om skoon water binne die bereik van talle arm bevolkings te bring (van 3% tot 67% verhoging in toegang tot skoon water).

Volgens statistiek van die Kamer van Mynwese het Katumbi koperproduksie verhoog van 8'000 ton in 2006 tot meer as 1 miljoen ton in 2014. Sy administrasie het ook meer as 1'000 kilometer paaie gebou en die prys van mieliemeel vanaf $ 45 tot $ 10 per sak verminder.

In 2013 het Katumbi, in navolging van sy land se grondwet, aangekondig dat hy nie vir 'n volgende termyn as goewerneur sou staan nie. Vele nasionale en internasionale politieke kommentators het hom as 'n potensiele kandidaat en opvolger vir Joseph Kabila in die 2016 presidensiële verkiesings beskou.

Op 29 September 2015 het hy as goewerneur bedank, nadat die leiers van sewe politieke partye geskors is uit die regerende presidensiële meerderheid vanwee 'n ope brief aan Kabila waarin hulle sy voorneme bevraagteken om aan die einde van sy tweede termyn in 2016 uit te tree. Katumbi het bygevoeg dat sy bedanking uit die Mense se Party vir Heropbou en Demokrasie hom die geleentheid sou bied om die nasionale regering se pogings om die grondwet te systap en verkiesings te vertraag, te beklemtoon en om vryheid van spraak en handeling terug te kry. In dieselfde verklaring het hy aangekondig dat belangrike samesprekings onder lede van die burgerlike samelewing sal plaasvind ten einde 'n republikeinse en demokratiese beweging in die land op die been te bring. Op 19 Desember 2015 het Moïse Katumbi saam met 26 ander hoëprofielpersone van die Kongo 'n koalisie gevorm met die naam, "Front Citoyen 2016". Die koalisie is getaak om die grondwet te beskerm en om te verseker dat die 2016 presidensiële verkiesings wel plaasvind.

Op 15 Desember 2012, is die «Black Star of Africa 2012»-toekenning in Nairobi, Kenia, deur die Millenium Uitnemendheidstigting aan Katumbi toegeken. Die toekenning het erkenning verleen aan sy prestasies en sy rol as 'n leier in goeie bestuur in Afrika.

In Januarie 2015 het Moise Katumbi ook die «Sokkerleier van die Jaar» -toekenning van die Afrika Sokkerkonfederasie ontvang.

Op 22 Desember 2015, is Moïse Katumbi deur die grootste Afrika-tydskrif, Jeune Afrique benoem as die «Afrika Persoonlikheid van 2015.»


</doc>
<doc id="107573" url="https://af.wikipedia.org/wiki?curid=107573" title="Rooigrond">
Rooigrond

Rooigrond is 'n dorpie in Ngaka Modiri Molema-distriksmunisipaliteit in die Noordwesprovinsie van Suid-Afrika. 

Die nedersetting is 16 km suidoos van Mahikeng en 25 km suidwes van Ottoshoop geleë. Die plek was voorheen bekend as Vrywilligersrus en Heliopolis. 'n Deel van die Rooigrondgebied wat afgestaan is aan Boerevrywilligers onder Adriaan de la Rey deur Tswanakapteins in die 1880s, het die republieke van Stellaland en Goosen geword. Rooigrond het as die voormalige hoofstad van die korstondige Republiek van Goosen gedien van 1882 tot 1883.



</doc>
<doc id="107574" url="https://af.wikipedia.org/wiki?curid=107574" title="Tsetse, Noordwes">
Tsetse, Noordwes

Tsetse is 'n dorpie in Ngaka Modiri Molema-distriksmunisipaliteit in die Noordwesprovinsie van Suid-Afrika. 



</doc>
<doc id="107576" url="https://af.wikipedia.org/wiki?curid=107576" title="Berbers">
Berbers

Die Berbers (Berbers: ⵉⵎⴰⵣⵉⵖⵏ "Imaziɣen", enkelvoud: ⴰⵎⴰⵣⵉⵖ "Amaziɣ/Amazigh") is 'n etniese groep inheems aan Noord-Afrika wat Berbertale praat. Hulle is versprei in 'n gebied wat strek van die Atlantiese Oseaan in die weste tot die Siwa-oase in Egipte in die ooste en van die Middellandse See in die noorde tot die Nigerrivier in die suide. Lande met 'n belangrike Berberbevolking sluit in Algerië, Libië, Mali, Marokko, Mauritanië, Niger en Tunisië. In die lande van die Magreb, waar die Arabiere die meerderheid vorm, vorm die Berbers die belangrikste minderheid.

Die Berbers vorm die inheemse bevolking van Noord-Afrika en eerste verwysings stam van beide die Antieke Egipte en Antieke Griekeland. Die Griekse historikus en skrywer Herodotos het hulle in sy bekende "Histories" opgeteken. Oor eeue heen het Berbers die kus vanaf die Atlantiese Oseaan tot Egipte bewoon en het afwisselend onder die heerskap van die Fenisiërs, Romeinse Ryk, Vandale, Alane en die Bisantynse Ryk gekom.

Nog voor die Arabiese verowering van die Magreb onder die Rasjidoen-kalifaat en die Omajjadiese Kalifaat het die Berbers die belangrikste bevolkingsgroep in Noord-Afrika gevorm. Sedertdien word die gebied deur die Arabiere oorheers en Arabies is die belangrikste taal. As gevolg daarvan is die Berbergebied gefragmenteer en hulle het die Islam as hul geloof aangeneem. Arabiere en Berbers het die Iberiese Skiereiland in 711 verower en aansluitend daar gevestig. Hulle het die Islamitiese ryk van "Al-Andalus" gekenmerk en pragtige paleise soos die Alhambra in Granada opgerig.

As gevolg van die Christelike Reconquista van Portugal en Spanje in 1492 is die Berbers van die Iberiese Skiereiland verdryf en hulle het in Noord-Afrika hervestig. As gevolg van die Franse verowering van groot dele van Noord-Afrika het die Berbers onder Franse invloed gekom en Frans 'n belangrike vreemde taal geword. Vandag leef sowat 1,5 miljoen Berbers in Frankryk.

Aangesien die meeste Berbers in gebiede woon wat moeilik toeganklik is, is daar min nywerhede in hulle woongebiede. Daar is egter potensiaal vir uitbreiding ten opsigte van hulle handwerk. Dit behels ook produkte wat as "kunsnywerheidsartikels" aan toeriste verkoop word en selfs in die buiteland bemark kan word. Die Berbers se pottebakkerswerk het nie ver ontwikkel nie, maar slaag miskien tog juis deur die eenvoud daarvan. Hulle vlegwerk (hoede, mandjies en matte) oortref selde die peil van goedkoop gebruiksartikels. Die doeke en komberse van die Berbers het 'n eie karakter. Dit word geweef met inslag van dik woldrade op 'n skering van baie dun katoendraad. Verskillende kleure word gebruik en die ontwerpe bestaan uit eenvoudige geometriese patrone. Die tradisionele kleurkombinasie vir mans is wit, grys, swart en bruin. Vroue gee weer voorkeur aan 'n kombinasie van wit met een of helderder primêre kleure, afhangende van die plaaslike kleredrag.




</doc>
<doc id="107580" url="https://af.wikipedia.org/wiki?curid=107580" title="Ralph Fiennes">
Ralph Fiennes

Ralph Fiennes (gebore as Ralph Nathaniel Twisleton-Wykeham-Fiennes; 22 Desember 1962) is ’n Britse akteur. Hy is veral bekend vir sy Shakespeare-rolle.

Fiennes het tussen 1983 en 1985 aan die Royal Academy of Dramatic Art studeer. Hy het sy akteursloopbaan op die verhoog begin en daarna bekendheid verwerf by die Royal Shakespeare Company. Sy eerste rolprentrol was in 1992 as Heathcliff in "Emily Brontë's Wuthering Heights", saam met Juliette Binoche.

In 1993 was sy eerste groot rol in die omstrede "The Baby of Mâcon", wat nie goed ontvang is nie. Later in dié jaar het hy internasionaal beroemd geraak vir sy uitbeelding van ’n kommandant in ’n Nazi-konsentrasiekamp in "Schindler's List". Hy is vir sy spel vir ’n Oscar en Golden Globe vir beste manlike byspeler benoem en het ’n Bafta gewen. Sy spel in "The English Patient" (1996) het hom ’n tweede benoeming vir ’n Oscar besorg, dié keer vir beste akteur, sowel as vir ’n Golden Globe en Bafta.

Sedertdien was Fiennes in verskeie noemenswaardige prente, soos "Strange Days" (1995), "The End of the Affair" (1999), "Red Dragon" (2002), "The Constant Gardener" (2005), "In Bruges" (2008), "The Reader" (2008), "Clash of the Titans" (2010), "Great Expectations" (2012) en "The Grand Budapest Hotel" (2014). Hy is ook bekend vir sy rolle in groot franchises, soos die "Harry Potter"-reeks, waarin hy Lord Voldemort speel, en die "James Bond"-reeks waarin hy van 2012 af die rol van M vertolk.

Hy het sy debuut as regisseur in 2011 gemaak met "Coriolanus", ’n verwerking van die Shakespeare-tragedie, waarin hy ook die titelrol vertolk. Fiennes het ’n Tony gewen vir sy spel as Hamlet op Broadway. 



</doc>
<doc id="107581" url="https://af.wikipedia.org/wiki?curid=107581" title="Tatum O'Neal">
Tatum O'Neal

Tatum Beatrice O'Neal (gebore op 5 November 1963) is ’n Amerikaanse aktrise en skrywer. Sy is die jongste persoon nog wat ’n mededingende Oscar gewen het – op 10-jarige ouderdom vir "Paper Moon" (1973). Sy het ook ’n Golden Globe vir beste nuweling ontvang vir die fliek, waarin sy saam met haar pa, Ryan O'Neal, gespeel het.

Sy is ook bekend daarvoor dat sy Michael Jackson se eerste meisie was.

In die 15 jaar ná "Paper Moon" was sy in net vyf prente te sien, onder meer "The Bad News Bears" (1976), "Nickelodeon" (1976) en "Little Darlings" (1980). 

In die vroeë 2000's het O'Neal weer begin toneelspeel en sedertdien het sy gasverskynings gemaak in "Sex and the City", "8 Simple Rules for Dating My Teenage Daughter" en "Law and Order: Criminal Intent". Van 2005 af was sy in die televisiedramareeks "Rescue Me". Van 2006 tot 2007 het sy die rol vertolk van die psigotiese Blythe Hunter in die TV-drama "Wicked Wicked Games". Sy was in 2007 ook in die rolprent "My Brother".

In 1986 is O'Neal met die professionele tennisspeler John McEnroe getroud en hulle het drie kinders gehad. Hulle is in 1994 geskei.

In haar outobiografie, "A Paper Life", beweer O'Neal sy is op 12-jarige ouderdom deur haar pa se dwelmverskaffer gemolesteer. Sy maak ook bewerings van fisieke en emosionele mishandeling deur haar pa, wat sy aan dwelmmisbruik toeskryf, en vertel besonderhede van haar eie heroïenverslawing en die uitwerking daarvan op haar verhouding met haar kinders. Haar pa het die bewerings as leuens afgemaak. 

In 2011 het sy nuwe memoires geskryf met die titel "Found: A Daughter's Journey Home". Daarin skryf sy oor haar stormagtige verhouding met haar pa, haar onstabiele huwelik met McEnroe en haar inhegtenisneming vir dwelmbesit.

In dieselfde jaar het sy en haar pa ná 25 jaar begin werk aan die herstel van hul verhouding.



</doc>
<doc id="107582" url="https://af.wikipedia.org/wiki?curid=107582" title="Glaudina">
Glaudina

Glaudina is 'n dorp in die Noordwesprovinsie van Suid-Afrika.



</doc>
<doc id="107583" url="https://af.wikipedia.org/wiki?curid=107583" title="Liam Neeson">
Liam Neeson

Liam John Neeson, OBE (gebore op 7 Junie 1952) is ’n Noord-Ierse akteur. 

In 1976 het hy by die Lyric Players' Theatre in Belfast aangesluit. Hy het daarna in die rolprent "Excalibur" (1981) verskyn. Tussen 1982 en 1987 was hy in vyf prente te sien, onder meer in "The Bounty" saam met Mel Gibson en Anthony Hopkins (1984) en "The Mission" saam met Robert de Niro en Jeremy Irons (1986). In 1989 het hy ’n hoofrol saam met Patrick Swayze vertolk in "Next of Kin" (1989).

Hy het groter bekendheid verwerf toe hy in 1993 die titelrol vertolk het in "Schindler's List", wat die Oscar vir beste rolprent gewen het. Hy het daarna in ander suksesvolle prente gespeel, soos die geskiedenisprent "Michael Collins" (1996), die musiekspel "Les Misérables" (1998), die epiese "Star Wars Episode I: The Phantom Menace" (1999), die biografiedrama "Kinsey" (2004), die superheldprent "Batman Begins" (2005), die fantasie-avontuur "Clash of the Titans" (2010), die fantasiereeks "The Chronicles of Narnia" (2005–'10) en die riller "The Grey" (2011).

Hy is vir verskeie pryse vir beste akteur benoem, onder meer ’n Oscar, ’n Bafta en drie Golden Globes. Die rolprenttydskrif "Empire" beskou Neeson as "een van die 100 sexyste sterre in die rolprentgeskiedenis" en van "die top-100-rolprentsterre van alle tye".



</doc>
<doc id="107584" url="https://af.wikipedia.org/wiki?curid=107584" title="Boitumelong">
Boitumelong

Boitumelong is 'n township 5 km van Bloemhof, in die suidweste van Noordwesprovinsie van Suid-Afrika.


</doc>
<doc id="107585" url="https://af.wikipedia.org/wiki?curid=107585" title="Ernst de Jong">
Ernst de Jong

Ernst de Jong (1934 – 15 Februarie 2016) was 'n Suid-Afrikaanse kunstenaar. Hy is bekend as die persoon wat die diere op die Suid-Afrikaanse banknote geskilder het.

Suid-Afrika se eerste banknote het die afbeelding van Jan van Riebeeck, die eerste Nederlandse goewerneur van die Kaap die Goeie Hoop, gedra. In die 1980's is die note herontwerp met afbeeldings van inheemse diere, soos die renoster, olifant, leeu, buffel, luiperd, ens. De Jong was vir hierdie ontwerpe verantwoordelik.

Hy het ook sy Springbokkleure verwerf in sierduik (3m) in 1960 en later 'n duikafrigter geword.

De Jong is in Pretoria gebore, waar hy ook sy skoolopleiding ontvang het. 'n Sportbeurs wat aan hom toegeken is, het hom in staat gestel om na Amerika te gaan, waar hy opleiding aan die kunsskool van die Universiteit van Oklahoma ontvang het. Daar het hy onder John O'Neill, Eugene Baninger en Emilio Amero gestudeer. Ernst de Jong het in 1958 na Suid-Afrika teruggekeer en was tot in 1961 lektor in inligtingontwerp aan die Pretoriase Tegniese Kollege. 

Hy besit 'n reklame-ontwerpateljee in Pretoria, waar hy ontwerpe maak vir nywerhede, uitstallings, advertensies, films en posseëls. Sy openbare opdragte sluit in verskeie grafiese werke vir onder meer die Transvaalse Provinsiale Administrasiegebou in Pretoria en die Kernnavorsingsentrum by Pelindaba. Van sy werk is in die Museum vir Skone Kuns in Oklahoma en in Johannesburg en Pretoria ten toon gestel.




</doc>
<doc id="107586" url="https://af.wikipedia.org/wiki?curid=107586" title="Klippies Kritzinger">
Klippies Kritzinger

Klippies Kritzinger (1 Maart 1948 – 18 Februarie 2016) was 'n Springbokrugbyspeler wat sewe toetse gespeel het en ook deel was van die eerste Vrystaatspan wat die Curriebeker verower het.

Kritzinger maak sy toetsdebuut op 13 Julie 1974 teen die Britse Eilande in Port Elizabeth (toe 26 jaar oud). Hy speel sy laaste toets op 18 September 1976 in Johannesburg teen Nieu-Seeland (28-jarige ouderdom). In totaal het hy in 7 toetse, 5 toerwedstryde en 12 Springbokwedstryde gespeel.



</doc>
<doc id="107587" url="https://af.wikipedia.org/wiki?curid=107587" title="Jeremy Irons">
Jeremy Irons

Jeremy John Irons (gebore op 19 September 1948) is ’n Britse akteur.

Ná sy klassieke opleiding aan die Bristol Old Vic Theatre School het Irons sy akteursloopbaan in 1969 op die verhoog begin. Hy het in baie West End-produksies verskyn, soos "The Winter's Tale", "Macbeth", "Much Ado About Nothing", "The Taming of the Shrew", "Godspell", "Richard II" en "Embers". In 1984 het hy sy Broadway-debuut in "The Real Thing" gemaak en ’n Tony vir beste akteur gewen.

Sy eerste groot rolprentrol was in 1981 in die romantiese drama "The French Lieutenant's Woman", waarvoor hy ’n Bafta-benoeming gekry het. Ná rolle in prente soos "Moonlighting" (1982), "Betrayal" (1983) en "The Mission" (1986), het hy lof gekry vir sy spel as die tweeling-ginekoloë in die sielkundige riller "Dead Ringers" (1988). 

In 1990 was hy in die rol van die vermeende moordenaar Claus von Bülow in "Reversal of Fortune". Hy het verskeie pryse daarvoor gewen, onder meer ’n Oscar vir beste akteur.

Ander noemenswaardige prente sluit in die raaiselriller "Kafka" (1991), die periodedrama "The House of the Spirits" (1993), die romantiese drama "M. Butterfly" (1993), die aksiefliek "Die Hard with a Vengeance" (1995), die dramas "Lolita" (1997), "The Man in the Iron Mask" (1998), "The Merchant of Venice" (2004) en "Being Julia" (2004) en die western "Appaloosa" (2008).

Irons het ook bekendheid op TV verwerf. Hy het sy eerste Golden Globe-benoeming gekry vir die reeks "Brideshead Revisited" (1981). In 2005 het hy saam met Helen Mirren in die historiese minireeks "Elizabeth I" gespeel en daarvoor ’n Golden Globe en Emmy vir beste manlike byspeler gewen. Van 2011 tot 2013 was hy pous Alexander VI in die historiese reeks "The Borgias". 

Hy is een van min akteurs wat ’n Oscar, Emmy, Grammy en Tony gewen het. 



</doc>
<doc id="107588" url="https://af.wikipedia.org/wiki?curid=107588" title="Winona Ryder">
Winona Ryder

Winona Ryder (gebore as Winona Laura Horowitz; 29 Oktober 1971) is ’n Amerikaanse aktrise. Sy is een van die mees winsgewende en ikoniese aktrises in Hollywood. 

Sy het haar rolprentdebuut in 1986 in "Lucas" gemaak en in 1988 algemene lof en erkenning gekry vir die rol van Lydia Deetz, ’n goth-tiener in "Beetlejuice". Ná verskeie ander rolle in flieks en op televisie, het Ryder in die kultusfliek "Heathers" (1988) gespeel. Later was sy in "Mermaids" (1990), waarvoor sy ’n Golden Globe-benoeming gekry het, "Edward Scissorhands" (1990) en "Bram Stoker's Dracula" (1992).

In 1993 het sy ’n Golden Globe vir beste vroulike byspeler gewen en ’n Oscar-benoeming gekry vir haar spel in "The Age of Innocence", en in 1994 ’n Oscar-benoeming vir beste aktrise vir "Little Women". Sy was ook te sien in "Reality Bites" (1994), "Alien: Resurrection" (1997), "Celebrity" (1998) en "Girl, Interrupted" (1999), waarvan sy ook die uitvoerende vervaardiger was. In 2000 het sy ’n ster op die Hollywood Walk of Fame gekry.

In 2002 was sy in die lokettreffer "Mr. Deeds" saam met Adam Sandler en in 2010 het sy in "Star Trek" gespeel. In 2010 is sy benoem vir twee Screen Actors Guild Awards: vir "When Love Is Not Enough: The Lois Wilson Story" en "Black Swan". 

Ryder het baie aandag in die media getrek met haar persoonlike lewe, onder meer haar verhouding met Johnny Depp in die vroeë 1990's en haar inhegtenisneming in 2001 vir winkeldiefstal. Sy was ook openlik oor haar stryd teen angs en depressie. 



</doc>
<doc id="107589" url="https://af.wikipedia.org/wiki?curid=107589" title="Catherine Deneuve">
Catherine Deneuve

Catherine Deneuve (gebore as Catherine Fabienne Dorléac; 22 Oktober 1943) is ’n Franse aktrise wat bekendheid verwerf het in rolle van afsydige, geheimsinnige skoonhede. 

Deneuve was 13 jaar oud toe sy haar akteursloopbaan met ’n klein rol in "Les Collégiennes" (1957) begin het, saam met haar jonger suster, die kinderakteur Sylvie Dorléac. Sy het erkenning gekry as Catherine Dorléac, maar het daarna haar ma se nooiensvan gebruik om haar van haar susters te onderskei.

Deneuve het eindelik in meer as 120 rolprente verskyn en is 14 keer vir die Franse César-prys benoem; sy het dit gewen vir "Le Dernier Métro" (1980) en "Indochine" (1992). 

Sy het die eerste keer aandag getrek in die 1964-prent "Les Parapluies de Cherbourg" en het daarna in "Répulsion" (1965), "Belle de Jour" (1967) en "Tristana" (1970) verskyn. Sy is ook vir ’n Bafta benoem vir haar spel in "Belle de Jour" en vir ’n Oscar vir "Indochine". In 1998 het sy die Volpi-beker by die Venesiese Rolprentfees gewen vir "Place Vendôme". 

Haar ander rolprente sluit in die neo-noir-misdaadprent "Hustle" (1975), die erotiese riller "The Hunger" (1983), die musiekdrama "Dancer in the Dark" (2000), die swart komedie "8 Women" (2002) en die komediedrama "In the Courtyard" (2014).



</doc>
<doc id="107590" url="https://af.wikipedia.org/wiki?curid=107590" title="Vanessa Redgrave">
Vanessa Redgrave

Vanessa Redgrave, CBE (gebore op 30 Januarie 1937) is ’n Britse aktrise van die verhoog, rolprente en televisie, asook ’n politieke aktivis. Sy is in 2003 in die Amerikaanse teater-eresaal opgeneem en het in 2010 ’n Bafta-fellow geword.

Redgrave het in 1961 bekend geword in die rol van Rosalind in "As You Like It" vir die Royal Shakespeare Company. Sy het sedertdien in meer as 35 West End- en Broadway-produksies opgetree; in 1984 het sy die Olivier-prys vir "The Aspern Papers" gewen en in 2003 die Tony vir "Long Day's Journey into Night". Sy het ook Tony-benoemings gekry vir die toneelstukke "The Year of Magical Thinking" en "Driving Miss Daisy".

Sy het verder in meer as 80 rolprente verskyn en is ses keer vir ’n Oscar benoem; sy het gewen vir die titelrol in "Julia" (1977). Haar ander benoemings was vir "Morgan: A Suitable Case for Treatment" (1966), "Isadora" (1968), "Mary, Queen of Scots" (1971), "The Bostonians" (1984) en "Howards End" (1992). 

Van haar ander bekende rolle was in "A Man for All Seasons" (1966), "Blowup" (1966), "Camelot" (1967), "The Devils" (1971), "Murder on the Orient Express" (1974), "Prick Up Your Ears" (1987), "Mission: Impossible" (1996), "Atonement" (2007), "Coriolanus" (2011) en "The Butler" (2013). Sy is deur Arthur Miller en Tennessee Williams "die grootste lewende aktrise van ons tyd" genoem. Sy het talle pryse gewen: ’n Oscar, Emmy, Tony, Bafta, Olivier-prys, prys vir beste aktrise op die Cannes-rolprentfees, Golden Globe en Screen Actors Guild Award.

Sy is lid van die Redgrave-gesin van akteurs; sy is die dogter van sir Michael Redgrave en lady Redgrave (die aktrise Rachel Kempson), die suster van Lynn Redgrave en Corin Redgrave, die ma van Joely Richardson en Natasha Richardson, die tante van Jemma Redgrave en die skoonma van Liam Neeson.



</doc>
<doc id="107592" url="https://af.wikipedia.org/wiki?curid=107592" title="Holborn">
Holborn

Holborn is 'n stadsbuurt in die Londense administratiewe distrik Borough of Camden wat noordwes van die historiese middestad, die "City of London", en suid van Clerkenwell, 'n buurt in die distrik Borough of Islington, geleë is.

Holborn se naam is afgelei van die Fleetrivier se boloop wat oorspronklik Holbourne genoem is. Dié naam het sy oorsprong in die Oud-Engelse "holburna" ("stroompie in 'n diep vallei"). 

Holborn, wat tot die administratiewe hervormings van 1965 'n selfstandige metropolitaanse distrik ("metropolitan borough") gevorm het, word tradisioneel met joernalisme en regswetenskaplike opleiding verbinding. Die drukkerye en redaksiekantore van Londense dagblaaie, wat vroeër in Holborn se Fleet Street gesetel was, is reeds in die 1980's na ander stadsdele verskuif, maar met die "Royal Courts of Justice" en die "Inns of Court" is daar steeds regtelike en geregtelike instellings in die buurt.

Ook in Holborn geleë is een van die Britse hoofstad se merkwaardigste museums, die voormalige woonhuis van Sir John Soane wat hy as 'n museum aan die nageslagte bemaak het en wat sedert sy afsterwe onveranderd gebly het; die openbare park Lincoln's Inn Fields vlakby Sir John Soane se museum en Dr Johnson se huis, asook enkele geboue wat nie in die Groot Brand van Londen in 1666 vernietig is nie. "Sicilian Avenue", 'n Italiaans-geïnspireerde voetgangerslaan, dateer uit die Edwardiaanse tydperk.


</doc>
<doc id="107595" url="https://af.wikipedia.org/wiki?curid=107595" title="Carol Clark">
Carol Clark

Carol Clark (1947, Elliot –) is 'n Suid-Afrikaanse skrywer en digter.

Sy is in 1947 op Elliot in die Oos-Kaap gebore, waar sy ook matrikuleer. Carol Clark studeer verder aan die Hugenote Kollege op Wellington en bekwaam haarself as 'n maatskaplike werker. Hierna verwerf sy die B.A.-graad en die B.A. Honneurs-graad aan die Universiteit van Suid-Afrika deur deeltydse studie. Sy woon lank aan die Weskus, onder meer op Koingnaas en Langebaan, waar sy bibliotekaresse is en ook vir 'n rukkie Engels gee op die skool by Vredenburg. Sy is getroud en het twee kinders.

Sy publiseer Afrikaanse en Engelse gedigte in letterkundige tydskrifte soos "Standpunte", "Tydskrif vir Letterkunde" en "Carapace" en debuteer dan in 1984 in die versamelbundel "Visier". Hier onderskei sy haar gedigte deur 'n fyn visualiteit en genuanseerde klankspel, met T.T. Cloete wat veral die gedigte "Ruimtetuig" en "Uitvaart" in hierdie verband uitsonder. Haar natuurbeelding word veral beïnvloed deur die eiesoortige skoonheid van die Weskus.

Daarna volg die selfstandige bundel "Tjienkerientjee se oog is swart". Die gedigte in die bundel is merendeels liries en eenvoudig, maar bevat nogtans heelwat diepte. Daar is baie natuurwaarnemings in die bundel, wat sy op knap wyse verbind met persoonlike en filosofiese simboliek. Hoewel die oorwegende toonaard melankolies is, skryf sy ook 'n aantal ironiese verse.

Haar gedig "Window dressing" word onder andere vir Hoër Graad onderrig in Afrikaans aan Wes-Kaapse skole voorgeskryf. Van haar gedigte word opgeneem in versamelbundels soos "Nuwe verset", "Sy sien webbe roer", "Majesteit, die kat" en "Die Afrikaanse poësie in 'n duisend en enkele gedigte".



</doc>
<doc id="107596" url="https://af.wikipedia.org/wiki?curid=107596" title="Grammistinae">
Grammistinae

Grammistinae is 'n sub-familie van visse wat hoort tot die familie "Serranidae". Hierdie sub-familie staan ook bekend as die "Seepvisse" en is na-verwant aan die klipkabeljoue. Hulle vel skei 'n sluimerige lagie bitter toksien af wanneer hule bedriegd voel om nie prooi te val vir roofvisse nie.

Die volgende genera en gepaardgaande spesies kom aan die Suid-Afrikaanse kus voor:




</doc>
<doc id="107601" url="https://af.wikipedia.org/wiki?curid=107601" title="Somaliërs">
Somaliërs

Die Somaliërs (Somalies: "Soomaali"; Arabies: صومال) is 'n etniese groep inheems aan die Horing van Afrika. Hulle praat Somalies as moedertaal en Arabies as tweede taal. Somaliërs vorm die titulêre nasie van Somalië (12,3 miljoen) en belangrike minderhede in die buurlande Djiboeti (464 400), Ethiopië (4,6 miljoen), Jemen (200 000) en Kenia (2,4 miljoen). As gevolg van die Somaliese burgeroorlog het die Somaliese Diaspora ook in lande soos Australië, Kanada, Nieu-Seeland, Suid-Afrika, die Verenigde Koninkryk, die Verenigde State asook in verskeie Asiatiese en Europese lande gevestig. Wêreldwyd leef tussen 16 en 20 miljoen Somaliërs, met 'n groot aantal aan vlugtelinge.

Somaliërs en hul taal Somalies behoort tot die Koesjitiese tak van die Afro-Asiate. Hulle is oorwegend aanhangers van die Islamitiese godsdiens (Soennitiese en Soefisme met 'n klein minderheid van Sjiïete). Somaliërs beoefen tradisioneel die makmaak van diere soos beeste, bokke en skape. Die Somaliese samelewing is organiseer in klane, waartoe elke Somaliër deur sy vaderlike afkoms behoort.

Die Somaliërs vorm die derde grootste etniese groep in Ethiopië na die Oromo en die Amhare en vorm die titulêre nasie van die Ogaden-streek, een van nege etniese streke in Ethiopië. In Djiboeti is sowat 60% van die bevolking etniese Somaliërs, die grootste etniese groep nog voor die Afar met 35%.

In Suid-Afrika het sedert 1991 ten minste 40 000 Somaliërs gevestig, veral in groot stede soos Johannesburg, Durban, Kaapstad en Pretoria. Hulle het vinnig in die kommersiële sektor gevestig en werksgeleenthede vir hulself geskep en hul eie winkels geopen.


</doc>
<doc id="107604" url="https://af.wikipedia.org/wiki?curid=107604" title="Yolandi Visser">
Yolandi Visser

Anri du Toit (gebore op 1 Desember 1984) beter bekend onder haar verhoognaam Yolandi Visser (gestileerde vorm: ¥o-landi Vi$$er) is veral bekend as 'n sangeres in die Suid-Afrikaanse rap-rave musiekgroep, Die Antwoord.

Du Toit is in Port Alfred, Oos-Kaap, Suid-Afrika gebore. Sy het 'n dogter, Sixteen Jones (gebore in 2006), met haar musikale vennoot, Watkin Tudor Jones (verhoognaam Ninja).





</doc>
<doc id="107608" url="https://af.wikipedia.org/wiki?curid=107608" title="Bonang Matheba">
Bonang Matheba

Bonang Matheba (* 25 Junie 1987, Mahikeng) is 'n Suid-Afrikaanse TV-aanbieder, radiopersoonlikheid en sakevrou. Sy is veral bekend vir haar aanbieding van die gewilde SABC 1-musiekprogram "Live Amp" (voorheen bekend as "Live").

Sy is tans 'n aanbieder op SABC 3 se TV-tydskrifprogram Top Billing. Sy is ook 'n omroeper van die radioprogram "The Front Row" op die SABC-radiostasie Metro FM.


</doc>
<doc id="107609" url="https://af.wikipedia.org/wiki?curid=107609" title="Cybatar">
Cybatar

Cybatar is 'n tegnologiemaatskappy wat sy hoofkwartier in Pretoria, Suid-Afrika het. Die maatskappy is in Oktober 2014 deur Phiwa Nkambule as 'n sosiale netwerk gestig. Dit het sedertdien begin om ander entrepreneurs te befonds en nuwe besighede te ontwikkel.

In 2015 het die maatskappy Afrika se eerste brandstof-afleweringnetwerk aangekondig. In 2016 het hulle met 'n veldtog om gehoorbefondsing ("crowdfunding") in te samel van stapel gestuur om studente met studieskuld te help.


</doc>
<doc id="107612" url="https://af.wikipedia.org/wiki?curid=107612" title="Massingirdam">
Massingirdam

Die Massingirdam is 'n groot dam in die Rio dos Elefantes (Olifants of Lepelle), in Gazaprovinsie, Mosambiek. Dit is genoem na die dorp Massingir in die Massingirdistrik.

Die Shingwedzirivier vloei naby aan die noordoostelike oewer van die reservoir en sluit by die Rio dos Elefantes aan ongeveer 12 kilometer (7,5 myl) stroomaf van die damwal.


</doc>
<doc id="107613" url="https://af.wikipedia.org/wiki?curid=107613" title="Dorp (dubbelsinnig)">
Dorp (dubbelsinnig)

Dorp het verskeie betekenisse

Dit kan egter ook na een van die volgende verwys:



</doc>
<doc id="107616" url="https://af.wikipedia.org/wiki?curid=107616" title="Toyota-stadion">
Toyota-stadion

Die naam Toyota-stadion kan wees:



</doc>
<doc id="107619" url="https://af.wikipedia.org/wiki?curid=107619" title="Harper Lee">
Harper Lee

Nelle Harper Lee (28 April 1926 – 19 Februarie 2016) was 'n Amerikaanse skryfster wat bekend was vir haar boek "To Kill a Mockingbird". Sy het met die boek die Pulitzerprys vir fiksie in 1961 gewen.


</doc>
<doc id="107620" url="https://af.wikipedia.org/wiki?curid=107620" title="Gérard Depardieu">
Gérard Depardieu

Gérard Xavier Marcel Depardieu (IFA: ʒeʁaʁ dəpaʁdjø; 27 Desember 1948) is ’n Franse akteur, rolprentmaker en sakeman. Hy is een van die besigste akteurs in die bedryf en was sedert 1967 in sowat 170 rolprente.

Depardieu het op 16 jaar na Parys verhuis en in die nuwe komedieteater Café de la Gare begin toneelspeel. Hy het ook dans onder Jean-Laurent Cochet studeer.

Sy deurbraakrol was in 1974 in die Franse komedie "Les Valseuses" ("Going Places"). Ander vroeë rolle sluit in die epiese "1900" saam met Robert de Niro (1976); "The Last Metro" (1980), waarvoor hy die Franse César-prys gewen het; "Police" (1985), waarvoor hy die prys vir beste akteur op die Venesiese Rolprentfees gekry het; "Jean de Florette" (1986) en "Cyrano de Bergerac". Vir laasgenoemde het hy die prys vir beste akteur op die Cannes-rolprentfees en sy tweede César gewen, asook ’n Oscar-benoeming vir beste akteur gekry.

Hy was ook te sien in "Green Card" (1990), waarvoor hy ’n Golden Globe gewen het, en daarna in verskeie groot Hollywood-flieks, soos "1492: Conquest of Paradise" (1992), "Hamlet" (1996) en "Life of Pi" (2012).

Hy is ’n kavalier van die Franse Erelegioen en van die Nasionale Meriete-orde. Hy het in Januarie 2013 Russiese burgerskap gekry en het in dieselfde maand ’n kulturele ambassadeur van Montenegro geword.



</doc>
<doc id="107621" url="https://af.wikipedia.org/wiki?curid=107621" title="Brendan Peyper">
Brendan Peyper

Brendan Peyper (gebore 7 Augustus 1996 in Bloemfontein) is 'n Suid-Afrikaanse sanger en akteur. Sy debuutalbum, "Stop, wag, bly nog 'n bietjie" word in 2015 vrygestel. Sy tweede album, "Hy loop oop", verskyn in 2017. In 2018 word sy derde album, "Dis nie sonde nie", vrygestel. 

Peyper matrikuleer in 2014 aan die Hoërskool Jim Fouché en studeer daarna klankingenieurswese aan die Universiteit van die Vrystaat, maar staak sy studies om sy sangloopbaan te bevorder.

Peyper se debuutalbum, "Stop, wag, bly nog 'n bietjie", is op 9 Oktober 2015 vrygestel. Die treffers vanaf hierdie album sluit in: "Stop, wag, bly nog 'n bietjie", "Die perfekte een vir my" en "Tafelberg vir twee". Die musiekvideo vir "Stop, wag, bly nog 'n bietjie" ontvang 2 miljoen kyke op YouTube.

Brendan Peyper se derde ateljeelbum, "Dis nie sonde nie", verskyn in Oktober 2018. Die eerste enkelsnit vanaf hierdie album, "Jy laat dit maklik lyk", word onmiddellik die mees afgelaaide Afrikaanse liedjie op iTunes en betree "Maroela Media" se "Top-20" op 15 Oktober 2018 in die 20ste posisie. "Jy laat dit maklik lyk" beweeg boontoe tot op 17de plek in "Maroela Media" se "Top-20" van 23 Oktober 2018.











</doc>
<doc id="107622" url="https://af.wikipedia.org/wiki?curid=107622" title="Richard Harris">
Richard Harris

Richard St John Harris (1 Oktober 1930 – 25 Oktober 2002) was ’n Ierse akteur, sanger, skrywer, vervaardiger, regisseur en draaiboekskrywer.

Harris het op die verhoog en in talle rolprente verskyn. Hy het sy debuut in 1958 in die prent "Alive and Kicking" gemaak en in 1959 in die West End die hoofrol in die toneelstuk "The Ginger Man" gespeel. Hy was ook in "Mutiny on the Bounty" (1962). Sy eerste hoofrol in ’n fliek was in "This Sporting Life" (1963), as ’n bitter jong steenkoolmyner wat ’n bekende rugbyspeler word.

Ander rolle sluit in koning Arthur in "Camelot" (1967), ’n aristrokraat en gevangene in "A Man Called Horse" (1970), ’n skutter in Clint Eastwood se western "Unforgiven" (1992), keiser Marcus Aurelius in "Gladiator" (2000) en Albus Dumbledore in die eerste twee "Harry Potter"-flieks (2001 en 2002). 

Harris het ook ’n top-10-treffer in Brittanje en die VSA gehad met sy 1968-weergawe van Jimmy Webb se liedjie "MacArthur Park", wat goue status verwerf het.



</doc>
<doc id="107624" url="https://af.wikipedia.org/wiki?curid=107624" title="Antjie Somers">
Antjie Somers

Antjie Somers is 'n Suid-Afrikaanse legende van 'n man wat bedags teen die hange van Tafelberg woon, maar hom snags as 'n vrou vermom en in die woonbuurte ronddwaal. Volgens die legende vang hy kinders wat stout is of laat uitbly en dra hulle dan in 'n sak op sy rug weg. Sy naam kom in rympies voor wat aan kinders voorgehou word, soos ""Antjie Somers kom jou haal"".

Sover bekend het die eerste verwysing na Antjie Somers op 10 Augustus 1866 in The Friend in Bloemfontein verskyn. Die artikel vermeld dat Antjie Somers tydens die bewind van lord Charles Somerset 'n berugte Kaapse struikrower was wat vroueklere aangetrek en snags mense op pad huis toe voorgelê het. Die oorspronklike verhaal het mettertyd vervaag en nuwe stories is vertel om kinders skrik te maak.

'n Ander weergawe is dat Andries (Antjie) 'n baie hardwerkende visserman was. Iemand dryf die spot met hom en hulle raak in 'n skermutselling betrokke. Die persoon val met sy kop op 'n klip en is opslag dood. Andries vermom hom toe in sy suster se rok en kappie. Hy verdwyn en die legende ontstaan van Antjie Somers met haar breë skouers wat eintlik 'n man is, en van alles denkbaar beskuldig word.



</doc>
<doc id="107625" url="https://af.wikipedia.org/wiki?curid=107625" title="Rosige sandspiering">
Rosige sandspiering

Die rosige sandspiering ("Parapercis schauinslandii") is 'n vis wat in die Indiese- en Stille Oseaan-area voorkom en ook aan die ooskus van Afrika suidwaarts tot by die suide van KwaZulu-Natal. In Engels staan die vis as die "Rosy sandperch" bekend.

Die vis word tot 14 cm lank. Hierdie spesie se kleurpatroon varieer. Dit is gewoonlik witterig met twee rye breë, rooi tot bruin strepe oor die lyf, bo en onder die sylyn. Partykeer is die twee rye strepe aan mekaar verbind deur 'n rooierige lyn. Daar is ook twee donkerrooi kolletjies op die basis van die stertvin, regbo mekaar. Die rugvin is swart met 'n rooi rand. Die volwasse mannetjie se stertvinne is holrond.

Die vis leef in baaie, hawens en aflandige riwwe in water wat 3 tot 50 m diep is. Hulle verkies oop, sand- en rotsrommelbodems. Hulle is gewoonlik alleenlopers. Dit is die enigste sandspierinkie wat bo die riwwe swem saam met see-goudvissies om soöplankton te vreet. Hulle vreet ook klein ongewerweldes. Hierdie spesie is raar.





</doc>
<doc id="107627" url="https://af.wikipedia.org/wiki?curid=107627" title="Land van Waveren">
Land van Waveren

In die 18de eeu was die grense van gebiede in hierdie omgewing nie presies afgebaken nie. Aan die noordekant was die Groot-Winterhoekberge en aan die oostekant die Witzenberge die aanvaarde grense. Die Elandskloofberge het dit aan die suidwestekant geskei van Wellington. Suidoos is die Hexrivierberge.

Miljoene jare gelede was die vallei 'n groot meer wat mettertyd by die huidige Nuwekloof deur die berge gebreek het. Nou is die streek die waterskeiding tussen die noordvloeiende Klein-Bergrivier (boloop van die Bergrivier) en die suidvloeiende Breederivier. Die Klein-Bergrivier loop deur die Nuwekloof en sluit in die omgewing van Vier-en-twintig Riviere en Gouda by die Bergrivier aan.

Die wapad van die Kaap na die Land van Waveren het aanvanklik deur die Roodezandkloof gegaan. Later het die gebruiklike roete meer suid deur die poort van die Klein-Bergrivier gegaan. Die pad en die treinspoor gaan vandag nog volgens hierdie roete bekend as die Nuwekloofpas.

Reeds in 1658 was die vroeë ekspedisieleier Jan van Harwaerden reeds sover as die Roodezand. Einde 1699 is goewerneur Willem Adriaan van der Stel met 'n geselskap amptenare op 'n inspeksietoer na die binneland. Hulle het deur die Roodezandkloof gegaan na die vallei vandag bekend as die Tulbaghkom. Hy noem dit 't Land van Waveren. Die tyd het boere van Drakenstein en Stellenbosch by Van der Stel gekla dat hul plase te klein is en hy moedig hulle aan om hulle in Waveren te vestig. In Julie 1700 het 'n aantal immigrante uit Europa hulle ook in die gebied kom bly en soldate is gestuur on 'n militêre pos te beman. Enkele maande later het nog setlaars gekom, insluitende 'n aantal Hugenote. Philip du Pré het gaan woon op Artois en Jean Joubert op Montpellier. Baron Gustaaf Willem van Imhoff, die goewerneur-generaal van Nederlands-Oos-Indië, het in 1743 die gemeente Roodezandskerk gestig en 'n kerk en pastorie laat bou. Maar tydens die Bataafse bewind aan die Kaap het die naam Waveren verdwyn toe die Kaapse goewerneur, genl. Jan Willem Janssens, die deel van die distrik Stellenbosch afsny en 'n nuwe distrik vorm en vernoem na goewerneur Ryk Tulbagh.





</doc>
<doc id="107628" url="https://af.wikipedia.org/wiki?curid=107628" title="Kevin Costner">
Kevin Costner

Kevin Michael Costner (gebore op 18 Januarie 1955) is ’n Amerikaanse akteur, regisseur en musikant. Hy het twee Oscars, drie Golden Globes en ’n Emmy gewen, en is ook vir drie Baftas benoem. In 2013 is ’n ere-César aan hom toegeken. Sy flieks sluit in "Dances with Wolves" (1990), "Robin Hood: Prince of Thieves" (1991) en "JFK" (1991).

Ná ’n paar klein rolle het hy sy deurbraak in 1985 in "Silverado" gemaak. Hy het in 1987 sterstatus bereik nadat hy ’n federale agent in "The Untouchables" en die hoofrol in die riller "No Way Out" gespeel het.

Ander noemenswaardige prente sluit in "Bull Durham" (1988), "Field of Dreams" (1989), "Dances with Wolves" (1990), waarvan hy ook die regisseur was en wat die Oscar vir beste prent en vir beste regisseur gewen het, "JFK" en "Robin Hood: Prince of Thieves" (1991), en "The Bodyguard" (1992). Minder gewilde prente was die wetenskapsfiksieprent "Waterworld" (1995) en "The Postman" (1997). Laasgenoemde is ook deur Costner vervaardig en geregisseer.

Hy het ’n Emmy, Golden Globe en Screen Actors Guild Award gewen vir sy spel in die televisieminireeks "Hatfields & McCoys" (2012).

Costner is die sanger in Kevin Costner & Modern West, ’n country-rock-groep wat hy gestig het. Hulle het in 2007 op ’n wêreldwye toer gegaan wat konserte in Istanboel en Rome ingesluit het. Die groep het in 2008 ’n country-album, "Untold Truths", uitgereik.

In 2009 het hulle weer op toer gegaan en in 2010 is ’n tweede album, "Turn It On", in Europa uitgereik. Hulle het ook daarmee deur Europa getoer.




</doc>
<doc id="107632" url="https://af.wikipedia.org/wiki?curid=107632" title="Saagtand-barrakuda">
Saagtand-barrakuda

Die Saagtand-barrakuda ("Sphyraena putnamae") is 'n vis wat wydverspreid in die Indiese- en Stille Oseaan gebied, die Rooisee en aan die ooskus van Afrika tot by die noorde van KwaZulu-Natal voorkom. In Engels staan die vis bekend as die "Sawtooth barracuda".

Die vis word tot 90 cm lank. Die vis het lank, slanke lyf wat amper silindries is. Die snoet is lank en gepunt. Dit is blou-silwer van kleur op die rugkant en die sye en wit aan die onderkant. Daar is 15 donker chevron-tipe strepe oor die lyf; dit strek weerskante van die sylyn. Die stertvin is donker met 'n swart rant.

Hulle leef in kus koraal- en rotsriwwe in water wat 1 tot 35m diep is. Gedurende die winter vorm hulle digte skole gedurende die dag. Hulle vreet gewoonlik gedurende die nag; hoofsaaklik rif visse en tjokka.





</doc>
<doc id="107633" url="https://af.wikipedia.org/wiki?curid=107633" title="Anjelica Huston">
Anjelica Huston

Anjelica Huston (IFA: ˈhjuːstən; gebore op 8 Julie 1951) is ’n Amerikaanse aktrise, regisseur en voormalige model. Sy was die derde geslag van haar familie wat ’n Oscar inpalm; haar pa, die regisseur John Huston, en oupa die akteur Walter Huston het dit ook gewen. Sy het ook Oscar-benoemings gekry vir haar spel in "Enemies, a Love Story" (1989) en "The Grifters" (1990).

Huston het ’n groot deel van haar kinderlewe in Ierland en Engeland deurgebring en het klein rolle in haar pa se flieks vertolk. Ná haar ma se dood in 1969 het sy na Amerika verhuis en etlike jare lank modelwerk gedoen. 

In die vroeë 1980's het sy besluit om haar op rolprentwerk toe te spits en toneelspel studeer. Haar eerste noemenswaardige rol was in "The Postman Always Rings Twice" (1981). In 1985 het haar pa haar die rol van Maerose, die dogter van ’n Mafiabaas, gegee in "Prizzi's Honor", ook met Jack Nicholson. Huston het die Oscar vir beste vroulike byspeler gewen en die eerste persoon geword wat ’n Oscar wen nadat ’n ouer én grootouer dit ook reggekry het.

Huston is vir Baftas benoem vir haar spel in Woody Allen se prente "Crimes and Misdemeanors" (1989) en "Manhattan Murder Mystery" (1993). Sy was ook Morticia Addams in die gewilde "The Addams Family" (1991) en "Addams Family Values" (1993), waarvoor sy twee Golden Globe-benoemings gekry het, en die Grand High Witch in die kinderprent "The Witches" (1990). Sy het dikwels saam met die regisseur Wes Anderson gewerk, onder meer in "The Royal Tenenbaums" (2001) en "The Life Aquatic with Steve Zissou" (2004). 

Sy is ook die skrywer van twee memoires, "A Story Lately Told" en "Watch Me".



</doc>
<doc id="107636" url="https://af.wikipedia.org/wiki?curid=107636" title="Kathy Bates">
Kathy Bates

Kathleen Doyle "Kathy" Bates (gebore op 28 Junie 1948) is ’n Amerikaanse aktrise en regisseur wat al verskeie pryse vir haar werk in rolprente en op televisie gewen het. 

Ná klein rolle in die 1970's en 1980's in rolprente en op TV het Bates bekendheid verwerf met haar spel in "Misery" (1990), waarvoor sy ’n Oscar vir beste aktrise gewen het; sy is ook vir ’n Golden Globe benoem. 

Daarna het rolle in "Fried Green Tomatoes" (1991) en "Dolores Claiborne" (1995) gevolg voordat sy Molly Brown in "Titanic" (1997) gespeel het.

Sy is vir ’n Tony benoem vir haar spel in 1983 in die Broadway-verhoogstuk "'night, Mother". Sy het ’n Screen Actors Guild Award vir beste vroulike byspeler gewen vir haar spel in "Primary Colors" (1998), waarvoor sy ook vir ’n Oscar benoem is. Sy is in 2002 weer vir ’n Oscar vir beste vroulike byspeler benoem vir "About Schmidt" (2002).

Bates het 13 Emmy-benoemings vir haar werk op TV gekry – twee daarvan was vir die reeks "Harry's Law". Sy het in 2012 een gewen vir haar spel in "Two and a Half Men" en in 2014 vir haar geloofde vertolking van Delphine LaLaurie in die grureeks "American Horror Story".

Van die 1990's af was Bates ook die regisseur van verskeie produksies, onder meer episodes van die TV-reekse "Homicide: Life on the Street", "NYPD Blue", "Oz", "Six Feet Under" en "Everwood". Sy was ook regisseur van die TV-flieks "Dash and Lilly" en "Ambulance Girl", waarin sy ook speel, en die rolprente "Have Mercy" (2006) met Melanie Griffith en "Revolutionary Road" met Leonardo DiCaprio en Kate Winslet.



</doc>
<doc id="107637" url="https://af.wikipedia.org/wiki?curid=107637" title="Stompneus-pompano">
Stompneus-pompano

Die Stompneus-pompano ("Trachinotus blochii") is 'n vis wat voorkom in die Indiese- en Stille Oseaan gebied, die Rooisee en aan die ooskus van Afrika tot by sentraal KwaZulu-Natal. In Engels staan die vis bekend as die "Snubnose pompano".

Die vis word tot 65 cm lank en word gekenmerk deur 'n stomp, geronde snoet en ovaal-vormige lyf. Die vis is sliwerkleurig wat neig na silwer-blou. Al die vinne is donkergeel met bruin rante. Die stertvin is wydgevurk en lank. Die voorste gedeeltes van die rug- en analevinne is verleng.

Die onvolwasse vissies leef in vlak water wat beskut is bv. strandmere terwyl volwasse visse in vlak kusriwwe leef in water wat tot 50 meter diep is. Hulle vreet hoofsaaklik bodem bewoners soos slakke en ander gedopte ongewerweldes.





</doc>
<doc id="107641" url="https://af.wikipedia.org/wiki?curid=107641" title="Langvin-geelstert">
Langvin-geelstert

Die Langvin-geelstert ("Seriola rivoliana") is 'n vis wat voorkom in die Indiese- en Stille Oseaan gebies, die Rooisee, Oman en aan die ooskus van Afrika suidwaarts tot by Knysna. In Engels staan die vis bekend as die "Longfin yellowtail" of die "Longfin amberjack".

Die vis word tot 70 cm lank. Die vis het 'n redelike lang en slank lyf. Bykans die hele lyf is silwer-olyf met die onderste sye wat effens ligter is. Daar is kenmerkende geel-bruin breë streep wat oor die kop strek en ook oor die lengte van die lyf, maar hier is dit ligter. Die pektorale vinne is kort. Al die vinne is donker behalwe die anale vin wat 'n wit rant het.

Die vis leef in aflandige riwwe asook in oopsee in water wat 15 tot 70m diep is. Hulle bly in klein tot groot skole en word aangetrek deur duikers se borrels.





</doc>
<doc id="107643" url="https://af.wikipedia.org/wiki?curid=107643" title="Amhare">
Amhare

Die Amhare (Amharies: አማራ, "Āmara"; Ge'ez: አምሐራ, "ʾÄməḥära") is 'n etniese groep inheems aan die noordelike en sentrale hooglande van Ethiopië, veral in die Amharastreek. Volgens die nasionale sensus van 2007 leef byna 20 miljoen Amhare in Ethiopië, sowat 27% van dié land se bevolking. Hulle praat Amharies, 'n Semitiese taal binne die Afro-Asiatiese taalfamilie, as moedertaal.
Die Amhare vorm die tweede grootste etniese groep in Ethiopië na die Oromo en vorm die titulêre nasie van die Amharastreek, een van nege etniese streke in Ethiopië. Amharies is die amptelike taal van Ethiopië, hoewel dit nie dié land se grootste taal is nie. Die Amhare vorm sedert eeue Ethiopië se mees invloedryke etniese groep; hulle was die drywende krag agter die Keiserryk van Ethiopië wat tussen 1137 en 1974 bestaan het. Daarbenewens leef sowat 195 260 Amhare in die Verenigde State, 115 500 Amhare in Israel, 18 020 in Kanada, 8 620 in die Verenigde Koninkryk, 5 600 in Duitsland en 4 515 in Australië, almal immigrante.


</doc>
<doc id="107647" url="https://af.wikipedia.org/wiki?curid=107647" title="Geoffrey Rush">
Geoffrey Rush

Geoffrey Roy Rush, AC (Toowoomba, 6 Julie 1951) is 'n Australiese akteur.



</doc>
<doc id="107648" url="https://af.wikipedia.org/wiki?curid=107648" title="Romano Guardini">
Romano Guardini

Romano Guardini (Verona, 17 Februarie 1885 – München, 1 Oktober 1968) was 'n Duitse katolieke priester, teoloog en filosoof. Hy word gebore in 'n Italiaanse gesin, maar woon en werk gedurende sy hele lewe in Duitsland. Guardini promoveer as teoloog aan die universiteit van Freiburg. Tussen 1923 en 1939 was hy hoogleraar vir godsdiensfilosofie en katolieke wêreldbeskouing in Berlyn. Met die uitbreek van die Tweede Wêreldoorlog onderbreek hy noodgedwonge sy professoraat. Ná die oorlog word hy hoogleraar te Tübingen.

Guardini studeer eerste skeikunde (Tübingen) en ekonomie (Münster), maar hy was nie suksesvol in hierdie studies nie. Gedurende die tydperk worstel hy ook met die sin van die bestaan. Na 'n vesrskil met die kritiek op die Godsbewussyn van Kant besef hy dat hy sy geloof verloor het. Hy beleef 'n bekeringsoomblik, en streef daarna na volle oorgawe aan die godsdiens. Hy besluit om as priester te kwalifiseer. Hiervoor gaan hy teologie studeer in Freiburg, en na hierdie studie meld hy hom aan by die kweekskool van Mainz. Op 28 Mei 1910 word hy as priester ingesweer.

In 1915 promoveer hy in Freiburg met 'n proefskrif oor die verlossingsleer van Bonaventura (Giovanni di Fidanza).Bonaventura is by uitstek 'n mistieke godsgeleerde, wat in lyn is met die Augustynse Godsleer, 'n sterk band sien tussen God en die mens.

In 1920 kry hy studieverlof om in Bonn sy habilitasie te gaan doen, weereens oor Bonaventura. Hy doseer daarna in godsdiensfilosofie en katolieke wêreldbeskouings in Berlyn. Guardini voer egter vanaf 'n jeugdige ouderdom 'n hewige stryd teen depressie "(Vom Sinn der Schwermut" (1928)). In die laatste jare van syn lewe sou hierdie problem vererger.

In deselfde periode (1923-1939) is Guardini verbonde aan die Quickborn jeugbeweging van Burg Rothenfels aan die Main. Hier probeer hy by die jeug 'n nuwe bewussyn aan te kweek in terme van hulle katolieke identiteit. Sy "Werkwochen" (spel, sport, teologiese onderrig en besinning) word bekend. In sekere sin is Burg Rothenfels 'n proefplek vir sy gedagtegoed. In 1939 word Guardini deur die aksies van die Nazi’s vervroeg met emeritaat gestuur. Burg Rothenfels word gekonfiskeer. Guardini word verbied om lesings aan te bied. Die Tweede Wêreldoorlog word 'n produktiewe tyd vir sy skryfwerk.

Die Tweede Wêreldoorlog traumatiseer Duitsland. Verskeie vrae word gestel oor hoe 'n beskaafde volk hierdie verskrikking kon laat gebeur. Daar ontstaan 'n persepsie dat die ideaal van die moderne, redelike, humanitêre mens ten einde gekom het. Guardini is deur die oorlog verander. Hy is van mening dat die katastrofe met Hitler die uiting en 'n voorbode is van die einde van 'n tydperk en terselfdertyd die angswekkende begin van 'n nuwe tydperk is. Hy herlei hoe dit alles wel moes gebeur in die raamwerk van die toenmalige kultuurgeskiedenis. Hierdie sit hy uiteen in sy essay "Das Ende der Neuseit" (1950), maar in die entosiasme van die weeropbou vind sy denke weinig weerklank.

In die jare 50 en 60 ontang hy eerbewyse waaronder die Vredesprys van die Duitse Boekhandel (1952), die (Nederlandse) Erasmusprys (1962) - as eerste teoloog, eredoktorsgrade en ereburgerskappe. In 1962 hou hy by die ontvangs van die Erasmusprys die toespraak Europa werklikheid en taak. Veertig jaar daarna word in die Laurenskerk in Rotterdam 'n symposium onder ongeveer dieselfde titel gehou: Europa werklikheid en opgawe. Guardini sterf in 1968.

'n Seleksie uit sy oeuvre:


</doc>
<doc id="107649" url="https://af.wikipedia.org/wiki?curid=107649" title="Krewel-skad">
Krewel-skad

Die krewel-skad ("Alepes djedaba") is 'n vis wat voorkom in die Indiese- Stille Oseaan gebied, die Rooisee en langs die ooskus van Afrika suidwaarts tot by KwaZulu-Natal. In Engels staan die vis as die "Shrimp scad" bekend.

Die vis word tot 34 cm groot. Hierdie vis is klein met 'n spoelvormige lyf en is silwer oor die hele lyf. Tog lyk die vis grys-groen van bo af en witterig van onder af. Daar is 'n swart vlek op die boonste kieue deksel. Die stertvin is geel terwyl die pektorale vinne lank en sekelvormig is. Hierdie vis is 'n roofvis wat in groot skole saam jag. Hulle kom naby kus riwwe voor, soms ook by rots punte en skeepswrakke in water wat 2 tot 50m diep is.

Hulle vreet 'n verskeidenheid vis en skaaldiere.





</doc>
<doc id="107652" url="https://af.wikipedia.org/wiki?curid=107652" title="Margaret Singana">
Margaret Singana

Margaret Singana (gebore Margaret M'cingana, Queenstown, 1938 – 22 April 2000) was ’n Suid-Afrikaanse sangeres.

Singana (die van wat musiekvervaardigers haar gegee het omdat dit makliker is vir Westerlinge om uit te spreek) het in die 1950's – toe sy 16 jaar oud was – van haar geboortedorp na Johannesburg in die destydse Transvaal verhuis in die hoop om werk in die musiekbedryf te kry, maar moes tevrede wees om daar as huishulp te werk. Tog was Singana se werkgewers so beïndruk deur haar singery terwyl sy gewerk het dat hulle ’n opname gemaak en die kasset na ’n platemaatskappy gestuur het. Die vervaardigers van die musiekblyspel Sponono, geskryf deur Alan Paton, het haar in 1964 'n plek in die koor aangebied. Dié musiekspel het deur Amerika getoer, waarna sy in Gibson Kente se musiekspel Sikalo gesing het.

In die 1970's het Singana saam met The Symbols begin optree. In 1972 het sy "Good Feelings" saam met dié orkes opgeneem. Die enkelsnit het tot nommer twee op LM Radio se treffersparade gevorder. In 1973 is Singana die hoofrol aangebied in die musiekblyspel Ipi Tombi. Kort voor lank het sy bekend geword danksy die treffer "Mama Tembu's Wedding" uit Ipi Tombi. Dié lied het daartoe bygedra dat sy ook gewild onder wit Suid-Afrikaners geword het. Danksy suksesvolle opvoerings van die musiekspel in Engeland, Australië en Amerika het Singana oorsese sukses behaal.

In 1977 het "I never loved a man the way I loved" you ook ’n treffer geword. Radio 5 het dit aangewys as die liedjie van die jaar vir 1977. Singana was die eerste swart sanger wat op die SAUK se musiekprogram Pop Shop verskyn het.

Singana het ’n 1980 ’n terugslag beleef toe sy ’n beroerte gehad (wat daartoe gelei het dat sy aan 'n rolstoel gekluister was tot haar dood toe) en jare lank met haar gesondheid gesukkel het, maar in 1986 het sy ’n terugkeer gemaak met die liedjie "We are growing", die temalied van die TV-reeks Shaka Zulu.

Singana het met die jare talle eerbewyse ontvang, onder meer die resensenteprys van 1976/'77 van die Britse tydskrif "Music Week". In Suider-Afrika was sy bekend as "Lady Africa". Sy was getroud met die jazz-musikant Mongezi Veleleo. Singana het in April 2000 in armoede en grotendeels vergete gesterf nadat sy lank siek was.

Yvonne Chaka Chaka het einde 'n album uitgereik om hulde aan Singana te bring. Die opbrengs sou sy aan Singana se naasbestaandes skenk. Dit was nadat talle mense op Singana se begrafnis hul woede uitgespreek het oor die feit dat die eens gevierde sangeres in armoede kon sterf.





</doc>
<doc id="107653" url="https://af.wikipedia.org/wiki?curid=107653" title="Francis Ford Coppola">
Francis Ford Coppola

Francis Ford Coppola (IFA: ˈkoʊpələ; gebore op 7 April 1939) is ’n Amerikaanse rolprentregisseur, vervaardiger en draaiboekskrywer. Hy was deel van die "New Hollywood"-vlaag van rolprentvervaardiging. Sy films sluit in die Oscar-bekroonde "The Godfather" (1972) en "Apocalypse Now" (1979).

Nadat Coppola "The Rain People" in 1969 geregisseer het, het hy in 1970 die Oscar vir beste oorspronklike draaiboek saam met Edmund H. North gewen vir "Patton". Sy reputasie as regisseur is in 1972 bevestig met die uitreiking van "The Godfather", ’n fliek wat rolprentvervaardiging in die gangster-genre gerewolusionaliseer het. Hy het lof van resensente en die publiek gekry voordat hy drie Oscars gewen het, insluitende sy tweede een (vir beste verwerkte draaiboek saam met Mario Puzo) en een vir beste prent, asook sy eerste Oscar-benoeming vir beste regisseur.

"The Godfather Part II" was in 1974 die eerste opvolgprent wat die Oscar vir beste prent gewen het. Dit is hoog deur resensente aangeskryf en het hom nog drie Oscars in die sak gebring: vir beste verwerkte draaiboek, beste regisseur en beste prent. Hy is die eerste regisseur naas Billy Wilder wat drie Oscars vir dieselfde prent gewen het. "The Conversation", wat hy geskryf, geregisseer en vervaardig het, is in dieselfde jaar uitgereik en het die Palme d'Or op die Cannes-rolprentfees gewen. Sy volgende prent was 1979 se "Apocalypse Now". Die prent is geloof vir sy lewendige en donker uitbeelding van die Viëtnamoorlog, en het in 1979 die Palme d'Or gewen. In 1990 was hy die regisseur van "The Godfather Part III". Coppola is een van net agt rolprentmakers wat die Palme d'Or twee keer gewen het.

Hoewel van sy prente in die 1980's en 1990's geloof is, het hulle nie weer die sukses van dié van die 1970's behaal nie. Sy bekendste flieks sedert die 1980's sluit in die dramas "The Outsiders" en "Rumble Fish" (albei 1983), die misdaaddrama "The Cotton Club" (1984) en die gruprent "Bram Stoker's Dracula" (1992).






</doc>
<doc id="107654" url="https://af.wikipedia.org/wiki?curid=107654" title="Oliver Stone">
Oliver Stone

William Oliver Stone (gebore op 15 September 1946) is ’n Amerikaanse rolprentregisseur, draaiboekskrywer en vervaardiger. 

Hy het in die middel 1980's en vroeë 1990's bekendheid verwerf vir die skryf en regissering van ’n reeks rolprente oor die Viëtnamoorlog, waarin hyself ’n soldaat was. Baie van Stone se prente handel oor omstrede Amerikaanse politieke kwessies van die laat 20ste eeu en is as sulks as gevaarlik beskou toe hulle uitgereik is. Sy prente kombineer dikwels verskillende kamera- en filmformate in ’n enkele skoot, soos in "JFK", "Natural Born Killers" en "Nixon".

Hy het drie Oscars gewen vir sy werk aan die prente "Midnight Express", "Platoon" en "Born on the Fourth of July". Hy is op die Austin-rolprentfees van 2007 vereer met die prys vir lewenslange bydrae tot die rolprentbedryf.



</doc>
<doc id="107655" url="https://af.wikipedia.org/wiki?curid=107655" title="Spike Lee">
Spike Lee

Shelton Jackson "Spike" Lee (gebore op 20 Maart 1957) is ’n Amerikaanse rolprentregisseur, vervaardiger, skrywer en akteur. Sy maatskappy, 40 Acres and a Mule Filmworks, het sedert 1983 meer as 35 rolprente vervaardig.

Lee het sy regisseursdebuut in 1986 met "She's Gotta Have It" gemaak. Prente sedertdien sluit in "Do the Right Thing" (1989), "Malcolm X" (1992), "The Original Kings of Comedy" (2000), "25th Hour" (2002), "Inside Man" (2006) en "Chi-Raq" (2015). Hy het in 10 van sy eie flieks gespeel.

Sy flieks ondersoek rasseverhoudings, kleuronderskeid in die swart gemeenskap, die rol van die media in die moderne lewe, stedelike misdaad en armoede, en ander politieke kwessies. Hy is twee keer vir ’n Oscar benoem en het ’n studente- en ere-Oscar gewen, asook talle ander pryse soos ’n Emmy, Gish-prys en ere-César.




</doc>
<doc id="107656" url="https://af.wikipedia.org/wiki?curid=107656" title="Kevin Kline">
Kevin Kline

Kevin Delaney Kline (gebore op 24 Oktober 1947) is ’n Amerikaanse akteur van die verhoog en rolprente, komediant en sanger. Hy het ’n Oscar en twee Tonys gewen, en is in 2003 in die Amerikaanse Teater-eresaal opgeneem.

Kline het sy loopbaan op die verhoog in 1972 begin by The Acting Company. Hy het twee Tonys gewen vir sy werk in Broadway-musiekspele: vir die 1978-produksie van "On the Twentieth Century" en die 1981-weergawe van "The Pirates of Penzance".

Hy het die volgende jaar sy rolprentdebuut teenoor Meryl Streep in "Sophie's Choice" gemaak. Vir sy rol in die 1988-komedie "A Fish Called Wanda" het hy die Oscar vir beste manlike byspeler gewen. In 2003 was hy Falstaff in die Broadway-produksie "Henry IV", en daarvoor het hy die Drama Desk-prys gewen. 

Hy is ook benoem vir ’n Emmy, twee Baftas en vyf Golden Globes, en het in 2004 ’n ster op die Hollywood Walk of Fame gekry.

Sy ander prente sluit in "The Big Chill" (1983), "Silverado" (1985), "Cry Freedom" (1987), "Dave" (1993), "The Hunchback of Notre Dame" (1996), "The Ice Storm" (1997), "In & Out" (1997), "De-Lovely" (2004) en "My Old Lady" (2014).



</doc>
<doc id="107658" url="https://af.wikipedia.org/wiki?curid=107658" title="John Cleese">
John Cleese

John Marwood Cleese (gebore op 27 Oktober 1939) is ’n Britse akteur, komediant, skrywer en rolprentvervaardiger. Hy het bekendheid verwerf as een van die hoofkarakters in "Monty Python’s Flying Circus" en later as die hotelbaas Basil Fawlty in die TV-komedie "Fawlty Towers". Sy flieks sluit in "A Fish Called Wanda" (1988). Hy speel die rol van Q in die James Bond-fliek "Die Another Day" (2002) en die rol van mnr. Edly, The Guv, in die twee "Spud"-flieks.

Cleese het op die Edinburgfees bekend geraak as ’n draaiboekskrywer van randproduksies en akteur in "The Frost Report". In die laat 1960's was hy die medestigter van Monty Python, die komediegeselskap wat verantwoordelik was vir die sketsprogram "Monty Python's Flying Circus" en die vier Monty Python-rolprente: "And Now for Something Completely Different", "Monty Python and the Holy Grail", "Life of Brian" en "The Meaning of Life".

In die middel 1970's het Cleese en sy eerste vrou, Connie Booth, die Britse TV-sitkom "Fawlty Towers" geskryf en daarin gespeel. Die reeks het drie Baftas gewen. Later het hy saam met Kevin Kline, Jamie Lee Curtis en Michael Palin in "A Fish Called Wanda" en "Fierce Creatures" gespeel, wat hy albei ook geskryf het. Hy was ook in baie ander prente te sien, soos "Clockwise", twee James Bond-flieks as Q (die kwartiermeester), twee "Harry Potter"-prente en die laaste drie "Shrek"-flieks.

Saam met die skrywer van "Yes Minister", Antony Jay, was hy die stigter van Video Arts, ’n vervaardigingsmaatskappy wat vermaakopleidingsprente maak. In 1976 was hy ook medestigter van "The Secret Policeman's Ball"-welsynprogramme om geld in te samel vir die menseregte-organisasie Amnestie Internasionaal.




</doc>
<doc id="107659" url="https://af.wikipedia.org/wiki?curid=107659" title="Bhimrao Ramji Ambedkar">
Bhimrao Ramji Ambedkar

Bhimrao Ramji Ambedkar (Marathi: भीमराव रामजी आंबेडकर [bʱiːmraːw raːmdʑiː aːmbeːɽkər]; 14 April 1891 – 6 Desember 1956), algemeen bekend onder die naam Babasaheb Ambedkar, was 'n Indiese regsgeleerde, ekonoom, politikus en gelykheidsvegter wat aksie teen die diskriminasie en ongelyke behandeling van die Onaanraakbare (Dalite) geneem het. Sy bekering tot Boeddhisme in 1935 het tot die stigting van die Boeddhistiese Dalitbeweging gelei. Verder het hy 'n rol in die stryd vir vroueregte en die arbeidersbeweging gespeel. Hy was die eerste minister van justisie in die onafhanklike Indië en hy word herken as die mees vooraanstaande vormer van die Grondwet van Indië.


</doc>
<doc id="107660" url="https://af.wikipedia.org/wiki?curid=107660" title="51 v.C.">
51 v.C.




</doc>
<doc id="107664" url="https://af.wikipedia.org/wiki?curid=107664" title="Velskoenblaar">
Velskoenblaar

Die velskoenblaar of bobbejaanoor ("Haemanthus sanguineus") is 'n Suid-Afrikaanse bolplant wat endemies in die fynbos van die Wes-Kaap en Oos-Kaap voorkom. Die SANBI-rooilys beskryf dit as 'n "veilige" (LC) en stabiele spesie.

Die plant is dormant in die somer en kan nie gesien word nie. In die herfs verrys 'n treffende bloedrooi blom vanuit die grond. Dit bestaan uit 'n bloedrooi stam wat 'n massa van klein rooierige en geel blommetjies dra.

Die plant produseer twee ronde leeragtige blare in die herfs en winter. Hierdie blare lê plat op die grond en het tipies 'n rand van rooi haartjies. Die blare is diep groen aan die bokant, maar het pienk en rooi kolle aan die onderkant.


</doc>
<doc id="107667" url="https://af.wikipedia.org/wiki?curid=107667" title="Chetan Bhagat">
Chetan Bhagat

Chetan Bhagat (gebore 22 April 1974 in Nieu-Delhi) is 'n Indiese skrywer.

Bhagat het in Delhi grootgeword. Hy het aan The Army Public School gestudeer en in 1995 verwerf hy sy diploma aan die Indian Institute of Technology in New Delhi. In 1997 het hy 'n MBA aan IIM Ahmedabad verwerf. Daarbenewens werk hy in Hong Kong vir Amerikaanse maatskappye.





</doc>
<doc id="107668" url="https://af.wikipedia.org/wiki?curid=107668" title="Chalicothere">
Chalicothere

Chalicotheriidae is 'n uitgestorwe familie van soogdiere wat in die Mioseen-tydperk geleef het. Daar is nie baie fossiele gevind nie, desondanks word aangeneem dat die familie vir ongeveer 50 miljoen jaar suksesvol was.

Die lede van die familie was onewehoewige diere met 'n perdagtige kop, lang voorpote, kort agterpote en 'n skuins aflopende rug. Aan die einde van al vier pote was 'n klouagtige voet wat uit keratien bestaan het. As gevolg van hierdie kloue kon die diere nie hardloop nie.

Uit die tande kan afgelei word dat die diere in bosse en woude geleef het en die blare van bome en struike gevreet het. Hulle kon hulleself moontlik op hul agterpote oplig.

Fossiele is in Eurasië, Afrika en Noord-Amerika gevind. Die onderkaak van 'n Chalicotheriidae is onder andere in Cornelia ontdek.

Subfamilie Macrotheriinae, † 
Subfamilie Schizotheriinae, † 


</doc>
<doc id="107671" url="https://af.wikipedia.org/wiki?curid=107671" title="Wayback Machine">
Wayback Machine

Die Wayback Machine is 'n digitale argief van die Wêreldwye Web en ander inligting op die Internet. Die diens stel mense in staat om webblaaie te argiveer en geargiveerde bladsye oor tyd op te roep. Dit is veral handig om bladsye wat nie meer bestaan nie, op te soek.

Die argief word deur "Internet Archive" ('n nie-winsgewende organisasie wat in San Francisco in die VSA gesetel is) bestuur. Dit is deur Brewster Kahle en Bruce Gilliat begin, en word met behulp van "Alexa Internet" instand gehou. Hulle visie is om die hele Internet te argiveer.

Die organisasie argiveer bladsye sedert 1996 op hulle Linux-bedieners. Hulle besoek geargiveerde bladsye elke paar weke of maande en skep 'n nuwe weergawe as die inhoud daarvan verander het. Gebruikers word ook toegelaat om skakels vir aktivering in te voer. Die oogmerk is om inligting, wat andersins verlore kan gaan wanneer 'n webwerf verander of gesluit word, vas te vang.

Wys 'n kalender wat die weergawes van 'n geargiveerde bladsy wys:

Sien hoe 'n bladsy in die verlede (in die geval, die Afrikaanse Wikipedia op 29 Januarie 2004) gelyk het:

Om 'n URL te argiveer:



</doc>
<doc id="107672" url="https://af.wikipedia.org/wiki?curid=107672" title="Asimmetriese oorlogvoering">
Asimmetriese oorlogvoering

Asimmetriese oorlogvoering (of asimmetriese betrokkenheid) is oorlog tussen oorlogvoerders wie se relatiewe militêre mag aansienlik verskil, of wie se strategie of taktiek aansienlik verskil. Dit is gewoonlik 'n oorlog tussen 'n staande, professionele weermag en 'n opstands- of weerstandsbeweging. Guerilla-oorlogvoering is een van die oudste vorme van asimmetriese oorlogvoering.

Asimmetriese oorlogvoering kan 'n konflik beskryf waarin die hulpbronne van twee oorlogvoerendes in wese van mekaar verskil. Gedurende die stryd en deur ander interaksie (geopolities, sosio-ekonomies of humanitêr) word daar gepoog om mekaar se kenmerkende swakhede uit te buit. So 'n stryd behels dikwels die strategie en taktiek van onkonvensionele oorlogvoering, die swakker vegters poog om strategie te gebruik om vir die leemtes in kwantiteit of kwaliteit te vergoed. Sulke strategieë is nie noodwendig militêr van aard nie. 

Dit staan in teenstelling met simmetriese oorlogvoering, waar twee magte met 'n soortgelyke militêre mag en hulpbronne teen mekaar veg, en staatmaak op taktiek wat algemeen soortgelyk is, dit verskil slegs in die besonderhede en uitvoering daarvan.


</doc>
<doc id="107673" url="https://af.wikipedia.org/wiki?curid=107673" title="Tweekol-valkvis">
Tweekol-valkvis

Die Tweekol-valkvis ("Amblycirrhitus bimacula") is vis wat voorkom in die Indiese- en Stille Oseaan gebied, die ooskus van Afrika suidwaarts tot by die noorde van KwaZulu-Natal. In Engels staan die vis as die "Twospot hawkfish" bekend.





</doc>
<doc id="107677" url="https://af.wikipedia.org/wiki?curid=107677" title="Gene Hackman">
Gene Hackman

Eugene Allen "Gene" Hackman (gebore op 30 Januarie 1930) is ’n Amerikaanse akteur en romanskrywer met 'n toneelspelloopbaan van vyf dekades.

Hackman het verskeie klein rolle gespeel, soos in die televisiereeks Route 66 (1963), en in Off-Broadway-toneelstukke. Sy eerste rolprentrol was in "Lilith" (1964, met Warren Beatty in die hoofrol). Hy het in 1967 algemeen bekend geraak vir sy spel as Buck Barrow in "Bonnie and Clyde", waarvoor hy die eerste keer vir ’n Oscar benoem is. Ná ’n paar TV-rolle was hy in 1969 te sien in "Downhill Racer" en "Marooned". 

Sy bekendste prente daarna sluit in "The French Connection" (1971), "French Connection II" (1975), "The Poseidon Adventure" (1972), "The Conversation" (1974), "Superman" (1978), waarin hy Lex Luthor gespeel het, "Hoosiers" (1986), "Mississippi Burning" (1988), "Unforgiven" (1992), "The Firm" (1993), "Crimson Tide" (1995), "Get Shorty" (1995), "The Birdcage" (1996), "Enemy of the State" (1998), "Behind Enemy Lines" (2001) en "The Royal Tenenbaums" (2001).

Gedurende sy loopbaan is Hackman vyf keer vir ’n Oscar benoem, waarvan hy twee gewen het: vir beste akteur vir "The French Connection" en beste manlike byspeler vir "Unforgiven". Hy het ook drie Golden Globes en twee Baftas ingepalm. 

Op 7 Julie 2004 het Hackman ’n seldsame onderhoud met Larry King gehad waarin hy gesê het hy het geen verdere rolprentprojekte in die vooruitsig nie en dat hy dink sy toneelloopbaan is verby. In 2008 het hy bevestig dat hy uit die rolprentbedryf getree het. 

Hackman het saam met die ondersese argeoloog Daniel Lenihan drie historiese fiksieromans geskryf: "Wake of the Perdido Star" (1999), "Justice for None" (2004) en "Escape from Andersonville" (2008). Die eerste boek wat hy alleen geskryf het, ’n storie van liefde en wraak wat in die Ou Weste afspeel, "Payback at Morning Peak", is in 2011 uitgereik. ’n Polisieriller, "Pursuit", het in 2013 gevolg.



</doc>
<doc id="107680" url="https://af.wikipedia.org/wiki?curid=107680" title="Michael Douglas">
Michael Douglas

Michael Kirk Douglas (gebore op 25 September 1944) is ’n Amerikaanse akteur en rolprentvervaardiger. Hy het aan uiteenlopende prente gewerk wat beide onafhanklike flieks en lokettreffers insluit, en het verskeie pryse gewen en erepryse gekry, onder meer die Golden Globes se Cecil B. DeMille-prys vir sy lewenslange bydrae tot die vermaakbedryf.

Douglas is die oudste seun van die akteur Kirk Douglas. Hy het op die verhoog en televisie en in rolprente gewerk. Hy het bekend geraak vir sy rol in die TV-reeks "The Streets of San Francisco", waarvoor hy drie jaar agtereenvolgens vir ’n Emmy benoem is. In 1975 het hy "One Flew Over the Cuckoo's Nest" vervaardig nadat hy die rolprentregte by sy pa gekry het. Die prent is wyd geloof en was gewild onder die publiek – dit het die Oscar vir beste prent gewen. 

Nadat Douglas in 1976 by "The Streets of San Francisco" weg is, het hy nog prente vervaardig, soos "The China Syndrome" (1979) en "Romancing the Stone" (1984); vir laasgenoemde, waarin hy ook gespeel het, het hy die Golden Globe vir beste musiekprent of komedie gewen. Nadat hy weer sy rol in "Romancing the Stone" as Jack Colton in die 1985-opvolgprent, "The Jewel of the Nile", gespeel het (wat hy ook vervaardig het) en in die musiekprent "A Chorus Line" (1985) en die sielkundige riller "Fatal Attraction" (1987) verskyn het, het hy lof ontvang vir sy ikoniese uitbeelding van die amorele Gordon Gekko in die drama "Wall Street", waarvoor hy die Oscar vir beste akteur gewen het. Hy het dié rol weer vertolk in die opvolg, "Wall Street: Money Never Sleeps" (2010).

Ander noemenswaardige flieks sluit in "Black Rain" (1989), "The War of the Roses" (1989), "Basic Instinct" (1992), "The American President" (1995), "The Game" (1997), "Traffic" en "Wonder Boys" (2000), "Solitary Man" (2009) en "Ant-Man" (2015). In die biografiese TV-prent van 2013 "Behind the Candelabra" het hy die rol van Liberace vertolk en groot lof en verskeie pryse daarvoor gekry, insluitende ’n Golden Globe, Emmy en Screen Actors Guild Award. 



</doc>
<doc id="107681" url="https://af.wikipedia.org/wiki?curid=107681" title="Marlee Matlin">
Marlee Matlin

Marlee Beth Matlin (gebore op 24 Augustus 1965) is ’n Amerikaanse aktrise. Sy het die Oscar vir beste aktrise in 1986 gewen vir haar spel in "Children of a Lesser God" – sy is beide die enigste dowe akteur wat dit nog reggekry het, asook die jongste tot dusver (sy was 21 jaar oud). 

Matlin is doof vandat sy 18 maande oud was, en is lid van die Amerikaanse Vereniging vir die Dowes. Sy het haar verhoogdebuut op sewe jaar gemaak, as Dorothy in die Internasionale Sentrum vir Doofheid en die Kunste se opvoering van "The Wizard of Oz", en het deur haar kinderjare saam met die sentrum se kindergroep opgetree. Dit is in een van dié opvoerings waar sy deur Henry Winkler ontdek is, en dit het gelei tot haar eerste rolprentrol in "Children of a Lesser God". 

Sy het daarna drie benoemings vir ’n Golden Globe gekry, waarvan sy een gewen het, en vier vir ’n Emmy. Sy het in 2009 ’n ster op die Hollywood Walk of Fame gekry.



</doc>
<doc id="107682" url="https://af.wikipedia.org/wiki?curid=107682" title="Sigourney Weaver">
Sigourney Weaver

Sigourney Weaver (gebore as Susan Alexandra Weaver; 8 Oktober 1949) is ’n Amerikaanse aktrise en rolprentvervaardiger.

Ná haar debuut in ’n klein rol in "Annie Hall" (1977) het sy gou bekend geraak vir haar eerste hoofrol in 1979 as Ellen Ripley in "Alien". Sy het dié rol weer in drie opvolgprente gespeel: "Aliens" (1986), waarvoor sy vir ’n Oscar vir beste aktrise benoem is, "Alien 3" (1992) en "Alien: Resurrection" (1997). Sy is ook bekend vir haar rolle in die lokettreffers "Ghostbusters" (1984), "Ghostbusters II" (1989) en "Avatar" (2009). 

Weaver is in 1980 vir ’n Drama Desk-prys benoem vir die Off-Broadway-toneelstuk "Das Lusitania Songspiel", en het in 1984 ’n Tony-benoeming gekry vir die Broadway-stuk "Hurlyburly". Sy is al sewe keer vir ’n Golden Globe benoem, waarvan sy twee gewen het: vir "Gorillas in the Mist" en "Working Girl". Sy was die eerste persoon wat in dieselfde jaar twee Golden Globes vir toneelspel gewen het. Sy het ook Oscar-benoemings vir albei rolle gekry. 

Vir haar rol in die 1997-prent "The Ice Storm" het sy die Bafta vir beste vroulike byspeler gewen. Sy is ook vir drie Emmys benoem en het twee Saturn-pryse gewen.

Weaver is bekend vir haar talle rolle in wetenskapsfiksieprente, ook soms klein rolle in suksesvolle flieks soos "Futurama" (2002), "WALL-E" (2008), "Paul" (2011) en "The Cabin in the Woods" (2012). Haar ander prente sluit in "The Year of Living Dangerously" (1983), "Dave" (1993), "Death and the Maiden" (1994), "Copycat" (1995), "A Map of the World" (1999), "Galaxy Quest" (1999) en "Prayers for Bobby" (2009). 



</doc>
<doc id="107683" url="https://af.wikipedia.org/wiki?curid=107683" title="Kopte">
Kopte

Die Kopte (Kopties: ⲚⲓⲢⲉⲙ̀ⲛⲭⲏⲙⲓ ̀ⲛ̀Ⲭⲣⲏⲥⲧⲓ̀ⲁⲛⲟⲥ) is 'n etnies-godsdienstige groep inheems aan beide Noord-Afrika en die Midde-Ooste, hoofsaaklik in Egipte, waar hulle die grootste Christelike minderheid en 10% van dié land se bevolking vorm. Daarbenewens vorm Kopte die grootste Christelike minderheid in beide Soedan (1%) en Libië (1%).

Die naam van die Kopte is afgelei van die Griekse naam vir Egiptenaars (Αἰγύπτιος "Aigýptios") en verwys veral ná aanhangers van die Kopties-Ortodokse Kerk. In die Romeinse, Bisantynse en die vroeë Islamitiese tydperk in Egipte is die term apart van godsdienstelike betekenisse gebruik en het ná die bevolking van beide Alexandrië en Egipte verwys.

Die taal van die Kopte, Kopties, het in die 3de eeu n.C. uit Egipties ontstaan en het as gevolg van die toenemende gebruik van Arabies byna uitgesterf. Tans word Kopties hoofsaaklik as liturgiese taal gebruik en is in proses van herlewing. In Egipte, Soedan en Libië praat Kopte in hul alledaagse lewe veral Arabies en in die diaspora Engels en ander tale.

As gevolg van spanninge met die Islamitiese meerderheid en Egipte se ekonomiese afswaai het tussen 1 en 2 miljoen Kopte in lande soos Australië, Kanada, Nieu-Seeland, die Verenigde Koninkryk, die Verenigde State asook in verskeie lande van Afrika, Asië en Europa gevestig. In Suid-Afrika het sowat 15 000 Kopte gevestig, veral in groot stede soos Johannesburg, Durban, Kaapstad en Pretoria.


</doc>
<doc id="107686" url="https://af.wikipedia.org/wiki?curid=107686" title="Enzo Jannacci">
Enzo Jannacci

Enzo Jannacci (Milaan, 3 Junie 1935 – Milaan, 29 Maart 2013) was 'n Italiaanse sanger, musikant, akteur en skrywer.

Enzo Jannacci is in Milaan in die provinsie Lombardy in Italië gebore. Sy vader, Giuseppe, was 'n offisier in die lugmag; sy stories het liedjies soos "El purtava i scarp del tennis", "Sei minuti all'alba" en "La sera che partì mio padre" geïnspireer.

Jannacci is in die ouderdom van 77 in "Clinica Columbus" (Milaan, Italië) aan kanker oorlede.




</doc>
<doc id="107687" url="https://af.wikipedia.org/wiki?curid=107687" title="Gevlekte valkvis">
Gevlekte valkvis

Die Gevlekte valkvis ("Cirrhitichthys aprinus") is 'n vis wat voorkom in die Indiese- en Stille Oseaan gebied, die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Paletail hawkfish".

Die vis word tot 10 cm lank en sy lyf is wit met onreëlmatige klein tot groot, rooi tot bruin vlekke op. Die vlekke strek oor die hele lyf, tot by die dorsale vin. Die dorsale vin het 'n wit rand met donker kolle op die kieue deksel en die stertvin het geen kolle op nie.

Hulle leef in aflandige koraal- en rotsriwwe in water wat 15 tot 50 m diep is. Die vis is 'n alleenloper maar kom ook soms in klein groepies bo koraal koppe of rots voor. Hulle vreet klein vissies en ongewerweldes.





</doc>
<doc id="107690" url="https://af.wikipedia.org/wiki?curid=107690" title="Tom Berenger">
Tom Berenger

Tom Berenger (gebore as Thomas Michael Moore; 31 Mei 1949) is ’n Amerikaanse akteur van televisie en rolprente. Hy is in 1986 vir ’n Oscar vir beste manlike byspeler benoem vir "Platoon" (1986).

Berenger het joernalistiek aan die Universiteit van Missouri studeer, maar ná sy studie besluit om toneel te speel. Hy moes sy van verander omdat daar reeds ’n akteur met die naam Tom Moore was. Berenger het in 1988 die Tom Berenger-beursfonds vir toneelspel gestig om studente te beloën wat in toneelspel uitblink.

Hy het in die 1970's in streeksteaters gewerk voordat hy New York toe verhuis het. Sy eerste TV-rolle was in sepies, soos die hoofrol van Tim Siegel in "One Life to Live". Sy rolprentdebuut was die hoofrol in die onafhanklike prent "Rush It" (1976). ’n Klein rol het gevolg in "Looking for Mr. Goodbar", en daarna was hy in "In Praise of Older Women" (1978). In 1979 was hy Butch Cassidy in "Butch and Sundance: The Early Days", ’n rol wat hy gekry het omdat hy effens na Paul Newman lyk wat die rol in 1969 in "Butch Cassidy and the Sundance Kid" vertolk het.

In die 1980's het Berenger in groter prente begin speel, soos "The Big Chill" (1983), "Platoon" (1986), "Someone to Watch Over Me" (1987) en "Major League" (1989). In 1986 het hy ’n Oscar-benoeming gekry vir sy uitbeelding van stafsersant Barnes in "Platoon" (hy het ’n Golden Globe vir beste manlike byspeler daarvoor gewen). In 1993 was hy in "Sniper" (en drie van die vier opvolgprente). Ander noemenswaardige flieks uit dié tydperk sluit in "Born on the Fourth of July" (1989), "Shattered" (1991), "Sliver" en "Gettysburg" (1993) en "Chasers" (1994).

Hy was later hoofsaaklik in byspelerrolle in prente en op TV te sien, soos in die laaste seisoen van die gewilde reeks "Cheers", waarvoor hy vir ’n Emmy benoem is. Hy het ook die 1997-minireeks "Rough Riders" vervaardig.

In 2010 was hy te sien in die wetenskapsfiksieriller "Inception" saam met Leonardo DiCaprio en Cillian Murphy. Dit was ’n sukses en Berenger se eerste rol in ’n hoofstroomfliek sedert "Training Day" in 2001. In 2012 was hy in die TV-minireeks "Hatfields & McCoys" as Jim Vance. Hy het ’n Emmy vir beste byspeler gewen vir sy spel.



</doc>
<doc id="107694" url="https://af.wikipedia.org/wiki?curid=107694" title="Anne Bancroft">
Anne Bancroft

Anne Bancroft (gebore as Anna Maria Louisa Italiano; 17 September 1931 – 6 Junie 2005) was ’n Amerikaanse aktrise. Sy is gerespekteer vir haar kragtige en veelsydige werk in rolprente en op die verhoog en televisie. Sy het ’n Oscar, drie Baftas, twee Golden Globes, twee Tonys en twee Emmys gewen, asook ander pryse en benoemings.

Nadat sy onder die naam Anne Marno in ’n paar televisiedramas verskyn het, is sy aangesê om haar van te verander vir haar rolprentdebuut in 1952 in "Don't Bother to Knock". Ná dié rol en ’n rits byspelerrolle in die 1950's het sy ’n Oscar vir beste aktrise gewen vir haar hoofrol in "The Miracle Worker" (1962) as Helen Keller se onderwyseres. Sy het die rol ook in die teaterweergawe vertolk en daarvoor ’n Tony gewen. 

In 1965 was sy ’n Middeleeuse non wat ’n obsessie met ’n priester gehad het in die toneelstuk "The Devils". Sy was waarskynlik die beste bekend vir haar rol as die verleidster mev. Robinson in "The Graduate" (1967), en het later gesê dit het haar ander werk oorskadu.

In 1977 was sy ’n balletdanser in "The Turning Point", in 1985 ’n moederowerste in "Agnes of God" en in 1987 saam met Anthony Hopkins in "84 Charing Cross Road". Sy het in verskeie prente verskyn wat deur haar tweede man, die komediant Mel Brooks, vervaardig en geregisseer is soos die bekroonde drama "The Elephant Man" en die komedies "To Be or Not to Be" en "Dracula: Dead and Loving It".

In die 1990's het sy weer byspelerrole in flieks gespeel, maar steeds hoofrolle in televisieprente vertolk. Sy is benoem vir ’n Emmy en Screen Actors Guild Award vir "The Roman Spring of Mrs. Stone" (2003) en weer vir ’n Emmy vir "Haven" (2001).

Bancroft is in 2005 op 73-jarige ouderdom aan kanker oorlede.



</doc>
<doc id="107743" url="https://af.wikipedia.org/wiki?curid=107743" title="Liposoom">
Liposoom

'n Liposoom is 'n sferiese vesikel met ten minste een lipied dubbellaag. Liposome word deur navorsers gebruik om geneesmiddel te administreer omdat dit langer in die bloedstroom duur.


</doc>
<doc id="107744" url="https://af.wikipedia.org/wiki?curid=107744" title="Harrison Ford">
Harrison Ford

Harrison Ford (gebore op 13 Julie 1942) is ’n Amerikaanse akteur en rolprentvervaardiger. Hy is veral bekend vir sy rolle as Han Solo in die oorspronklike "Star Wars"-ruimtetrilogie en die titelkarakter van die "Indiana Jones"-franchise. 

Ford het van die middel 1960's tot die middel 1970's ’n taamlik onsuksesvolle loopbaan in rolprente en op televisie gehad, met klein rolle waarin hy dikwels nie gepraat het nie. Die rolverdelingsdirekteur Fred Roos het vir hom ’n oudisie met George Lucas gereël vir die rol van Bob Falfa in "American Graffiti" (1973), wat hy gekry het. Nadat die regisseur Francis Ford Coppola se prent "The Godfather" ’n sukses was, het hy Ford klein rolle in "The Conversation" (1974) en "Apocalypse Now" (1979) gegee.

Ford se werk vir Lucas in "American Graffiti" het in 1977 eindelik gelei tot sy eerste groot rol, dié van Han Solo in "" en hy het internasionaal roem behaal. In "Raiders of the Lost Ark" (1981, ’n spanpoging van George Lucas en Steven Spielberg), het Ford homself as suksesvolle akteur bewys. Hoewel Spielberg Ford van die begin af in die titelrol wou hê, was Lucas teensinnig omdat hy reeds saam met hom aan "American Graffiti" en "Star Wars" gewerk het. Hy het eindelik ingestem nadat Tom Selleck nie die rol kon aanvaar nie.

Ford is ook bekend vir sy rolle as Rick Deckardin in die neo-noir-wetenskapsfiksieprent "Blade Runner" (1982), John Book in die 1985-riller "Witness" en Jack Ryan in die aksieprente "Patriot Games" (1992) en "Clear and Present Danger" (1994). In 2015 het hy weer die rol van Han Solo vertolk in "Star Wars: The Force Awakens".

In sy loopbaan van ses dekades was hy ook te sien in die regsdrama "Presumed Innocent" (1990), die aksieprent "The Fugitive" (1993), die politieke aksieriller "Air Force One" (1997) en die sielkundige riller "What Lies Beneath" (2000). Ford is die akteur wat die meeste geld by die loket laat inrol het: internasionaal meer as $6 miljard. As inflasie in ag geneem word, het hy in vyf van die top-30-prente in Amerika gespeel, die meeste as enige akteur/aktrise. 

Ford is getroud met die aktrise Calista Flockhart, wat die titelrol gespeel het in die gewilde TV-komediedramareeks "Ally McBeal".


Onderhoude


</doc>
<doc id="107745" url="https://af.wikipedia.org/wiki?curid=107745" title="Latynonderrig">
Latynonderrig

Latynonderrig geskied in verskeie lande wêreldwyd. In Suid-Afrika is Latynse skole reeds in 1714 gestig, hoewel die Britse Ryk eers in 1822 die Latynse taal op eie bodem, saam met Engels, verpligtend gemaak het. Maar Latyn se status as verpligte universiteitstoelatingsvak het teen die middel van die 20ste eeu ten einde geloop.

Latyn het 'n lang aanloop, opbloei, blinktydperk en ondergang beleef wat oor min of meer 'n paar eeue strek.

Die ondersteuners van die Klassieke het egter ook teruggekap:


Dieselfde redes het min of meer dieselfde gebly in 1924 en 1943 (soos afgelei kan word by die American Classical League).
Die leerder sal glo:


Op Suid-Afrikaanse bodem voer Gonin min of meer dieselfde standpunte in sy "Latynse grammatika en leesboek: eerste jaargang", vierde druk van 1956:


Boonop is Latyn in wese onsterflik: die taal se grammatika het meer as tweeduisend jaar lank presies dieselfde gebly; iets waartoe die lewende moderne tale nie in staat is nie. Tekste in Latyn uit die Middeleeue is dus net so toeganklik soos Latynse tekste wat vanoggend nog geskryf is.

E. Christian Kopff beskou Latynonderrig as 'n wapen teen wat hy beskou as die afgewaterde opvoeding aan universiteite en op skole. Latynonderrig leer die leerling en student eerstens eksegese: om uit te vind wat die skrywer oorspronklik bedoel en beoog het, en nié, soos by die dekonstruksie, sielkunde en postmodernisme, om deur inlegkunde betekenisse aan 'n werk toe te dig wat suiwer op spekulasie gegrond is, wat die "leser" van die werk dink en ervaar, en dikwels uit die staanspoor bevooroordeeld teenoor tradisie staan en buite konteks waardeer word nie. Tweedens leer die student ook om 'n hele korpus werke wat vanaf voor Christus strek tot die hede te leer begryp, te deursoek en nuttig by die moderne samelewing in te span – dit is wat in sy oë "tradisie" behels: om nie blindelings om te gaan deur die eietydse feite en perspektiewe slegs in isolasie te beskou nie, maar op die ontwikkelingsgang te let.

 Sedert die 1960's is Latyn by die skole in die meeste Westerse lande nie meer 'n verpligte vak nie. Uiteindelik het Latyn, gelaai met simboliek en weinig pragmatistiese waarde, gesneuwel. Dit is nie die taal se skuld nie. Dit is ook nie noodwendig die doodvertaalde kurrikulum se skuld nie. Die taal het eenvoudig net nie meer vir die algemene samelewing waarde gehad nie. Die volkstale het die rol oorgeneem: boompie groot, plantertjie dood. Latyn was die plantertjie. Daar is ook vrugteloos in die laat-19de en 20ste eeu probeer om een of ander vereenvoudigde vorm van Latyn as wêreldtaal of ten minste in Europa as "lingua franca" op te hef (as keerwal teen Volapük).

Van hierdie vereenvoudigde Latynse kunstale (of kunstale wat grootliks van Latynse woordeskat gebruikmaak) is: 


Van hierdie name lyk ook identies.

Waquet voer aan:


Om Latyn, net soos die Pruise van ouds gedoen het (sien bo), as "lewende taal" aan te bied, word in die 21ste eeu om agt redes weer oorweeg, bo die "doodvertaling":


Die nadele is egter ook uit te lig. Benewens die Pruise (soos hierbo genoem) wat nie so afgerond en genuanseerd die verse kon skryf soos die Franse nie [wat wel die grammatika en woordeboekgebruik ingehamer is], word die volgende probleme ook geopper:


Aanvanklik speel Latyn in Denemarke 'n groot rol in die kerk, onderwys en tot 'n mindere mate ook in die regswese en administrasie. Platduits was op hierdie tydstip die taal aan die hof, maar ook die taal van die handwerk en die rondreisende toneelgeselskap. Hoogduits het weer sy rol as die diplomatieke taal vervul, totdat hy later vervang is deur Frans (wat 'n hoër status geniet het en afronding en gesofistikeerdheid by die spreker daarvan uitgestraal het).

Die eerste Deense universiteit, die Universiteit van Kopenhagen, is gestig in 1479. Die onderwystaal was uit die staanspoor in Latyn. Feitlik eers teen die helfte van die 1700's het Latyn die wind van voor begin kry. Aanvanklik het Duits en Frans vernaamlik die botoon gevoer; van die Deense taal was daar eintlik nog weinig sprake, deels omdat die meeste onderwysers in die 17de en 18de eeu nie 'n woord Deens kon praat nie - hulle is in hul hordes uit Sleeswyk-Holstein en vanuit ander Europese lande ingevoer.

Die veranderinge is gelei deur die tydgees (soos opgesom en getabuleer deur Mortensen & Haberland):

Die Middeleeuse Universiteit was sterk veranker in die kerkgesag. Die godsdienstige doel van die universiteit was in daardie jare vanselfsprekend, en daarom is dit ook niks snaaks dat Latyn, die kerktaal, die vernaamste universiteitsvoertaal in hierdie tydperk is nie.

In die daaropvolgende periode speel die kerk steeds 'n belangrike rol, maar na afloop van die Hervorming speel Latyn 'n mindere rol in die Deense Nasionale Kerk. Teen die einde van die 17de eeu en veral die 18de eeu begin die universiteite al meer wegbeweeg van die kerk [en die geestelike waardes wat met Latyn vereenselwig word] en toenemend fokus op die Verligting en die Rede.

Tog was die hoër onderwys in die 1600's in Denemarke nie noodwendig in Latyn nie: Die Sorø Akademi se voertaal was van die begin af Duits, terwyl die Universiteit van Kopenhagen s'n wel Latyn was. Teen die 18de eeu het sake egter verander: Sorø Akademi het oorgeskakel van Duits na Deens, en die Universiteit van Kopenhagen se voertaal het meer op ander tale begin fokus: hoofsaaklik Duits en Frans, maar ook tot op 'n sekere hoogte Deens.

In die 19de eeu boer die stand van Latyn al hoe meer by die Universiteit van Kopenhagen agteruit; dit wil voorkom of die dosente die taal nie langer voldoende kon beheers nie. Teen die aanvang van die 20ste eeu is die rol van Latyn so te sê heeltemal uitgedien, behalwe by die plegtige (seremoniële) funksies.

Dit is wat betref hoe die voertaal daar uitsien. Wat die ondersoek-/navorsings- en publikasietaal betref, lyk dinge bietjie anders. Latyn word tot in die 1800's nog gebruik as navorsingstaal, maar dit is nie meer die oorheersende taal soos in die onderwys nie. Deens word sedert die 1600's al hoe meer as boeketaal by uitgewers gebruik, net soos te sien by Duits en Frans. Dit kan ook toegeskryf word omdat Latyn nie, soos met die godsdiens en regstaal, tradisioneel gebruik is in die omskrywing van die natuurwetenskap, die digkuns of die Deense of ander moderne tale nie. 

Die Kongelige Danske Videnskabernes Selskab ("Die Koninklike Deense Akademie vir Wetenskap") is in 1742 gestig en die publikasietaal was van meet af aan Deens (hoewel die universiteit op daardie tydstip nog Latyn verkies het). Deens was egter nog geen taal met internasionale reikwydte nie.

In die 1800's verloor Latyn ook sy status as vooraanstaande navorsings- en publikasietaal.

Latyn word in Duitsland meestal by gimnasia aangebied; ook by party Gesamtschulen. Latyn kan as eerste, tweede (wat meestal die geval is), derde of by uitsondering vierde vreemde taal gekies word. In die klasse is die hoofuitkomste om te leer hoe om Latynse tekste in Duits te vertaal en nie om Latyn te leer praat nie. Die taalvak word dikwels as basisvak vir party studiegeoriënteerde vakrigtings aan die universiteite beskou sodra die Abitur by die middelbare skole afgehandel is. Die Latinum word hier as toelatingsvereiste deur die Departemente van Kultuur en Onderwys in die sestien Duitse deelstate, Oostenryk en Switserland onderskeidelik ondersteun.

Latyn word in die meeste Duitse gimnasia (middelbare skole vir universitêre voorbereiding) vanaf die 7de klas (Typ Latein II) as keusevak aangebied (vanaf die 6de klas in die verkorte vorm (G8)). Die tweede vreemde taal mag tot die 10de klas nie 'n vakverandering ondergaan nie. Jy moet eers die 9de (of 8ste) klas (Typ Latein III) klaarmaak. Sommige gimnasia bied dikwels uit ou tradisie 'basiese Latyn' vanaf die 5de klas aan (Typ Latein I het 21 800 leerlinge in 2006 gehad). Die Latynonderrig word hier reeds gedeeltelik parallel met Engels aangebied (byvoorbeeld volgens die Biberacher-model in Baden-Württemberg). Dit verseker die ontwikkelingsgang van die Engels wat reeds op laerskool verwerf is word nie versteur nie. Sulke klasse is in ander deelstate (Berlyn, Mecklenburg-Vorpommere) polities omstrede of verbode, waar Latyn as keusevak reeds in die Oriënteringsfase (Klasse 5 en 6) voorlopig as 'n uitgemaakte saak vir die gimnasia beskou word. In die meeste gevalle moet Latyn tot aan die einde van die Sekondêre Fase I, die 10de klas, gedek word. In Sakse word die Latinum (Typ Latein I) reeds teen die einde van die 9de klas verwerf (minstens Simbool 4, "voldoende").

In die Seniorstanderds kan Latyn selfs verder gedek word indien genoeg leerlinge die vak sou kies. Dit kan dan as 'n Abitureksamenvak op skriftelike of mondelinge wyse afgelê word. Daarvoor het die Kultuurministerkonferensie (KMK) "Einheitliche Prüfungsanforderungen in der Abiturprüfung Latein" voorgelê. Daar is slegs 'n handjievol leerlinge wat hierdie eksamen aflê. Hierdie eksamen behels langer vertalings en meer huiswerk by die uitleg van Latynse tekste. Sommige skole bied Latyn slegs in die laaste drie skooljare vanaf die 11de (of 10de) klas aan (Typ Latein IV) om deur middel van die aanvullingseksamen (sien onder) nog die Latinum te bereik. Typ Latein I tot IV het elkeen sy eie stel handboeke om by die ouderdomsgroep en taalkennis van die leerling te pas.

In Duitsland word die Latinum as die standaard gestel wat betref die taalvaardigheid om Latynse tekste te vertaal en te verstaan. Indien die Latinum op skool verwerf word, sal dit op die Abituruitslae aangeteken word. Volgens die Ooreenkoms van die Kultuurministerkonferensie, soos vervat in die hersiene uitgawe van 2005, is ten minste vier jaar Latynonderrig nodig om 'n gevorderde vlak te bereik of 'n skriftelike en mondelinge eksamen af te lê. Laasgenoemde eksamen staan in die regstaal bekend as die "Ergänzungsprüfung", of "aanvullingseksamen"; dit wil sê, 'n eksamen wat die Abitur aanvul.

Die state vereis gedeeltelik nog langer studietyd sodat die leerlinge 'n gevorderde taalvlak werklik onder die knie kan kry. Die Latinum moet vir enkele studievakke aan sommige tersiêre instellings in die Geesteswetenskappe voorgelê word, soos die departemente Geskiedenis, Teologie en enkele vreemde tale. Dit hang natuurlik af van die betrokke deelstaat en universiteit se bepalings en voorwaardes. Indien die Latinum nie op skool behaal is nie, moet dit aan die universiteit ingehaal word. Wat natuurlik die studiejare kan verleng.

Die poging om in Duitsland 'n eenvormige Latinum daar te stel waar die onderskeid tussen die "klein" en "groot" Latinum verdwyn, lê nog êrens in die verskiet. Na gelang van deelstaat en taalvaardigheid bestaan daar ongeveer drie soorte Latinum: die klein Latinum, die Latinum (KMK-Latinum) en die groot Latinum.

Vir die Latinum moet 'n eenvoudige oerteks (byvoorbeeld 'n geskiedkundige teks deur Caesar) vertaal word. Vir die groot Latinum moet 'n abstrakter oerteks (byvoorbeeld 'n filosofiese teks deur Cicero) vertaal word. Die regsbeginsel word bepaal deur die reedsvermelde Ooreenkoms van die Kultuurministerkonferensie (2005), asook die verdere onderhewige bepalings in die onderskeie deelstate.

Al 16 deelstate ken die Latinum, wat in Berlyn, Brandenburg, Hesse, Noordryn-Wesfale, Sakse (sien bo) en in Thüringen as die enigste vorm erken word.

In Baden-Württemberg, Mecklenburg-Vorpommere, Rynland-Palts en Saarland is daar naas die Latinum ook die groot Latinum.

In Beiere bestaan daar twee soorte klein Latinum.

In die ander vyf deelstate (Bremen, Hamburg, Nedersakse, Sakse-Anhalt en Sleeswyk-Holstein) word al drie soorte Latinum aanvaar.

In der waarheid is Latynkennis onder die Latinumstandaard (soos skoolrapporte en kursussertifikate) dikwels by sommige instellings en vir sekere vakkeuses meer as voldoende.

Die regsbeginsel geld ook vir die Latinumeksamen wat in die studietyd afgelê word.

Die aanleer van die Latynse taal, sy grammatika en 'n kern- asook uitgebreide woordeskat neem in die reël minstens twee en 'n half jaar in beslag en duur vroeër selfs langer. Die huidige handboeke neem veral die oudheid onder die loep. Die onderrigmetodes het deur die loop van die jare aansienlik verander. So word die vroeë vanselfsprekende vertaaloefeninge in die Latynse taal geensins nog uitgevoer nie. Dit word dikwels selfs as onderrigspolitieke hindernis verbied.

Daarna kan met die oertekste in Latyn met 'n gepaste aanvangsles begin word. Gebruiklike skrywers sluit in Caesar se "De bello Gallico", Cicero se toesprake of briewe, Nepos, Plinius die jongere en verskeie Romeinse digters soos Catullus, Martialis of Ovidius. Onder die moeiliker werke is daar Cicero se filosofiese en retories-teoretiese werke, Horatius, Sallustus, Seneca, Livius, Tacitus of Vergilius. Buiten die Romeinse klassieke werke kom ook Laatantieke (byvoorbeeld Augustinus van Hippo), Middellatynse of Nieulatynse tekste aan bod. Buiten die vreemde taal word ook baie kennis opgedoen rondom die godeleer, geskiedenis, wysbegeerte en letterkunde uit die Romeinse en Griekse oudheid, asook die tydperke wat daarna sou volg.

Die jongste opleidingsvraagstukke behels:


Verskeie institute hou 'n wakende ogie, waaronder die klastydskrifte ("Der Altsprachliche Unterricht", Friedrich Verlag Seelze), die huidige drie leerstoele in Berlyn, Göttingen en München (Stefan Kipf, Peter Kuhlmann en Markus Janka), asook die tweejaarlikse Bundeskongres (2016 in Berlyn) wat deur die Deutscher Altphilologenverband (DAV) aangebied word. Die voorsitter is tans Prof. Sabine Vogt (Universiteit van Bamberg). Tydens die kongres word die Humanismus-Preis toegeken.

Voorstanders van Latynonderrig voer dikwels die volgende argumente aan:

Eerstens verhelder Latyn die begrip rondom die wortels van die Westerse wêreld. Tweedens kan aansienlike voordele verwag word, omdat Latyn die ontwikkeling van intelligente leer- en argumenteringsstrategieë stimuleer. Derdens strek Latyn die leerling tot voordeel by die aanleer van vreemde tale – deels omdat Latyn die grammatiese begrip begunstig deels omdat baie Europese tale uit Latyn afkomstig is. Laastens moedig die aanleer van Latyn ook meer kreatiwiteit aan met die eie woordeskat en 'n verskeidenheid uitdrukkingsmoontlikhede in die moedertaal.

Hierdie aanname van die groot voordele wat Latyn bied word reeds deur Edward Lee Thorndike (1923) in twyfel getrek. Die punteverskil tussen die Natuurwetenskap- en Wiskundeleerlinge met of sonder Latynkennis vind hy onbeduidend.

In 'n langdurige navorsingstuk (2000) deur Ludwig Haag en Elsbeth Stern kon geen onderskeid by die uitwerking op intelligensie, Wiskundevaardighede tussen twee jaar Latyn en twee jaar Engels vasstel nie. Nog twee jaar later kon daar onder die leerlinge met nul/twee/vier jaar Latynonderrig geen beduidende onderskeid vasgestel word wat betref die induktiewe of deduktiewe begrip (afleidingslogika) asook teksbegrip nie. Die leerlinge met vier jaar Latynonderrig vaar wel beter as hul klasgenote (met twee/nul jaar Latynonderrig) by die opspoor van grammatikafoute in Duitse tekste en die samestelling van langer sinne uit kortes.

Haag en Stern (2003) gaan dan verder om uit te vind hoe maklik Spaans aangeleer kan word met die reedsverworwe Latynkennis. Na afloop van 'n aanvangskursus in Spaans moet 'n Duitse teks in Spaans vertaal word. Twee groepe is met mekaar vergelyk: die een groep het kennis van Frans gehad, terwyl die ander kennis van Latyn gehad het. Die studente met Latyn as tweede vreemdetaal het swakker gevaar as die studente met Frans as tweede vreemdetaal. Die swakplek van die Latyngroep is veral by die gebruik van die voorsetsels en by die vervoeging.

Die Frankfurtse romanis Horst G. Klein glo byvoorbeeld Frans is aansienlik beter as Latyn om as sogenaamde brugtaal te dien by die aanleer van ander Romaanse tale. Dit kan verklaar word deur die groot ooreenkomste wat taalleer en woordeskat betref tussen Frans en die ander Romaanse tale. Sandra Hutterli sonder onder andere by name Latyn uit as 'n taal wat as brugtaal ongeskik is.

'n Amerikaanse studie onderskraag ook nie die aanname dat Latynkennis die aanleer van mediese terminologie vergemaklik nie.

Die Latynonderrig in die Duitse taalgebied van vandag kan teruggevoer word na die Middeleeue, toe Iers-Skotse monnike sendingwerk onder die Germane doen en die eerste skole stig. In die Middeleeue en die vroeë moderne tyd bly Latyn die taal van die geestelikes en die geleerdes, wat die taal aktief en passief moet beheers, hoe onbeholpe dan ook. In die juniorfase word die kernbegrippe van Latyn geleer en lesse van die klassieke skrywers behandel. In die seniorfase word hoofsaaklik Duitse tekste in Latyn vertaal.

In die 19de eeu voer die humanistiese gimnasium met Latyn en Grieks die botoon. Elkeen wat universiteit toe wil gaan moet albei tale leer. Eers teen 1900 tydens die Pruisiese Skoolkonferensie vind die gelykstelling van die Realgymnasium met die Oberrealschule plaas. Latynonderrig duur egter nog voort by baie gimnasia tot en met die Republiek van Weimar. Onder die nuwe nasionaalsosialistiese bewind word die ou tale aanvanklik skerp bevraagteken. Die kulturele soewereiniteit ("Kulturhoheit") van enkele deelstate word afgeskaf en die onderwysstelsel sentraliseer. Daar heers onsekerheid oor die toekoms van middelbare onderwys en die onderrig van die antieke tale tot 1938. Uiteindelik word die (humanistiese) gimnasium (met Latyn en Grieks) as "spesiale soort" (Sonderform) Oberschule (slegs vir seuns) toegelaat. In wese word Latyn egter weer verpligtend in die hoofstroom-Oberschule (vir seuns), en as 't ware as tweede vreemde taal vanaf die 7de skooljaar (naas Engels wat die eerste vreemde taal is).

Na 1945 word in die enkele deelstate in die Wessone hul kulturele soewereniteit terugbesorg. In die oostelike deel wat later die DDR sou word, bly die onderwys steeds sentralisties ingesteld. Terwyl in die Weste daar weer 'n opbloei in die onderrig van die antieke tale plaasvind en die algemeen-vormende karakter (Allgemeinbildender Charakter) van hierdie vakke benadruk word, kwyn dit drasties in die DDR verder weg.

Teen die einde van die 1960's tree 'n nuwe vraagstuk na vore. 'n Boek uit die VSA getiteld "Bildungsreform als Revision des Curriculum (1967)" wat in die boek van Saul B. Robinsohn genoem word, bevraagteken die tradisionele onderwysmetodes. Nie alleen die tradisionele Latynse skoollesse nie, maar sommer Latynonderrig in die geheel, en die geskiedenisklas (veral die onderrig van die antieke of Middeleeuse geskiedenis), kom onder skoot. Sedertdien gaan dit nie meer om die eeue-oue leerstof van geslag tot geslag oor te dra nie, maar om watter kwalifikasies (d.w.s. kennis, vermoëns en vaardighede) 'n kind, wat nou skoolgaan, moet beskik om probleme op sy toekomspad as "mondige burger" die hoof te bied. En selfstandig te wees. Sodoende is die nuwe bespreking van pligvakke en die leer- en werkmetodes in 'n beroepsgerigte rigting gestuur. Dit word gedeeltelik deurgevoer in die hervorming van die gimnasiale seniorfase vanaf 1972. Nou kon die gimnasiaste hul vakke in die seniorfase self kies, en hoef nie meer die ou tale te kies nie.

Die Latyndidaktiek in Duitsland (byvoorbeeld Rainer Nickel, Friedrich Maier, Hans-Joachim Glücklich) laat ook nie gras onder hulle voete groei nie. Met heelwat moeite gaan hulle in die 1970's tot die aanval oor om veld terug te wen. In enkele deelstate het ook vandag nog minstens 'n derde, meer dikwels selfs die helfte van alle leerlinge wat by 'n gimnasium skoolgegaan het, êrens in hul skoolloopbaan Latynonderrig gehad. Na die hereniging van Duitsland (1990) word die Latynonderrig ook by die nuwe deelstate weer sterk ingevoer. Omstreeks die jaar 2000 groei die aantal Latynleerlinge selfs sterk aan.

Die Latynonderrig op skool is keer op keer die onderwerp van hewige kritiek. Die teenstanders van die ou tale herhaal dikwels die volgende standpunte (met hul weerleggings):

As mens nog in die Duitsland van die 1950's en 1960's vasgevang is, ja. Maar in die moderne tyd is aantreklike leermateriaal en bekostigbare (en gesubsidieerde) ekstra klasse vir iedereen beskikbaar om die leemtes te vul - Mamma en Pappa hoef nie meer tot laataand oor die huiswerk te buk nie.
Vroeër is ook aangevoer Latyn is 'n seunsvak. Maar meer as die helfte van die klas is dogters. Die inhoud spreek tot die hart van sowel seuns as dogters. Ook waar daar op die verheerliking van slagvelde voortborduur word, ondersoek mens eerder Caesar se oorredingsvermoë wat tussen die reëls verborge lê.

Duitsland het meer Latynleerlinge as in die verlede. Ook in die Gesamtschulen word Latyn as vak aangebied.
Latyn het weliswaar geen onmiddellike nut in die werksplek nie, veral nie in die vervaardigingsbedryf nie. Maar opvoeding beteken veel meer as bloot opleiding en beroepsvoorbereiding (as om bloot net nog 'n ratjie in die groot geoliede masjien te wees); 'n mens kyk hier na uitbou en vorming van persoonlikheid, beoordelingsvermoë en die kultuur-historiese oordeelkundigheid. Latyn is wel bruikbaar wat die kernbegrippe van die grammatika betref, by die aanleer van vreemde tale, vir die vermoë om Duits te bemeester (by die vertaalwerk), algemene kennis, en die kritiese blik op die samelewing. Latyn kweek ook 'n gesonde houding en vaardighede soos noukeurigheid, grondigheid en oplossingsvermoë. Hierdie vaardighede word ook in ander velde gebruik.
Hoewel dit waar is dat niemand buiten kenners Latyn aktief besig nie, behoort die tekste steeds tot die Wêreldliteratuur en die inhoud en temas bly steeds topaktueel. Cicero en Ovidius staan Shakespeare of Goethe geen stuk agteruit nie. Verder leef Latyn in baie tale voort, nie alleen in sy dogtertale nie, maar ook in Engels en Duits.

Die struktuur en uitgangsvorme is wel talryk en mens moet verskeie tegnieke gebruik en ontwikkel om die Latynse teks baas te raak. In hierdie opsig kan mens wel van 'n veeleisende vak praat. Die uitspraak en spelling is wel maklik - elkeen wat kan lees, kan Latynse tekste voorlees. Daar is Engels en Frans baie moeiliker.
Om aan te voer Latyn is 'n "drilvak" ('Paukfach'), beteken dit om "sonder enige sin" te leer, en dit is nie so nie. Dit is soms nodig om op strukturele wyse die uitgangsvorme en woordeskat intensief uit die kop te leer. Juis daarom kan Latyn help hoe om te leer: leer hoe om te leer. Dit kom ander vakke ook heeltemal ten goede. Om te leer is by tye soms moeilik, maar dit is altyd sinvol en berei mens voor vir die toekoms.
Hoewel die onderwyser en die onderrig droog of interessant kan wees, is die leerplan moderniseer en die tekste en inhoud gekies wat by die leerling pas. Hierdie motiverende prikkels beteken geen kwaliteitsverlies nie, maar is 'n bate om die kwaliteit te verbeter, juis omdat die lesse vir die leerlinge aangenaam is.


Die aanleer van Latyn gaan dikwels ten koste van 'n moderne vreemdetaal, in die reël Frans. Die Europese Kommissie, wat op die gebied van vreemde tale 'n beleidsfunksie beklee, erken weliswaar die wesentlike belang by die aanleer van ou tale. In die praktyk skep hierdie liggaam egter 'n versperring teen Latynonderrig, omdat twee moderne Europese tale naas die moedertaal by skoolverlaters toenemend ingeprent word (met verwysing na die "Witskrif oor Onderwys en Opleiding" van 1995).
As mens die statistiek van al die deelstate van Duitsland se onderwysdepartemente egter van nader bekyk, kies die meeste Latynleerlinge in elk geval vele vreemde tale op skool. Dit is nie soseer omdat die aantal bleeksiele onder die Latynleeringe hoër is nie, maar omdat Latyn 'n grondvak is en die aanleer van vreemde tale aansienlik vergemaklik.

In van die debatte in die middel-2000's word die vierjarige Latynonderrig se gehalte gekritiseer. In weerwil van die groot steun wat hierdie vak kry, versleg die standaard. Hierdie kritiek val egter gereeld op dowe ore. Daar word skerp gestel: "Nog nooit het so baie leerlinge in Duitsland so sleg Latyn geleer nie".

In Duitsland is Latyn 'n vreemde taal wat die derde meeste geleer word. Onder die Europese lande het hierdie rang intussen 'n uitsondering geword, selfs al word Latyn in die meeste Europese lande nog aangebied.

In die afgelope jare het die aantal Duitse leerlinge in die vak Latyn gestyg tot 807 800 (in die skooljaar 2010/2011 by algemeen-vormende skole; dit is 9,2% van die 8,8 miljoen leerlinge landwyd; tussen 11,6% in Beiere en 3,4% in Thüringen). Twee jaar later het die syfer teruggesak: 740 302 leerlinge (= 8,7% van die hele Duitse leerlingbevolking ), die meeste 11,4% in Beiere, die minste 3,2% in Thüringen.

Latynonderwysers met opleiding in die Latynse filologie word tans in die meeste deelstate opgeraap. Skole gooi ook hul deure oop vir persone met akademiese opleiding in die vakgebied, maar wat geen spesiale onderwyskursusse gevolg het nie en ook nie by skole geproef het nie. Tans verlaat daar jaarliks slegs 225-375 leerkragte die Studieseminare met die tweede staatseksamen. Dit is juis hierdie gesogtheid van hierdie vak ter voorbereiding van die hoër onderwys wat hom nog 'n plek gun in 'n wêreld wat deesdae deur moderne vreemde tale oorheers word.

Die Franse statistiek sit spesiaal 'n tabelletjie opsy om aan te toon uit watter sogenaamde "klas" van die samelewing die meeste leerlinge van Latyn kom. Ten eerste is die leerlinge persentasiegewys nogal 'n rapsie meer in die privaatskole as in die staatskole ("veral" in die hoër standerds). Ten tweede word 'n klasstelsel (gegrond op die beroepe van die ouers of voogde) bedink waaruit die leerders glo vandaan sou kom:





Die statistiekblad van die Departement van Nasionale Onderwys draai geen doekies om nie:
Hier is die onderstaande tabel:
In Italië is Oudgrieks en Latyn pligvakke aan die Liceo Classico (Humanistiese Gimnasium). Die lesure is altesaam 5 ure lank per week vir Latyn en 4 uur per week vir Oudgrieks. Die Liceo Classico duur 5 jaar. In 2014/2015 was 6% van die Italiaanse leerlinge skoolgaande by die Liceo Classico (10-11% in 2003/2004). Latyn is egter ook 'n pligvak by die Liceo Scientifico (Wetenskaplike Gimnasium, 15,4% van die Italiaanse leerlinge van 2014/2015) en die Liceo delle scienze umane (Geesteswetenskaplike gimnasium, 7,4%). Altesaam leer 28,8% van die Italiaanse leerlinge Latyn.

In Oostenryk is Latyn 'n toelatingsvereiste vir baie vakrigtings en daarom by die gimnasium (maar nie by die Realgymnasium nie) 'n verpligte bestanddeel van die leerplan. Latyn kan by die gimnasium vanaf die 7de skoolvlak (3de graad in die gimnasium) onderrig word. Wanneer daar in die 7de skoolvlak reeds 'n ander vreemde taal gekies kan word, word Latyn vanaf die 9de skoolvlak (5de graad in die gimnasium) verpligtend. Die jongste ontwikkeling toon in die juniorstanderds van die gimnasium word graag 'n tweede, lewende vreemde taal gekies, naas Latyn in die seniorstanderds wat in elk geval verpligtend is.

In die Realgymnasium kan vanaf die 9de skoolvlak (5de graad in die gimnasium) nog 'n vreemde taal gekies word. Dit is meestal Latyn of Frans, maar dikwels is Spaans of Italiaans ook 'n beskikbare vak. Ook by handelskole word Latyn dikwels as keusevak aangebied.

Universiteite vereis minstens 10 lesure Latyn vanaf die 9de skoolvlak, waarby elkeen van die reedsvermelde vorme erken word. Andersins word die Latinum vereis. Latyn het daarom 'n stewige vastrapplek in Oostenryk.

In die Latynskole van die Middeleeue is oorwegend Latyn geleer. Met tot drie ure Latyn per dag kon 'n skoolverlater die taal byna praat, en in ieder geval vlot lees, sodat (Nieu-)latynse tekste geen hindernis gestel het nie. In die 19de eeu wat Latyn steeds die kenmerkende leervak van die gimnasium en word vanaf die 5de skoolvlak (1ste graad in die gimnasium) onderrig. In die latere Realgymnasium was Latyn vanaf die 7de skoolvlak (3de graad Realgymnasium) vir ses jaar lank verpligtend. Die verskil tussen die gimnasium van die ander tipes skole soos die Realschule (wat nie met die Realgymnasium verwar moet word nie, hoewel hierdie skool na die Realgymnasium toe ontwikkel het), was die handelstale soos Frans en later Engels wat die voorgrond betree het. 'n Eerste hervorming vind in 1927 plaas toe Latyn ook in die hoofstroomskole as keusevak ingestel is om die oorgang na die Realgimnasium te vergemaklik. Die geringe aanbod word egter nie aangeneem nie. Latyn was tot in die 1960's vanaf die 5de skoolvlak (1ste graad gimnasium) 'n verpligte vak. Na die hervormings ingevolge die skoolwet is Latyn gewoonlik eers vanaf die 7de skoolvlak (3de graad gimnasium) verpligtend, terwyl vanaf die 5de skoolvlak Engels aangebied word.

In 2009 leer sowat 35 000 leerlinge Latyn. Daar was sprake van om Latyn by die seniorstanderds by die Lyzeums uit te brei.

In die jare voor tsaar Pieter die Grote het Latyn maar 'n skrale bydrae tot die diplomasie, geneeskunde en onderrig onder die hoëlui gelewer. Bewerings dat die Russiese diplomate gedurende die 16de tot 17de eeu in hul amp op die ambassades in Wes-Europa Latyn op die een of ander wyse aangeleer het, bly in onsekerheid gehul. Lesmateriaal en onderwysverwante tekste is wel uit Latyn in Russies vertaal, net soos daar ook uit Duits en Frans in Russies vertaal is. Russies was ook die voertaal waarmee Latyn aangeleer is; tekste is oor en weer uit Russies in Latyn en "vica versa" vertaal. As voertaal is elke Russiese universiteit "carte blanche" gegee: party kursusse was in Latyn aangebied, ander kursusse het weer slegs Russies as voertaal gehad, en ander het parallelmedium in sowel Latyn as Russies gevolg. Net soos party kursusse of lesmateriaal ook in Duits en Frans aangebied is. Onder die bewind van Katharina die Grote is Latyn nog verder na die kantlyn geskuif: Rusland het meer volksbewus geword, Frans het as prestigetaal onder die hoogadellikes en die diplomasie geskitter [dikwels omrede die uitspraak van Latyn as lingua franca onverstaanbaar geword het, omrede elke volk Latyn anders leer uitspreek het], die reaksionêre groep wat hul betoë en pleidooie in Latyn gelewer het was al hoe meer slegs in Wes-Europa gesentreer - al hierdie faktore [maar ook die Verligting] het die moedertaal as onderrigtaal in Rusland geregverdig. 
Rusland was geen uitsondering op die reël nie; menige Europese lande het dieselfde hervormingspaadjie geloop. Toe Josef II in 1784 Duits die uitsluitlike amptelike taal in Oostenryk-Hongarye gemaak het en Latyn verban het, het Russies in dieselfde dekade nuwe status begin kry. 

Hierdie agteruitgang van Latyn is nie noodwendig toe te skryf aan die afwesigheid van die eeue-oue tradisie van Latyn as leertaal soos in Wes- en Sentraal-Europa die geval was nie. Teen die 18de eeu was Latyn tog geen nuutjie in Rusland meer nie. Nog minder was die debat rondom Latyn wat in Wes-Europa gewoed het (en in Rusland aangehoor is), wat later ook teen die laaste helfte van die agttiende eeu onder die hoogadel 'n besprekingpuntjie sou word en die toekomstige taalbeleid sou skaaf. In die koningshuis self het die onderwyser (Frédéric-César de La Harpe) van die kleinkinders (Aleksander I en Konstantyn Pawlowitsj) van Katharina II aangevoer Latyn is oorbodig - die tsarin het hom gelyk gegee.
Nietemin het van die adel hul kinders in Duitsland en Frankryk laat leer - en hierdie instansies het dikwels steeds Latyn as pligvak gestel, of as voertaal laat dien. Selfs al het Frans ook baie van die oorspronklike funksies van Latyn oorgeneem, het heelwat Franse handboeke die leser aangeraai om Latyn as byvak te neem om die geskiedenis van Frans ten volle te begryp en waardeer. Dit het Latyn opnuut onder die aandag van die adel gebring.

In Suid-Afrika was Latyn aanvanklik een van die verpligte matriekvakke.

Goewerneur De Chavonnes het in 1714 gepoog om die skoolstelsel te verbeter en die eerste Latynse skool is gestig. Daar is ook voorts bepaal dat alle onderwysers, ook dié wat van plaas tot plaas getrek het, getoets moes word. Die Latynse skool in die Kaap het egter nie lank bestaan nie, omdat welgestelde ouers hul kinders vir verdere opleiding na Europa gestuur het. Hierdie Latynskool, onder leiding van Ds. Slicken, bestaan vanaf 1714 tot 1728. Eers teen 1793 maak 'n Latynskool weer sy deure oop. Tog was daar privaat-Latynonderwysers wat gereeld gekom en gegaan het. Een voorbeeld is Otto Friedrich Mentzel (geskool te Joachimsthal Gimnasium in Berlyn) wat in 1733 in die Kaap aangekom en die kroos van Paul Keyser, die seun van eks-Goewerneur Jan de la Fontaine asook die kinders van Luitenant Rudolph Siegfried Alleman onderrig het. Predikante kon ook Latynonderrig gee, waar nodig. Van die eerste Latynse tekste in en oor Suid-Afrika uit Suid-Afrika self sluit in dié van Willem ten Rhyne ("Schediasma de Promontorio Bonae Spei", 1686), Johannes Guilihelmus De Grevenbrouk ('n privaatversameling van 81 boeke in Latyn, asook sy eie briewe geskrewe in "woordeboeklatyn"), en Gijsbert Hemmy ("Oratio Latina de Promontorio Bonae Spei", 1767). Meestal handel hierdie werke oor die KhoiKhoin, maar ook die klimaat, omgewing, plante- en dierelewe.

Op 5 Julie 1822 het lord Charles Somerset 'n proklamasie uitgevaardig dat Engels die enigste amptelike taal in die Kaapkolonie is. Engels en Latyn was die enigste tale wat in die regeringskole onderrig kon word.

Vroeër jare is Latyn as vak aangebied in omtrent elke skool. T.J. Haarhoff het reeds in "Die Klassieke in Suid-Afrika" (1931) gewaarsku teen die verswakking van die posisie van die derde taal op skool en dat dit nie in die eerste plek die Engelse skole is wat Latyn uitskakel nie, maar "ons eie Afrikaanse skole, en dit is die Afrikaner-kind wat sal ly". Skaars 40 jaar later (1971) sou die plattelandse prokureurs en ouers wat hul kinders in die regsberoep wou sien, Latyn as 'n struikelblok beskou. In die 1940's het belangstelling in Latyn as 'n matriekvak verder begin daal, veral by Afrikaanse skole (wat later deur Duits Derde Taal vervang sou word as universiteitstoelatingsvak tot in die vroeë 1970's; lees Duits as vreemde taal), wat daarop dui dat Latyn moontlik nie meer 'n verpligte toelatingsvak tot universiteit was nie. In die Staatskoerant van 22 April 1955 word Latyn slegs as 'n keusevak gelys wat toelating kan gee tot die matrikulasiesertifikaat en moontlike universiteitstoelating.

C.M. van den Heever merk die tanende belangstelling reeds teen 1935 op:

Ten spyte van die tanende belangstelling kon Latyn nou vir die eerste keer volgens die Suid-Afrikaanse Staatskoerant van 21 Junie 1951 aan Suid-Afrikaanse universiteite tot op meestersgraadvlak bestudeer word, soos bepaal op bl. 34:

Nietemin was die medium van onderrig op Afrikaanse skole in hierdie vak hoofsaaklik in Engels, weens 'n gebrek aan Afrikaanse handboeke, en verder het dit moeiliker geword om bevoegde onderwysers vir die vak te kry (terwyl onderwysers uit Nederland en België voor die erkenning van Afrikaans hierdie leemte maklik sou kon vul). Die hulp van die Suid-Afrikaanse Akademie vir Wetenskap en Kuns is ingeroep om praktiese wenke aan die hand te doen wat betref die onderrig van Latyn op skool. 'n Memorandum is opgestel wat by voltooiing in 1961 aan die verskillende onderwysdepartemente en belangstellendes gestuur is, wat op hul beurt weer ernstige aandag aan die saak gegee het. Die afwesigheid van Latynhandboeke in Afrikaans, maar ook sy nou fakultatiewe aard as universiteitstoelatingvak, is maar enkele van die redes wat daartoe gelei het dat meer Engelstalige as Afrikanerskoolverlaters in Suid-Afrika 'n beter en konserwatiewer vakkeuse in die vroeë 1960's kon uitoefen om eindelik geneeshere, ingenieurs, regsgeleerdes en soortgelyke professionele werkers deur tersiêre instellings te word.Skoolhoofde het self ook tot die agteruitgang van Latyn bygedra. In 'n huldeblyk ter viering van Henri Gonin se 70ste verjaarsdag, skryf Piet Meiring op 2 Desember 1976 in "Die Beeld" hoe skoolhoofde Latyn afkeur (ten gunste van 'n vak soos kriminologie) bloot omdat dit die eksamenprestasies van die skool laat daal.Vanaf 1983 tot einde 1988 het die getal Latynmatrikulante in Transvaal van 305 tot 252 gedaal. In 1988 was daar in die Kaapprovinsie 260 Latynmatrikulante, Oranje-Vrystaat 38, Natal 64, Gemeenskaplike Matrikulasieraad 35 en Onderwys en Opleiding 25. Na raming het daar jaarliks nie meer as omtrent 10 universiteitstudente in die Vakdidaktiek Latyn klaargemaak nie. Die Universiteit van Pretoria het toe kragte saamgespan met Unisa en ander vrywilligers om elementêre Latynklasse vir standerd 4 en 5 leerlinge op vrywillige basis aan te bied.
Vanaf 1994 het die Suid-Afrikaanse prokureursorde egter verklaar dat dit nie meer nodig is om Latyn op sekondêre of universiteitsvlak te neem nie. Afrikaans gebruik Latyn nog grootliks in die vaktaal van die wetenskap. Benewens formele skool- en universiteitsopleiding bestaan daar wel die "Schola Scripta"-kursus wat deur afstandonderrig geskied. Meer as 700 studente uit alle ouderdomme, vanaf Graad 6, van regoor Suid-Afrika heen het die kursus tussen 2000–2010 voltooi.

Volgens 'n lesersbrief van 'n privaatskool-Latynonderwyser gerig aan "Volksblad", het 2015 waarskynlik slegs een matrikulant in Suid-Afrika opgelewer wat Latyn geneem het. Die leerling het die vak met 'n onderskeiding geslaag. Tussen 23 Januarie en 25 Februarie 2016 het die "Volksblad" heelwat opinies gekry omtrent die waarde van Latyn as skoolvak. In 2016 het net twee leerders in die Wes-Kaap Latyn as tweede addisionele taal geneem en wel in matriek aan die Rynse Hoër Meisieskool op Stellenbosch en in gr. 11 aan die Privaat Skool Curro op Langebaan.

In Duitsland is Latyn derde op die ranglys van vreemdetaalkeusevakke by die skole van algemene onderwys (naas Engels en Frans), hoewel sewende by die ambagskole. Terwyl Europese lande, soos Duitsland, grootliks nog Latyn doseer omrede Latyn jare lank die beskawings-, regs- en godsdienstaal was (en daarom ook in die oudste geskrifte gevind kan word as die voertaal), sien Suid-Afrika sedert die 1980's anders daaruit. 'n Hewige debat of Latyn in die kurrikulum van voornemende regsgeleerdes behoue moes bly, het ontstaan.

Volgens twee Suid-Afrikaanse beroepsgidse van 1937 en 1962 (voor en ná die republiekwording van Suid-Afrika) was die matrikulasievrystelling met Latyn 'n voorvereiste vir die advokaat sowel as prokureur; indien Latyn nie op skool tot Standerd 10 geneem is nie, moes dit op universiteit begin word.

Omrede die Suid-Afrikaanse regstelsel in wese op die Romeins-Hollandse reg gebou is, was dit in 1975 (dit wil sê, voor die Soweto-opstand) nog so te sê ondenkbaar dat Latyn as vereiste vak afgeskaf kon word, omrede die Latynse regsbronne telkemale geraadpleeg moes word. Daarvoor is die kennis van Latyn onontbeerlik, want solank die Romeins-Hollandse reg gebruik word in Suid-Afrika, sal Latyn 'n onafskeidbare vereiste blyk te wees. Tot in die 1990's was daar nog regslui wat die afskaffing van Latyn as "juridiese barbarisme" en afwatering bestempel het.

Die sogenaamde "retensioniste", wat vir die behoud van Latyn stry, voer die volgende argumente aan:


Die sogenaamde "abolisioniste", wat vir die afskaffing van Latyn stry, het op die volgende argumente gesteun:


Juris Hennopsmeer skryf in 1991 aan "Beeld" se briewerubriek dat daar op die Vrystaatse platteland slegs vier skole oor is wat Latyn as matriekvak aanbied weens die vernouing van die vakkeuses aan skole. "Dit is onder meer gewyt aan dalende getalle, ontvolking (ontblanking) van die platteland en ekonomiese faktore wat mekaar in 'n bose kringloop met wisselwerking stimuleer." Leerders, soos hy, wat in die verlede sonder Matrieklatyn gematrikuleer het, moes binne één akademiese jaar (ongeveer sewe en 'n half kalendermaande) Latyn gelykstaande aan matrikulasiestandaard (d.w.s. vyf skooljare) slaag. Hierdie spesiale Latynkursus is egter nie as erkende akademiese eerstejaarskursus aanvaar nie. Die student moes nog, benewens die spesiale Latynkursus, ook die volle spektrum van die ander eerstejaarsvakke slaag. Hierdie "papegaai-Latyn" het die student so besig gehou soos twee of meer ander gewone eerstejaarsvakke. Dit het veroorsaak dat die ander regsvakke en "stopvakke" afgeskeep word:

Indien die student in sy tweede akademiese jaar Latyn I wel slaag, gaan hy drie jaar lank sukkel om die etiket af te skud. Hierdie "Latynlose matrikulant" word dus onherroeplik benadeel en sy klasmaat met matrieklatyn slaag die eksamens sonder probleme. Volgens hom is die verpligte "Latyn" slegs 'n egoïstiese manier van die prokureursorde om hul "porsie van die professionele koek" te beskerm en "skuil agter 'n deursigtige rookskerm van hebsug, egosentrisiteit en selfvoldaanheid."

Die Universiteit van Kaapstad het in 1986 appèl aangeteken nadat die Kaapse Hooggeregshof bevind het dat die intensiewe kursusse in Afrikaans en Latyn van die betrokke universiteit niks hoër as matriekvlak is nie. Die appèl het misluk: die Appèlhof het beslis dat Afrikaans en Latyn op tersiêre vlak 'n vereiste tot die toelating van advokate tot die balie is – die UK se kursusse was substandaard.
Volgens De Villiers (in 1988) verskil die prokureurs se siening van Latyn noodwendig van advokate s'n, omrede die prokureur nie oor dieselfde kennis van Latyn hoef te beskik as 'n advokaat nie. "'n Advokaat moet bevoeg wees om aan so 'n debat [in die Appèlhof] te kan deelneem en sy deel by te dra. As hy nie daartoe in staat is nie, sal sy opponent hom die loef kan afsteek". In 1988 het die Minister van Justisie daarop gewys dat Latyn in wese slegs van belang is indien die betrokke persoon 'n advokaat wil word. Reeds in 1988 het die Algemene Balieraad van Suid-Afrika al besluit om hierdie Latynvereiste te skrap. In 1988 het sowat 75 persent van Suid-Afrika se advokate gestem vir die afskaffing van Latyn as 'n voorvereiste vir toelating tot die Balie of as advokaat: "'n Belangrike rede vir dié verandering in die Balie se houding is dat Latyn as voorvereiste 'n groot struikelblok is vir swartmense wat tot die Balie toegelaat wil word" Dit beteken dat die skrapping van die genoemde vereiste bloot die "status quo ante" sou teweegbring, dus, voor 1964. Die verordening van artikel 3(2) van Wet 74 van 1964 het die Latynvereiste vir die eerste keer op die wetboek geplaas, wat die outonomie van die universiteite se leerplanne beïnvloed het. Nietemin is geglo dat die universiteite steeds Latyn sal behou as vereiste ter verwerwing van die LLB-graad, selfs al sou die wet geskrap word. Die Balies van Bloemfontein, Kimberley en Pretoria het egter teen die mosie gestem. Sowat die helfte van die Kaapse advokate het in die plaaslike stemming teen die afskaffing van Latyn gestem. Regstudente van die Universiteit van die Noorde het ook beswaar gemaak teen die motivering van die Algemene Balieraad, omdat dit die indruk geskep het dat swart studente nie Latyn onder die knie kan kry nie; uit die statistiek is bewys dat die swart studente nie meer met Latyn sukkel as hul blanke medestudente nie, selfs al het die meeste swart hoërskole nie Latyn aangebied nie. Verskeie lesersbriewe aan "Die Burger" het hierdie voorgestelde afskaffing beskou as paternalisties, kortsigtig, 'n afskaling van standaarde, 'n leerplan wat die pad van die minste weerstand volg, asook 'n bedekte innuendo dat swartmense nie skrander genoeg is om Latyn baas te raak nie; buitendien was Latyn vir die studente van vroeër geen struikelblok nie – dit sou so goed wees om ander vakke af te skiet, soos die wetenskap vir 'n voornemende ingenieur.

In 1989 het die Minister van Justisie, Kobie Coetsee, aangekondig dat Latyn nie afgeskaf kan word as toelatingsvereiste vir advokate nie. Coetsee het ook gesê die bewering dat Latyn vir swart studente moeilik is, "smaak na paternalisme", omrede Latyn ook vir baie Afrikaans- en Engelssprekendes moeilik is. In 1990 het die minister die volgende voorwaardes vir voornemende advokate as wetsontwerp tydens 'n Parlementsitting ingedien:


Wat dus nou gebeur het is dat dit nie meer nodig was vir die voornemende advokaat om Latyn op ná-matrikulasievlak te slaag nie – voorbereidende Latyn was nou as voldoende beskou vir toelating tot die Balie.

Hierdie wetgewing wat ingestel is het nie die teenstanders of voorstanders van die afskaffing van Latyn as vereiste vak tevrede gestel nie. Die Raad van die Vereniging van Prokureursordes het saam met die Balierade die siening gedeel dat Latyn heeltemal geskrap moet word as 'n vereiste tot die toelating van advokate.

Die dekaan van die regsfakulteit aan die Universiteit van Stellenbosch het in Februarie 1990 gesê dat die wegdoen van Latyn beslis 'n leemte in die regsopvoeding sal laat. In die fakulteit self het die meerderheid van twee derdes die vorige jaar ten gunste van die behoud van die vak gestem, selfs al sou wetgewing verander. In dieselfde maand nog was al die Afrikaanse universiteite (met die uitsondering van die Universiteit van Wes-Kaapland) feitlik die enigstes in die land oor wat besluit het om Latyn I nog as voorvereiste vir die regsgraad LL.B. te behou. Die Universiteit van Zoeloeland was die eerste Suid-Afrikaanse universiteit wat Latyn as voorvereiste vak afgeskiet het. Die Afrikaanse universiteite wat die behoud van die regsvak voorgestaan het was die Universiteite van Stellenbosch, Pretoria en Potchefstroom, die Randse Afrikaanse Universiteit en die Universiteit van die Oranje-Vrystaat.

In April 1990 het die staat besluit om die taalvereistewet nie te skrap nie, maar te verslap. Die sekere minimum standaarde is ingestel as oorgangswet wat "onder die bestaande bedeling afgehandel moet word".

Binne 'n bestek van vyf maande het die Afrikaanse regsfakulteite 'n ander deuntjie begin sing: daar was nou geen regverdiging meer vir die verpligte studie van Latyn deur regstudente nie – die mosie is unaniem aanvaar op 'n konferensie van die Vereniging van Universiteitsdosente. Die rede: die statutêre vereiste dat studente Latyn moet slaag, het ingedruis teen die selfstandigheid van regsfakulteite se besluit oor watter vakke studente moes slaag. Nietemin het die staat in Mei 1991 volgehou dat Latyn moet bly. In 1991 het die Wet no. 106 van 1991, wat oor die toelating van advokate tot die Balie handel, vereis dat die aansoeker, benewens universiteitskursusse in Afrikaans en Engels (destyds die twee amptelike landstale), óf in matrieklatyn, óf in 'n spesiale universiteitskursus in Latyn moes geslaag het ten einde toegelaat te word tot die Balie.

In Augustus 1994 het die Minister van Justisie, Dullah Omar, bevestig dat wetgewing ingedien gaan word om Latyn as voorvereiste vir regspraktisyns af te skaf. In vroeg-Augustus 1994 het die Universiteit van Kaapstad dit reeds oorweeg om Latyn vir LL.B. af te skaf. Agt ander universiteite het Latyn reeds opsioneel verklaar, maar het die studente gewaarsku dat die wet steeds geld dat hulle nie sonder Latyn mag praktiseer nie. Teen laat-Augustus 1994 was Omar besig om wetgewing op te stel om die verskyningsbevoegdheid aan prokureurs in die Hooggeregshof te verleen en om Latyn as toelatingsvereiste vir regspraktisyns af te skaf.

Tydens die tweejaarlikse dinee van die Bloemfonteinse Prokureursvereniging, in September 1994, het die oudpresident Nelson Mandela gesê dat die voorvereiste van Latyn, "wat so baie jong swart regstudente kniehalter", heroorweeg moet word.
In die middel van November 1994 is die wetsontwerp, wat voorsiening daarvoor maak dat Latyn nie meer in Suid-Afrika 'n vereiste vir die toelating van prokureurs en advokate nie, deur die Senaat aanvaar.
Op 23 November 1994 teken Mandela as president die Engelse teks van Wet No. 55 van 1994, wat op 2 Desember 1994 in werking tree. Die Wysigingswet op die Toelating van Advokate lui:

"To amend the Admission of Advocates Act, 1964, so as to abolish the requirement that must be complied with by persons in respect of the Latin language in order to be admitted to practise as advocates;"

Die reëls wat geskrap is dui uit die vorige Wysigingswet op die Toelating van Advokate, No. 106 van 1991 dat die voornemende advokaat vroeër in sy matriekjaar Latyn HG moes geslaag het of op naskoolse vlak minstens een kursus in Latyn wat van 'n gelykstaande of hoër standaard was.

Teen 1996 het die nuwe Suid-Afrikaanse skoolwet van die Minister van Onderwys, prof. Sibusiso Bengu, voorgestel die leerling/onderwyser-verhouding moet landwyd 40 tot 1 vir laerskole en 35 tot 1 vir hoërskole wees. Oortollige onderwysers kon kies om af te tree, of na 'n ander provinsie verplaas te word. Op daardie tydstip was die Wes-Kaapse leerling/onderwyser-verhouding 26 leerlinge per onderwyser. "Rapport" van 28 Mei 1996 stel die volgende probleem:

Die afskaling van Latyn en die klassieke erfenis aan staatsinstansies word onder andere ook deur party as die doelbewuste aftakeling van die Westerse waardestelsel beskou, ten gunste van die Afrikaniseringsbeleid, wat vervreemding veroorsaak. 'n Senior politieke joernalis van "Rapport" skryf in 1999 eksplisiet in sy boek rondom Afrikaneridentiteit: "Die Afrikaner, gedra deur 'n nuwe Afrikaner-nasionalisme, is die produk van sy volledige Europese geskiedenis. Dit behels sy erfenis van die klassieke beskawings, onder meer die Romeinse reg, die Griekse filosofie en rasionalisme, Latyn en die Christendom en die Renaissance."

Luidens die Kwalifikasieraamwerk vir Hoër Onderwys, soos gewysig op Januarie 2013 (maar reeds aangedui in die Staatskoerant van 5 Oktober 2007), word Latyn op die sertifikate van Suid-Afrikaanse instansies ook nie deur die Staat aangemoedig nie:

In Junie 2003 het die Vryheidsfront in die parlement voorgestel Latyn moet deur Pansat bevorder word. Die Grondwet stipuleer spesifiek die tale Arabies, Hebreeus en Sanskrit, asook "other languages used for religious purposes in South Africa", maar nie Latyn nie. Die aansoek is verwerp.

Omdat Matrieklatyn sedert 1965 binne 'n jaar se tyd aangeleer moes word (as die student nie met Latyn gematrikuleer het nie), het die Universiteit van Stellenbosch die Consensus-rekenaarprogram ontwikkel wat aanvanklik ontwerp is vir die gebruik van Afrikaanssprekende studente. Later is die program ook uitgebrei na drietaligheid (Afrikaans, Engels en Xhosa). Die programmatuur was in Turbo Pascal geskryf en die antwoorde het geen uitsondering toegelaat nie – selfs 'n spasiebalk wat per ongeluk ingetik is, sou as 'n fout geregistreer word. Die voordeel was weer om die student bewus te maak van die noodsaaklikheid om presies en absoluut akkuraat te werk.
Die program het gefokus op woordeskat (gegrond op die "Lexis Latina"-kernwoordelys deur Van Stekelenburg (1985), wat uit omtrent 1 500 inskrywings bestaan), vervoeging, veelkeuse morfologie, woorduitgange, sinsbou en uitbou van die selfstandige naamwoord (verbuigings). Hoewel van die studente nie ewe konsekwent gewerk het nie, het uit 480 eerstejaars (in die jaar 1991) 141 nie van die programmatuur gebruik gemaak nie. Uit 313 het slegs 43 die vereiste totale tyd ingesit (30 minute per week) of selfs meer. Die verskille tussen die gemiddelde prestasies van studente wat glad nie die programmatuur gebruik het en diegene wat langer as die vereiste minimum gewerk het, was 11,5%. Waar meer as 28% van die eerste groep uitgesak het, het geen van die "ywerige" werkers gesak nie. Diegene wat baie meer as die vereiste tyd ingesit het, het in November gemiddeld 64% behaal, geeneen het gesak nie, 17,4% het met lof geslaag. Wat toon: gemiddelde prestasie het tred gehou met toewyding. In 1992, 1993 en 1994 het die patroon hom naastenby herhaal. In 1994 is 'n wortel voor sommige studente se neus gehou om deelname aan te spoor; hier het die toewyding voor die rekenaar veel groter vrugte afgewerp.

Selfs met die onmiddellike daling van Latynstudente in 1995, het Claasen en Brand gehoop op beter kwaliteit bo kwantiteit in die toekoms.

In 2010 uiter Dircksen haar kommer oor die kwyning van Latyn by die Suid-Afrikaanse regsopleiding. Op 29 Mei 2013 is 'n spoedberaad gehou deur die Wetgenootskap van Suid-Afrika (LSSA), die Algemene Balieraad (ABR) en regsdekane en -dosente. Die swakker gehalte van die LLB-graad wat die land uitlewer aan swakker opgeleide regslui is bespreek. Eerstens is bevind dat daar gebreke in die regsgegradueerdes se geletterdheid en syfervaardighede bestaan. Tweedens was almal by die beraad dit eens dat die huidige LLB onvoldoende is. Prof. Marinus Wiechers, voormalige regsdosent en rektor aan Unisa, het tydens 'n onderhoud aan "Beeld" sy kommer uitgespreek oor die regters van die toekoms wat met geen behoorlike regsopleiding die bewakers van die reg gaan wees. Hy noem onder meer dat regstudente vroeër eers 'n ander B-graad moes behaal het, soos BA Regte of BCom Regte, voordat die LL.B. aangepak is. Dit is tydens laasgenoemde dat ook Latyn en Romeinse reg as vereistes gestel is: "As ’n mens nie Latyn ken nie, kan jy ook nie die Romeinse reg bestudeer nie. Jy kan dus nooit ’n begrip vorm van die regsreëls waarop ons huidige reg gegrond is nie." Die uiteinde hiervan is dat jong advokate en prokureurs pleitstukke in die howe indien wat "amper kinderagtig naïef is".
Sowel Dircksen as Schumann beaam in hul briewe dat die waarde van Latyn in die regswese beslis nie onderskat moet word nie.




</doc>
<doc id="107770" url="https://af.wikipedia.org/wiki?curid=107770" title="Lalibela">
Lalibela

Lalibela is 'n dorp in die noorde van Ethiopië in die sone Semien Wollo van die streek Amhara. In 2014 het die dorp 'n bevolking van 20 000 gehad. In die 13de eeu was dit die hoofstad van die Ethiopiese ryk en naas Aksum bly dit tot vandag die belangrikste heilige plek in die land. Koning Lalibela van Ethiopië is in die tweede helfte van die 12de eeu hier gebore toe die plek nog 'n onbelangrike nedersetting was met die naam Roha, naby die destydse hoofstad, Adefa. Ná 'n besoek aan Jerusalem het koning Lalibela die rotskerke, wat uit die rotse gekap is en dus meestal ondergronds is, laat bou. Daar is 11 kerke wat in vier groepe gegroepeer is. Unesco het die rotsgekapte kerke in 1978 tot wêrelderfenisgebied verklaar.



</doc>
<doc id="107771" url="https://af.wikipedia.org/wiki?curid=107771" title="Aksum">
Aksum

Aksum, Aksoem of Axum (Tigrinya: ኣኽሱም? /'aq͡χʼsum/, Amharies: አክሱም? /'aksum/) is 'n stad in die verre noorde van Ethiopië, in die sone Mehakelegnaw en die Tigray-streek, taamlik na aan die grens met Eritrea. In 2007 het dit 'n bevolking van 49 523 gehad.

In die verlede was dit die hoofstad van die Koninkryk Aksum. Sedert 1980 is dit wêrelderfenisgebied van Unesco. Belangrike besienswaardighede is die katedraal van Onse Heilige Maria van Sion waar die verbondsark volgens oorlewing sou gestaan het, 'n veld met obeliske en die paleise van Kaleb en die koningin van Skeba. Noordoos van Aksum is die klooster Debre Damo wat moontlik van die 6de eeu dateer.




</doc>
<doc id="107774" url="https://af.wikipedia.org/wiki?curid=107774" title="Harar">
Harar

Harar (Ge'ez: ሐረር) (oftewel Harar Jurol) is 'n stad in Ethiopië en die hoofstad en enigste stad van die stadstreek Harari. In 2012 het Harar 'n bevolking van 151 977 gehad, van wie die meeste Moslems was.

Die stad het 99 moskee, een vir elk van die 99 Skone Name van God. Daarom word Harar deur veral Afrika-Moslems as die vierde heiligste stad in die Soennitiese Islam naas Mekka, Medina en Jerusalem beskou. Binne die ou ommuurde stad woon veral die plaaslike Harari en buite die mure die Oromo en Amhare. Unesco het die geskiedkundige middestad in 2006 tot wêrelderfenisgebied verklaar. Dié gebied beslaan sowat 48 hektaar.



</doc>
<doc id="107786" url="https://af.wikipedia.org/wiki?curid=107786" title="Tigray-streek">
Tigray-streek

Die Tigray-streek (ክልል ትግራይ "kilil Tigrāy") is die mees noordelike van die nege etniese streke (kililat) van Ethiopië. Tigray is die tradisionele tuiste van die volkere Tigray, Erob en Kunama. Tigra staan ook bekend as Streek 1 ingevolge die federale Grondwet. Die hoofstad is Mekelle, wat ook bekendstaan as die Noorderster.

Tigray word in die noorde begrens deur Eritrea, in die weste deur Soedan, en die Amhara-streek in die suide en suidweste. Buiten Mek’ele, is ander vername stede in Tigray onder meer Hawzen, Abiy Addi, Adigrat, Adwa, Aksum, Humera, Korem, Maychew, Qwiha, Shire (Inda Selassie), Wukro en Zalambessa. Ook die geskiedkundig belangrike dorp Yeha is in die streek geleë.


</doc>
<doc id="107787" url="https://af.wikipedia.org/wiki?curid=107787" title="Tigray-provinsie">
Tigray-provinsie

Tigray was ’n provinsie van die Ethiopiese Ryk en van die Demokratiese Volksrepubliek van Ethiopië tot 1995. Dit was bekend onder die Franse spelling Tigré tot in die 20ste eeu en sy goewerneurs was magtige heersers uit eie reg wat soms die status van ’n afsonderlike koninkryk geniet het. Tigray het algaande aangrensende provinsies geabsorbeer, onder meer Semien, Tembien, Agame en Enderta. Ná die aanvaarding van die 1995-Grondwet, het dit die Tigray-streek geword.

Die Ethiopiese Ryk het die Koninkryk van Italië oortuigend op 1 Maart 1896 verslaan tydens die Slag van Adwa in die Tigray-provinsie. Dit was die hoogtepunt van die Eerste Italiaans-Ethiopiese Oorlog waarmee Ethiopië sy soewereiniteit verseker het.


</doc>
<doc id="107788" url="https://af.wikipedia.org/wiki?curid=107788" title="Oromo">
Oromo

Oromo ("Afaan Oromoo", [ʌfɑːn ɔrɔmoː], letterlik: "mond (taal) van Oromo") is nog voor Somalies die belangrikste Koesjitiese taal wat deur sowat 17,5 miljoen mense in Ethiopië, Kenia en Somalië aan die Horing van Afrika gepraat word. Dit word deur die Oromovolk gepraat en gebruik sedert 1991 die Latynse alfabet. Vroeër is ook die Ge'ez-skrif en die Arabiese alfabet gebruik. Oromo is die mees verspreide taal van Ethiopië nog voor die amptelike taal Amharies. Oromo word as 'n Laagland Oos-Koesjitiese taal gekategoriseer met die naaste verwante Afar, Saho en Somalies.
Oromo word soms as 'n dialekkontinuüm beskou terwyl moedertaalsprekers dit as een taal met verskeie dialekte beskou. In Ethiopië word Oromo as ampstaal van die Oromia-streek in Suid-Sentraal-Ethiopië erken.


</doc>
<doc id="107791" url="https://af.wikipedia.org/wiki?curid=107791" title="Oromo (volk)">
Oromo (volk)

Die Oromo (Oromo: "Oromoo"; Ge'ez: ኦሮሞ; "’Oromo") is 'n etniese groep inheems aan die suidelike en sentrale hooglande van Ethiopië, veral in die Oromiastreek. Volgens die nasionale sensus van 2007 leef sowat 25,5 miljoen Oromo in Ethiopië, sowat 34,4% van dié land se bevolking. Hulle praat Oromo, 'n Koesjitiese taal binne die Afro-Asiatiese taalfamilie, as moedertaal.
Die Oromo vorm die grootste etniese groep in Ethiopië nog voor die Amhare en vorm die titulêre nasie van die Oromiastreek, een van nege etniese streke in Ethiopië. Oromo is die mees verspreide taal van Ethiopië nog voor Amharies, hoewel dit nie dié land se amptelike taal is nie. Daarbenewens leef 22 674 Oromo in Kenia, omtrent 3 350 Oromo in Kanada en 'n verdere 2 030 Oromo in Australië. Sedert 1973 veg die separatistiese Oromo-Bevrydingsfront vir 'n onafhanklike Oromo-staat.


</doc>
<doc id="107794" url="https://af.wikipedia.org/wiki?curid=107794" title="Bahir Dar">
Bahir Dar

Bahir Dar of Bahar Dar (Amharies: ባሕር ዳር?, Baḥər Dar, “see- of meerkus”) is ’n stad in die noordweste van Ethiopië. Dis die hoofstad van die Amhara-streek, een van die land se nege administratiewe streke.

Administratief is Bahir Dar ’n Spesiale Sone, ’n benaming wat val tussen ’n geoktrooieerde stad (astedader akabibi, ’n eersterangse afdeling, soos ’n kilil) soos Addis Abeba en Dire Dawa, en stede soos Debre Marqos en Dessie, wat as distrikte (woredas) georganiseer is.

Bahir Dar is een van die land se vernaamste toeristebestemmings met uiteenlopende aantreklikhede soos by die nabygeleë Tanameer en Blou Nyl. Die stad word gekenmerk deur wye lane wat omsoom word deur palmbome en ’n verskeidenheid kleurryke blomme. Unesco het in 2002 sy Stede vir Vrede-prys aan die stad toegeken vir sy pogings om die uitdagings van snelle verstedeliking die hoof te bied.


</doc>
<doc id="107797" url="https://af.wikipedia.org/wiki?curid=107797" title="Gondar">
Gondar

Gondar of Gonder (Amharies: ጎንደር?, "Gonder" of "Gondär"; voorheen ጐንደር, "Gʷandar" of "Gʷender") is ’n stad en afsonderlike woreda (distrik) in Ethiopië. Dis geleë in die Semien-Gondar-sone van die Amhara-streek, noord van die Tanameer aan die Klein Angerebrivier en suidwes van die Simiengebergte, 2 133 meter bo seespieël. Die stad word geheel en al omring deur die Gondar-Zuria-distrik.

Gondar was in die outyd die hoofstad van sowel die Ethiopiese Ryk as die daaropvolgende Begemder-provinsie. Die stad is die tuiste van etlike koninklike kastele, onder meer dié in die koninklike kompleks (Fasil Ghebbi), wat aan Gondar die eretitel “Camelot van Afrika” besorg.


</doc>
<doc id="107815" url="https://af.wikipedia.org/wiki?curid=107815" title="Hernando de Soto">
Hernando de Soto

Hernando de Soto (circa 1500 - 21 Mei 1542) was 'n Spaanse ontdekkingsreisiger. Hy die Mississippirivier ontdek en was die eerste persoon wat die oostelike gedeelte van Amerika verken het. Hy is gebore in die Estramadura provinsie van Spanje en het gestudeer aan die Universiteit van Salamanca.

Op negentienjarige ouderdom seil hy na Panama as die protégé van die land se goewerneur: Pedrarias Dávila. Hy sukkel vir die volgende elf jaar om die plaaslike Indiane te onderwerp en om ander nasies uit die ismus Panama te hou. In 1530 koop hy 'n kapteinskap in die ekspedisie van Francisco Pizarro teen die Inka in Peru. Hy word die eerste blanke persoon wat die Inka se keiser: Atahualpa ontmoet. Hy was een van die min lede van die ekspedisie wat teen die moord van Atahualpa was. Die res van die ekspedisie vermoor Atahualpa toe de Sotho nie daar was nie. Na struwelinge tussen Pizarro en sy lede verlaat de Sotho Peru.

Hy was nou 36 jaar oud en seil terug na Spanje. Hy neem 100,000 goue munte (Ducats) saam met hom. In Spanje word hy vereer en kry Isabella de Bobadillo, die dogter van Pedrarias, as vrou. Deur hierdie huwelik word hy die swaer van Vasco Núñez de Balboa, ontdekker van die Stille Oseaan.

In 1537 stel Keiser Karel V vir de Sotho aan as goewerneur van Florida, 'n area wat gegrens het aan Texas, die skiereiland en noordwaarts tot by die Atlantiese kus. Hy vertrek op 6 November 1538 met sy vloot uit Spanje. Hy gebruik Kuba as sy basis vir sy ekspedisies en laat sy vrou daar agter. Hy gaan aan land in Florida op 30 Mei, 1539. Sy roete hierna volg min of meer die kus van Tampabaai tot by Tallahassee. Hier draai hy noordoos tot by die Savannahrivier wat hy volg deur die "Blue Ridge" landskap tot by die Alabamarivier in Mobilebaai. Hy draai nou noordwes na Memphis en ontdek die Mississippirivier op 8 Mei 1541. Hierna gaan hy weer wes na Arkansas net bo die Canadianrivier en gaan dan terug na die Mississippi. Hy sterf op 21 Mei 1542 hier.



</doc>
<doc id="107817" url="https://af.wikipedia.org/wiki?curid=107817" title="Gelada">
Gelada

Gelada ("Theropithecus gelada") is ’n primaat in die geslag Geladas ("Theropithecus"), wat baie na bobbejane lyk. Die mees uitstaande kenmerk van die geladas is die rooi, haarlose vlek op hul bors.

Die gelada word sowat 70 tot 74 cm lank. Hul hoofvoedsel is gras, die enigste primaatsoort wat van gras leef. Geladas hou in groepe met aan die hoof daarvan ’n dominante mannetjie wat waak oor sy harem en nageslag. Mannetjies wat ’n trop oorneem, bring die kleintjies van sy voorganger om die lewe. Wyfies wat nog dragtig is van die vorige leier, kan hierdie lot vryspring deur spontaan ’n miskraam te kry, die sogenaamde Bruce-effek.

Geladas kom uitsluitlik voor in die Ethiopiese Hoogland. Hul is vredeliewend en “praat” deurlopend met mekaar.


</doc>
<doc id="107824" url="https://af.wikipedia.org/wiki?curid=107824" title="73 v.C.">
73 v.C.



</doc>
<doc id="107825" url="https://af.wikipedia.org/wiki?curid=107825" title="Swaarwater">
Swaarwater

Swaarwater ( of ) is 'n vorm van water waarin die gebruiklike isotoop (protium) vervang is deur die isotoop wat deuterium genoem word.

Swaarwater kan deur verskeie metodes vervaardig word. Die twee belangrikste prosesse is die ammoniak-waterstof-uitruiling en die water-waterstofsulfied-uitruiling (die GS-proses).

In die GS-proses word 'n reeks van torings gebruik wat koud is aan die bo- en warm aan die onderkant. Water vloei van bo na onder en waterstofsulfiedgas beweeg van onder na bo. Daar is 'n reeks plate met gaatjies wat die vermenging van die twee stowwe verbeter. Gas of water wat verryk is met deuterium word by die eerstetraptoring afgetap by die naat tussen die koue en warm dele. Die proses word in die later trappe herhaal. Die produk in die laaste trap bevat ongeveer 30% deuterium en dit word gedistilleer tot 'n suiwerheid van 99,75% . 

Die eienskappe van swaarwater wyk dalk meer van gewone water s'n af as wat gewoonlik by isotoopvervanging waargeneem word. Die groot isotoopeffekte kan deur verskeie effekte verklaar word:

Die smeltpunt van swaarwater is hoër as gewone water s'n, maar daar is ook stowwe waar die ongekeerde waargeneem word soos die trihidraat van sinkchloried .3. 

Protium het vir hierdie tegniek baie slegte eienskappe, omdat dit sterke inkoherente strooiing lewer wat die meetstatistiek benadeel. Waterstof in monsters moet daarom deur deuterium vervang word en swaarwater is die belangrikste bron vir hierdie isotoop.

In kernspinresonansie is die eienskappe van die proton en die deuteron baie anders. Swaarwater word dikwels as oplosmiddel gebruik vir molekule wat se protone ondersoek moet word. Die deuteriumsignaal word soms ook as yking gebruik.


</doc>
<doc id="107828" url="https://af.wikipedia.org/wiki?curid=107828" title="Atmosfeer (dampkring)">
Atmosfeer (dampkring)

Atmosfeer is 'n laag gasse om 'n planeet of ander stuk materie met 'n sekere massa  wat bymekaar gehou word deur die swaartekrag van daardie planeet of stuk materie. Die woord atmosfeer is afgelei uit die Grieks ἀτμός "(atmos)", wat "damp" beteken, en σφαῖρα "(sphaira)" wat "sfeer" beteken.

Die aarde se atmosfeer bestaan hoofsaaklik uit stikstof. Dit bevat ook suurstof waarmee die meeste organismes op aarde  asemhaal. Dit bevat ook koolstofdioksied wat deur plante opgeneem word, alge en sianobakterieë wat nodig is vir fotosintese. Die atmosfeer help om lewende organismes te beskerm teen genetiese skade wat deur die ultravioletstraling van die son, sonwind en kosmiese straling aangerig kan word. Die huidige samestelling van die aarde se atmosfeer is die produk van miljarde jare se biochemiese aanpassing van die paleoatmosfeer .

Atmosferiese druk is die krag per eenheidarea wat altyd op 'n oppervlakte uitgeoefen word deur 'n omringende gas. Dit word bereken deur die planeet se gravitale krag in kombinasie met die totale massa van 'n kolom gas bokant die ligging daarvan. Op die aarde, word die eenhede van lugdruk gebaseer op die internasionaal erkende standaard atmosfeer (atm), wat gedefinieer word as 101,325 KPa (760 )

Die druk van atmosferiese gas neem af met die hoogte weens die verminderderde gasmassa bokant elke ligging. Die hoogte waar die druk van 'n atmosfeer afneem met 'n faktor E ('n irrasionele getal met 'n waarde van 2.71828..) word die skaalhoogte genoem en dit word aangedui deur "H".

Oppervlak-swaartekrag, die krag wat die atmosfeer vashou, verskil van planeet tot planeet. Die sterk swaartekrag van die reuse planeet Jupiter, is in staat om ligte gasse, soos waterstof en helium te behou. Iets wat liggame waarvan die swaartekrag nie so sterk is nie, nie kan regkry nie. Die afstand na die son bepaal ook die energie wat beskikbaar is om atmosferiese gas te verhit na 'n vlak waar die molekules se hittebeweging groter is as die planeet se ontsnapspoed. Dit is die spoed waarteen gasmolekules uit die greep van die planeet se swaartekrag kan ontsnap. Die verafgeleë en koue Titaan, Triton en Pluto is in staat om hul atmosfeer te behou ten spyte van 'n lae aantrekkingskrag.

Met gasse is daar teen enige temperatuur molekules wat teen 'n verskillende spoed beweeg en daarom sal daar altyd 'n ligte lekkasie van gas in die ruimte wees. Ligte molekules beweeg vinniger as swaarder molekules met dieselfde termiese of kinetiese energie. Daarom sal gasse met 'n lae molekulêre massa vinniger verdwyn as die met 'n hoë molekulêre massa. Daar word geglo dat Venus en Mars albei van hul water verloor het nadat dit deur ligdissosiasie in waterstof en suurstof verander is en die waterstof  ontsnap het. Die magneetveld van die aarde help dat dit gebeur en die sonwind sal weer die ontsnapping van waterstof verhaas. Daar word bereken dat in die afgelope 3 miljard jaar het die aarde gasse deur die magnetiese pole verloor, insluitend 2 % van die atmosferiese suurstof.

Ander prosesse wat die atmosfeer kan uitdun is die effek van sonwinde, erosie wat veroorsaak word deur die botsing tussen hemelliggame, verwering en die verysing in die regoliet en poolkap.

Die atmosfeer het 'n sterk invloed op klipperige plekke. Hemelligame sonder 'n atmosfeer, of wat net 'n eksosfeer het, het oppervlaktes met talle kraters. Sonder 'n atmosfeer het die planeet geen beskerming teen meteoriete nie en wanneer hulle teen die planeet se oppervlakte bots, vorm dit kraters.

'n Rotsagtige hemelligaam met 'n sterk atmosfeer het nie noemenswaardige kraters op die oppervlak nie. Die wrywing wat veroorsaak word wanneer 'n meteoor die atmosfeer binnedring, sorg dat die meerderheid hiervan uitbrand voordat dit die oppervlakte tref. Wanneer die meteoor wel die oppervlakte tref, sal die effek daarvan dikwels uitgewis word deur die wind. Kraters kom dus selde voor op plekke met 'n atmosfeer.

Daar is wind en weer op planete met 'n atmosfeer. Winderosie speel 'n groot rol in die vorming van die terrein op klipperige planete met 'n atmosfeer, en met die verloop van tyd kan dit die effek van kraters en vulkane uitwis. Omdat vloeistof nie sonder druk kan bestaan nie, kom daar water op die oppervlakte van sommige planete voor. Ons weet dat die aarde en Titan  water op die oppervlakte het en volgens alle aanduidings het Mars in die verlede ook water op die oppervlak gehad.

Die atmosfere van die planete Venus en Mars bestaan hoofsaaklik uit koolstofdioksied met klein hoeveelhede stikstof, argon, suurstof en spore van ander gasse.

Die atmosferiese samestelling van die aarde word grootliks gereguleer deur die byprodukte van alle vorme van lewe op die aarde. Droë lug in die aarde se atmosfeer bevat 78.08% stikstof, 20.95% suurstof, 0.93% argon, 0.038% koolstofdioksied en spore van waterstof, helium en ander edelgasse. Daar is ook 'n hoeveelheid waterdamp teenwoordig, ongeveer 1 % op seevlak.

Die lae temperature en hoër aantrekkingskrag op die sonnestelsel se reuse planete, Jupiter, Saturnus, Uranus en Neptunus sorg dat dit gasse behou met 'n lae molekulêre massa. Hierdie planete se atmosfeer bestaan uit waterstof-helium  met 'n geringe hoeveelheid van meer komplekse verbindings.

Twee satellietliggame van buite planete het beduidende atmosfere. Titan, 'n maan van Saturnus en Triton, 'n maan van Neptunus het atmosfere wat hoofsaaklik uit stikstof bestaan. Wanneer Pluto in sy wentelbaan die naaste aan die son kom, bestaan Pluto se atmosfeer uit stikstof en metaan, presies soos die van Triton. Hierdie gasse word egter gevries wanneer dit verder van die son af wegbeweeg.

Met die hulp van die Hubble-ruimteteleskoop kon wetenskaplikes vir die eerste keer na die atmosferiese samestelling van 'n eksoplaneet, Planeet HD 209458b, kyk. Dis 'n reuse gasstruktuur wat na aan die Pegasus konstellasie wentel. Waterstof, suurstof, koolstof en swael is op hierdie planeet se atmosfeer ontdek.

Die Aarde se atmosfeer bestaan uit 'n aantal lae, soos aangedui in die diagram aan die regterkant van die bladsy. Hierdie lae verskil ten opsigte van samestelling, temperatuur en druk. Die onderste laag is die troposfeer met die planetêre grenslaag as basis. Driekwart van die atmosferiese massa sit in die troposfeer, en die diepte daarvan wissel tussen 17 km by die ewenaar en 7 km by die pole. Die stratosfeer, van 20 tot 50 km, sluit die osoonlaag in wat op 'n hoogte van tussen 15 en 35 km lê. Dit absorbeer die ultravioletstraling van die son. Die mesosfeer, tussen 50 en 85 km, is die laag waarin meteoriete uitbrand. Die termosfeer is die laag van 85 km tot by die basis van die eksosfeer op 690 km en dit sluit die ionosfeer in. In hierdie area word die atmosfeer ionies gemaak deur die son se uitstraling. Die Kármán-lyn is in die termosfeer geleë op 'n hoogte van 100 km en dit word gewoonlik beskryf as die grens tussen die aarde se atmosfeer en die buitenste ruim. Die eksosfeer strek vanaf 690 tot 1000 km bo die oppervlak en hier tree dit in wisselwerking met die aarde se magnetosfeer op.

Die sirkulasie van die atmosfeer word veroorsaak deur die termiese verskille wat ontstaan omdat konveksie hitte beter versprei as termiese straling. Op planete waar sonstraling die vernaamste hittebron is, word oormatige hitte in die trope na 'n hoër breedtegraad gestuur. Wanneer 'n planeet dan 'n sekere hoeveelheid hitte intern versamel het, soos in die geval van Jupiter, kan die konveksie in die atmosfeer termiese energie van binne na die oppervlakte bring.

Vanuit 'n geologiese perspektief speel die atmosfeer 'n belangrike rol in die morfologie van 'n planeet. Die wind waai stof en ander partikels rond en dit erodeer die oppervlakte, en laat 'n neerslag wat deel vorm van die eoliese proses. Ryp en neerslag het ook 'n invloed op die terrein. Klimaatsveranderings kan ook 'n planeet se geologiese geskiedenis verander. Met die bestudering van die aarde se oppervlakte verkry jy beter insig oor die atmosfeer en klimaat van die planeet, soos dit tans is, en soos dit in die verlede was.

Vanuit 'n meteorologiese perspektief bepaal die atmosfeer die klimaat en al sy veranderings.

Vir 'n bioloog of paleontoloog hou die samestelling van die atmosfeer direk verband met die voorkoms van lewe en die ewolusie daarvan.





</doc>
<doc id="107829" url="https://af.wikipedia.org/wiki?curid=107829" title="Nostradamus">
Nostradamus

Michel de Nostredame (afhangende van die bron, 14 of 21 Desember 1503 – 2 Julie 1566), gewoonlik verlatyns na Nostradamus was ’n Franse apteker en beroemde siener wat versamelings profesieë gepubliseer het wat sedertdien beroemd geword het. Hy is die bekendste vir sy boek "Les Propheties", waarvan die eerste uitgawe in 1555 verskyn het. Sedert die publikasie van dié boek, wat ná sy dood omtrent nog nooit uit druk was nie, het Nostradamus ’n gevolg gekry wat, tesame met die populêre pers, aan hom erkenning gee vir die voorspelling van baie groot wêreldgebeurtenisse. Die meeste akademiese bronne hou vol dat die verband tussen wêreldgebeure en Nostradamus se kwatryne hoofsaaklik is as gevolg van wanvertolkings of wanvertalings (soms opsetlik) of dat dit andersins so vaag is dat dit nutteloos is as ’n bewys dat dit ware voorspellings was.

Michel de Nostredame is op óf 14 óf 21 Desember 1503 in Saint-Rémy-de-Provence, Provence, Frankryk gebore, waar sy vermeende geboorteplek nog steeds bestaan. Hy was een van ten minste nege kinders van Jaume (of Jacques) de Nostredame en Reynière (of Renée) de Saint-Rémy, die kleindogter van Pierre de Saint-Rémy wat as ’n geneesheer in
Saint-Rémy gewerk het. Jaume se familie was oorspronklik Joods, maar sy vader, Cresquas, ’n graan- en geldwisselaar, wat in Avignon gewoon het, het hom omstreeks 1459–1460 tot die Katolieke Kerk bekeer, en het die voornaam "Pierre" en die van "Nostredame" (ons Liewe Vrou), die heilige op wie se dag sy bekering bevestig is, aangeneem. Die vroegste voorouer wat aan vaderskant geïdentifiseer kan word, is Astruge van Carcassonne, wat in ongeveer 1420 gesterf het. Michel se broers en susters was onder andere Delphine, Jean (c. 1507–1577), Pierre, Hector, Louis, Bertrand, Jean II (gebore 1522) en Antoine (gebore 1523).

Op 15-jarige leeftyd het Nostredame by die Universiteit van Avignon ingeskryf vir sy baccalaureus-graad. Ná ’n bietjie meer as ’n jaar (waartydens hy die gewone trivium van grammatika, retoriek en logika sou bestudeer het eerder as die latere quadrivium van meetkunde, wiskunde, musiek en astronomie/astrologie), moes hy Avignon verlaat toe die universiteit gesluit het as gevolg van ’n uitbraak van die pes. Nadat hy Avignon verlaat het, het Nostredame, volgens sy eie verslag, van 1521 af agt jaar lank deur die platteland gereis en kruierate nagevors. In 1529, ná ’n paar jaar as apteker, het hy by die Universiteit van Montpellier ingeskryf om ’n dokter te word. Hy is kort daarna deur die studenteprokurator, Guillaume Rondelet, geskors toe daar uitgevind is dat hy ’n apteker was, ’n "ambag" wat uitdruklik deur die universiteit se statute verbied is, en dat hy dokters belaster het. Die skorsingsdokument, "BIU Montpellier, Register S 2 folio 87", bestaan vandag nog in die fakulteitsbiblioteek. Party van sy uitgewers en korrespondente het hom egter later 'dokter' genoem. Ná sy skorsing het Nostredame aangehou werk, waarskynlik steeds as ’n apteker, en beroemd geword omdat hy ’n "roospil" geskep het wat vermoedelik beskerming teen die pes gebied het.

In 1531 is Nostredame deur Jules-César Scaliger, ’n vooraanstaande geleerde uit die Renaissance, genooi om na Agen te gaan. Daar het hy getrou met ’n vrou  wie se naam moontlik Henriette d'Encausse was, by wie hy twee kinders gehad het. In 1534 het sy vrou en kinders gesterf, waarskynlik van die pes. Ná hulle dood het hy aangehou reis, en deur Frankryk en moontlik Italië getrek.

Toe hy in 1545 teruggekeer het, het hy die vooraanstaande geneesheer Louis Serre gehelp in sy stryd teen ’n groot uitbraak van die pes in Marseille, en het daarna verdere siekte-uitbrake alleen in Salon-de-Provence en in die hoofstad van die streek, Aix-en-Provence, bestry. Uiteindelik het hy hom in 1547 in Salon-de-Provence gevestig, in die huis wat vandag nog bestaan, waar hy getrou het met ’n ryk weduwee met die naam Anne Ponsarde, by wie hy ses kinders gehad het—drie dogters en drie seuns. Tussen 1556 en 1567 het hy en sy vrou ’n een-dertiende aandeel bekom in ’n groot kanaalprojek wat georganiseer is deur Adam de Craponne om die hoofsaaklik dorre Salon-de-Provence en die nabygeleë Désert de la Crau uit die Durancerivier te besproei.

Ná nog ’n besoek aan Italië het Nostredame van die geneeskunde begin wegbeweeg en nader aan die okkulte gekom. Soos destyds gewild was, het hy ’n almanak vir 1550 geskryf en vir die eerste keer sy naam verlatyns, van Nostredame na Nostradam"us". Hy was so aangemoedig deur die sukses van die almanak dat hy besluit het om jaarliks een of twee te skryf. As hulle saam beskou word, bevat hulle ten minste 6 338 profesieë, sowel as ten minste elf jaarlikse kalenders, wat almal op 1 Januarie begin en nie, soos soms gedink word, in Maart nie. Dit was hoofsaaklik as gevolg van die almanakke dat mense uit die adelstand en ander prominente persone van heinde en verre hom begin vra het vir horoskope en spiritistiese raat, hoewel hy gewoonlik verwag het dat "sy kliënte "die geboortekaarte moes voorsien waarop hy dit gegrond het en dit nie self uitgewerk het soos ’n professionele astroloog dit sou gedoen het nie. Wanneer hy verplig was om dit self te probeer doen op grond van die gepubliseerde tabelle wat destyds beskikbaar was, het hy dikwels foute gemaak en nie die syfers vir sy kliënte se geboorteplek of -tyd aangepas nie.

Hy het begin met ’n projek om ’n boek te skryf van eenduisend hoofsaaklik Franse kwatryne, wat die meestal ongedateerde profesieë uitmaak waarvoor hy vandag die beroemdste is. Hy het kwesbaar gevoel vir teenstand op godsdiensgebied, en het gevolglik ’n metode uitgewerk om sy bedoeling te verberg deur ’n uitdrukkingsvorm soortgelyk aan dié van Virgilius, woordspeletjies en ’n mengsel van ander tale soos Grieks, Italiaans, Latyn en Provensaals. Om tegniese redes wat verband hou met hulle publikasie in drie aflewerings (die uitgewer van die derde en laaste aflewering was blykbaar onwillig om in die middel van ’n boek met 100 verse te begin) het die laaste agt-en-vyftig kwatryne van die sewende honderdtal in geen uitgawe behoue gebly nie.

Die kwatryne, wat in ’n boek gepubliseer is wat "Les Propheties" (Die Profesieë) genoem is, het ’n gemengde reaksie uitgelok toe dit gepubliseer is. Party mense het gedink dat Nostradamus ’n agent van die duiwel, ’n bedrieër, of gek, was, terwyl baie van die vername mense blykbaar anders gedink het. Catharina de' Medici, die vrou van koning Hendrik II van Frankryk, was een van Nostradamus se grootste bewonderaars. Nadat sy sy almanakke vir 1555 gelees het, wat gesinspeel het op ongenoemde bedreigings vir die koninklike gesin, het sy hom na Parys laat kom om dit te verklaar en horoskope vir haar kinders te laat opstel. Nostradamus was destyds bang dat hy onthoof sou word, maar teen die tyd van sy dood in 1566, het koningin Catharina hom Raadgewer en Geneesheer vir haar seun, die jong koning Karel IX van Frankryk gemaak.

Party verslae van Nostradamus se lewe sê dat hy bang was om vir kettery vervolg te word deur die Inkwisisie, maar nóg profesie nóg astrologie is deur die Inkwsisie ondersoek, en hy sou alleenlik in gevaar gewees het as hy towerkuns gebruik het om dit te ondersteun. In 1538 het hy in Agen by die Kerk in die moeilikheid gekom nadat ’n Inkwisiteur die gebied besoek het op soek na anti-Katolieke beskouings. Sy kort gevangenisstraf in Margnane in laat-1561 was eintlik omdat hy ’n onlangse koninklike dekreet geminag het deur sy almanak vir 1562 te publiseer sonder dat dit vooraf deur ’n biskop goedgekeur is.

Teen 1566 het Nostradamus se jig, wat hom baie jare lank pyn besorg het en dit vir hom baie moeilik gemaak het om rond te beweeg, in edeem, of watersug, omgesit. In laat-Junie het hy sy prokureur geroep om ’n uitgebreide testament op te stel wat sy eiendom plus 3 444 krone (ongeveer $300,000 volgens hedendaagse waardes), minus ’n paar skulde, aan sy vrou bemaak het, by haar hertroue, in trust vir haar seuns, by hulle vyf-en-twintigste verjaarsdag, en vir haar dogters, by hulle huwelik. Dit is gevolg deur ’n baie korter kodisil. Op die aand van 1 Julie het hy glo vir sy sekretaris, Jean de Chavigny, gesê: "Jy sal my by die sonsopkoms nie lewend vind nie." Die volgende oggend is hy glo dood aangetref, waar hy op die vloer langs sy bed en ’n bankie gelê het (Voorbode 141 [oorspronklik 152] "vir November 1567", soos ná sy dood geredigeer deur Chavigny om te pas by wat gebeur het) Hy is in die plaaslike Fransiskaanse kapel in Salon begrawe (’n gedeelte daarvan is nou deel van die restaurant "La Brocherie"), maar gedurende die Franse Rewolusie is hy in die Collégiale Saint-Laurent herbegrawe, waar sy graf vandag nog is.


</doc>
<doc id="107830" url="https://af.wikipedia.org/wiki?curid=107830" title="Pieter Claassens">
Pieter Claassens

Pieter Claassens (1949–27 April 1983) is op Wepener in die Vrystaat gebore as die seun van 'n vee-inspekteur.

Omdat sy pa baie verplaas word, gaan hy by agt verskillende laerskole skool. Sy hoërskoolopleiding ontvang hy eers op Aliwal-Noord en dan op Jamestown, in Mafikeng en Zeerust. Hy behaal 'n B.A.-graad en 'n B.A. Honneurs-graad in sosiologie aan die Potchefstroomse Universiteit vir Christelike Hoër Onderwys, maar pas nie sy studierigting in die praktyk toe nie. Ná universiteit is hy onder meer joernalis by "Oggendblad" en "Die Transvaler" en verbonde aan die Raad vir Geesteswetenskaplike Navorsing se Instituut vir Taal, Lettere en Kuns in Pretoria. 

Hy was versot op reis en besoek onder meer Griekeland, maak draaie in Namakwaland en die Transkei, bly agt maande op Onrus (waar hy noue kontak het met Uys Krige en Jan Rabie), werk vir twee jaar in die Transvaal en gaan dan weer terug Kaap toe. Hy besit nooit 'n motor in sy leeftyd nie. In sy latere jare raak hy toenemend eksentriek, onttrek hom van sosiale verkeer en word meermale by sielsieke-inrigtings opgeneem vir terapeutiese behandeling. Hy is sterk godsdienstig en oorweeg dit per geleentheid selfs sterk om as sendeling Indië toe te gaan, terwyl hy ook besonder belangstel in die Boeddhisme. Op 27 April 1983 pleeg hy selfdood nadat hy lank aan depressie gely het. Hy skiet homself met 'n rewolwer in die Indwe Hotel in Sunnyside in Pretoria en los slegs 'n kriptiese nota agter: “Ek vertrek op my laaste reis. Wees asb. so goed om my moeder te skakel”'. In die verhaal “"Die bruin lêer"” wat in die bundel “"Vreemder as fiksie"” opgeneem is, rekonstrueer die digter Johann de Lange hierdie gebeure na aanleiding van werklike gegewens uit 'n polisielêer.

Aanvanklik publiseer hy sy gedigte in letterkundige tydskrifte soos "Tydskrif vir Letterkunde", waarna hy drie digbundels uitgee. Hy skryf gedigte wat persoonlike uiting gee aan gevoelens en waarnemings, wat veral die eenvoudige en geweldige in die natuur uitbeeld. In "Verse van 'n windswael"” val die speelse en volkse toon van die gedigte en die klankrykheid daarvan dadelik op. Die verse gaan oor godsdiens, die ewigheid, die natuur en die liefde, ingeklee deur die Khoi-idioom. Hierdie bundel word in 1981 benoem vir die Louis Luyt-prys vir letterkunde. “Varinkies van gister” word ryklik geïllustreer met foto’s, wat die dromerige toon van die gedigte komplementeer. “Kinkelbos” bevat verskeie hartseerliedjies waarmee veral die Boesmanlandse kultuur en stemming weergegee word. Baie van die gedigte getuig van ontnugtering, hoewel daar ook verse van son en lig is. Die beeldspraak en gebruik van klank is dié van 'n vakman.

Sy verse word in verskeie versamelbundels opgeneem, waaronder “"Groot verseboek"”, “"Die Afrikaanse poësie in 'n duisend en enkele gedigte"”, “"Land van sonlig en van sterre"”, “"Die dye trek die dye aan"”, “"Poskaarte"” en “"Die mooiste Afrikaanse liefdesgedigte"”. Die sanger Jannie du Toit toonset 'n aantal van sy verse, insluitende “"Bruin serfyntjie"” en “"Trekliedjie"” op sy album “' "n Liedjie vir jou"” en “"Klopkloppie"” op sy album “"Drie-uur in die môre"”.

Claassens skryf ook kortverhale waarvan sommige in "Tydskrif vir Letterkunde" gepubliseer word. As vertaler is hy veral aktief met die vertaling van jeug- en kinderverhale in Afrikaans, hoofsaaklik uit vorige Engelse vertalings uit die oorspronklike taal. Hierdie vertalings sluit in “"Kattekwaad"” van Margriet Heymans, “"Doringrosie"” van die gebroeders Grimm, “"Die Mienkiepienkie-stert"” van Katrina Viljamaa-Rissanen, “"Die towerkwas"” van Hisako Kimishima, “"Koning Nooitgenoeg"” van Prosenc, “"Klein Jannie Blom"” van Jan Kudláček, “"Swartjie"” van Josef Paleček en “"Die towerspieël"” van Lidia Postma.


Vertalings

1975

1976



</doc>
<doc id="107831" url="https://af.wikipedia.org/wiki?curid=107831" title="Annemari Coetser">
Annemari Coetser

Annemari Coetser (29 September 1945, Durban –) is 'n Suid-Afrikaanse skryfster wat veral bekendheid verwerf het as romanskrywer. Sy skryf hoofsaaklik romans vir volwassenes, maar publiseer ook 'n jeugverhaal, kinderversies en verskeie kortverhale. Sy verwerf deur die loop van haar loopbaan verskeie pryse vir haar skryfwerk.

Sy is op 29 September 1945 in Durban gebore. Sy matrikuleer in 1962 aan die Hoërskool Indwe en studeer daarna deeltyds aan die Universiteit van Suid-Afrika, waar sy 'n Laer Diploma in Biblioteekkunde verwerf. Sy werk vir 'n lang tyd as bibliotekaresse en woon onder andere in Bloemfontein, die Verenigde State van Amerika, Namibië en in Pretoria. Tans woon sy saam met haar man, Paul van Helden, in Pretoria.

Vroeg in haar skryfloopbaan publiseer sy 'n aantal kortverhale in tydskrifte en sy skryf ook 'n aantal stories vir die "Siembamba"-program oor die radio.

Sy maak ook 'n bydrae tot die kortverhaalbundel "Viersprong", wat sy saam met Anel Heydenrych, Trisa Hugo en Nadia de Kock skryf.

Sy verwerf groter bekendheid wanneer haar eerste roman, "Oop kaarte", verskyn, wat 'n finalis is in Sanlam en "Insig" se Groot Romanwedstryd. In "Oop kaarte" het die hoofkarakter Leandi 'n seksuele verhouding met die getroude Renier de Ridder, wat in 'n sogenaamde oop huwelik met sy vrou betrokke is.

"Langverlof" vertel die verhaal van Kari, 'n sekretaresse op die Oos-Kaapse platteland, wat op 'n advertensie reageer en dan uitvind dat sy uit honderde ander aansoekers gekies is om saam met 'n aantreklike man, Hagen, op Mauritius te gaan vakansie hou. By die huis moet sy die bestendige Gottfried agterlaat. Hierdie boek is in 2009 op die kortlys vir die toekenning van die ATKV se prys vir liefdesromans en op die kortlys van die M-Net-prys se filmkategorie.

"Aan die windkant" vertel van Liefka, wat haar werk in die stad verloor en haar na bywoning van 'n lewensverrykingskursus op die platteland vestig. Hier wag ander probleme op haar, soos haar ouers se dreigende egskeiding, vigswesies en siekte, terwyl sy steeds haar jeug en verlies van werk emosioneel moet verwerk.

In "Die kamer langsaan" pak Donné haar tasse na 'n rusie met haar man. Sy trek in 'n meenthuis in met die plan om haar eerste roman te skryf. Die meenthuis behoort aan Theresa en sy en haar 93-jarige ma, Susan, woon in 'n ouetehuis. In haar roman skep Donné 'n verbeelde werklikheid rondom Theresa en haar ma. Sy vind dan tot haar ontsteltenis by die skinderlustige buurvrou uit dat haar verhaal van familieverhoudings, huweliksontrou en depressie skrikwekkend naby aan die waarheid is.

"Vlis met vlerke" is 'n jeugverhaal, waarin Andine, haar boetie Zander en die au pair Jam by Jam se oom en tannie gaan kuier. Hier ontmoet hulle die vreemdste karakters en wag 'n skrikwekkende ervaring op hulle.

Sy skryf ook graag kinderversies en nege van haar kinderversies word opgeneem in Riana Scheepers se "Nuwe Kinderverseboek".



</doc>
<doc id="107832" url="https://af.wikipedia.org/wiki?curid=107832" title="Karin Cronjé">
Karin Cronjé

Karin Cronjé (*1957, Johannesburg –) is 'n Suid-Afrikaanse joernalis en skrywer. 

Karin Cronjé word in Johannesburg groot en voltooi ook daar haar skoolopleiding. Sy studeer verder in drama aan die Universiteit van Pretoria, waar sy 'n B.A. Drama-graad behaal.

Na universiteit verkoop sy vir 'n kort rukkie versekering waarna sy as joernalis by "Hoofstad" begin werk, waar P.G. du Plessis destyds die redakteur was. Sy aanvaar na sowat twee jaar in hierdie betrekking 'n pos as joernalis by "Radio en TV Dagboek". 

Dan trou sy met die bekende Afrikaanse letterkunde dosent Ampie Coetzee en hulle het 'n seun, Marko, maar is later geskei. Hulle vestig hulle in Kaapstad, waar sy as vryskutjoernalis en binnenshuise versierder werk. Na haar egskeiding aanvaar sy in 1995 'n betrekking as skakelbestuurder vir die uitgewer David Phillip, waar sy promosies en publisiteit hanteer.

Sy bedank dan na sowat tien jaar hierdie pos om twee jaar in Suid-Korea as Engels onderwyser deur te bring en perspektief te verkry. Hier kom sy eindelik tot self-aanvaarding'. Deurentyd skryf sy aan haar tweede roman. Uiteindelik keer sy in Februarie 2008 terug na Suid-Afrika. Vanaf Februarie 2010 is sy deeltyds as lektor verbonde aan die Universiteit van Stellenbosch, waar sy akademiese geletterdheid en Engels aan plaaslike en buitelandse musiekstudente doseer. Op vryskutbasis help sy met redigering van skrywers van fiksie en nie-fiksie se manuskripte. Sy help onder andere voornemende skrywers om onsekerhede  en vrese te oorkom en oplossings te vind vir skryfdilemmas. Deur middel van Skype onderrig sy ook Engels tweede taal aan plaaslike en internasionale kliënte. Hierdie onderrig word verpersoonlik, sodat daar gefokus word op die spesifieke areas wat elke kliënt wil verbeter. Sy bly in Nuweland in Kaapstad.

"Vir 'n pers huis" beskryf die lewe van 'n vrou van 'n groot skrywer, wie se bestaan slegs rondom die man, die kind en die huis wentel. Die innerlike pyn en emosies wanneer hierdie verhouding verbrokkel en die vrou deur die pynlike proses van selfontdekking en selfaanvaarding gaan, word in brutaal eerlike taal beskryf. Min dinge bly ongesê, veral wat die lyflike behoeftes van die vrou betref. Sy probeer ontkom van haar probleme deur oorgawe aan 'n minnaar, 'n violis in 'n orkes, belydenisse teenoor 'n vriendin en die roman of dagboek wat sy aan die skryf is. Die tema van bloed speel dwarsdeur die roman 'n groot rol, terwyl musiek 'n integrale rol speel in haar selfontdekking en uiteindelike bevryding. Die boek word 'n pleidooi vir die emansipasie van die vrou en is 'n aanval op die patriargale bestaan en erfenis van die Afrikaner.

"Alles mooi weer" vertel van die antropologie professor Hilette Barend, wat 'n gevallestudie maak van 'n verdwene pasiënt van Stikland. Dit word duidelik dat daar sekere parallelle tussen hierdie pasiënt en haar eie lewe is, waardeur sy gedwing word om selfontleding te doen. Haar bedrywige lewe is slegs 'n manier om die onnoembare psigiese skade wat sy as kind opgedoen het, te onderdruk sodat sy “normaal” kan funksioneer. Die hoofkarakter beweeg deurentyd op die grens tussen waansin en normaliteit en die roman ondersoek die noodsaaklikheid van die individu om haar donker kant te erken, voordat dit haar inhaal en vernietig. Hierdie donker verhaal word goed deur humor getemper. "Alles mooi weer" verower in 2009 die Jan Rabie-prys vir innoverende Afrikaanse letterkunde. 

As Karin Coetzee het sy voorheen die Engelse erotiese kortverhaal "This protracted birth" laat opneem in die versamelbundel "Lyfspel / Body play".

Sy skryf ook haar memoir in Engels, "There goes English teacher", wat veral oor haar tydperk as Engels onderwyser en lektor aan 'n privaatskool en universiteit in Suid-Korea handel. Hierdie manuskrip wag nog vir publikasie.




</doc>
<doc id="107835" url="https://af.wikipedia.org/wiki?curid=107835" title="Romeo en Juliet">
Romeo en Juliet

Romeo en Juliet is ’n tragedie wat vroeg in sy loopbaan deur William Shakespeare geskryf is oor twee jong gedoemde minnaars wie se dood uiteindelik ’n versoening tussen hulle strydende families bewerkstellig. Dit was een van Shakespeare se gewildste toneelstukke gedurende sy lewe en is, saam met "Hamlet", een van sy toneelstukke wat die gereeldste opgevoer word. Vandag word die titelkarakters as die model vir jong minnaars beskou. Hierdie artikel handel oor die Engelse toneelstuk. Daar bestaan ook ten minste twee vertalings daarvan in Afrikaans, "Die tragedie van Romeo en Juliet" deur André P. Brink (1975) en "Romeo en Julia" deur J.H. Kroeze (1975).

"Romeo en Juliet" behoort tot die tradisie van tragiese romanses wat tot in die oudheid strek. Die intrige is gegrond op ’n Italiaanse verhaal wat in 1562 deur Arthur Brooke in versvorm vertaal is as "The Tragical History of Romeus and Juliet" en in 1567 deur William Painter in prosa oorvertel is as "Palace of Pleasure". Shakespeare het baie uit albei bronne oorgeneem, maar het die verhaal uitgebrei deur ’n paar ondersteunende karakters verder te ontwikkel, veral Mercutio en Paris. Daar word gemeen dat die toneelstuk tussen 1591 en 1595 geskryf is, en is in 1597 vir die eerste keer in ’n kwuarto-weergawe uitgegee. Die teks van die eerste kwartoweergawe was van swak gehalte, maar latere uitgawes het die teks verbeter sodat dit nader aan Shakespeare se oorspronklike teks was.

Shakespeare se gebruik van sy poëtiese dramatiese struktuur (veral effekte soos om tussen komedie en tragedie te wissel om spanning te vergroot, sy uitbreiding van kleiner karakters en sy gebruik van ondergeskikte intriges om die storie te versier) is geloof as ’n vroeë teken van sy vaardigheid as dramaturg. Die toneelstuk skryf verskillende poëtiese vorms aan verskillende karakters toe, en verander soms van vorm namate die karakter ontwikkel. Romeo word byvoorbeeld deur die loop van die toneelstuk vaardiger in sy gebruik van die sonnet.

"Romeo en Juliet" is etlike kere vir die verhoog, rolprent, musiekblyspel en opera verwerk. Gedurende die Engelse Restourasie het William Davenant dit teruggebring en hersien. David Garrick se weergawe uit die 18de eeu het ook etlike tonele gewysig en dele verwyder wat destyds as onbetaamlik beskou is, en Georg Benda se operaweergawe het baie van die aksie verwyder en ’n gelukkige einde bygevoeg. In die 20ste en 21ste eeu is die toneelstuk aangepas in weergawes so uiteenlopend soos George Cukor se rolprent uit 1935, "Romeo and Juliet", Franco Zeffirelli se weergawe van 1968, "Romeo and Juliet", en Baz Luhrmann se MTV-geïnspireerde "Romeo + Juliet "uit 1996.
Die toneelstuk speel in Verona af en begin met ’n straatgeveg tussen die knegte van die Montagues en Capulets, wat soos hulle meesters, geswore vyande is. Prins Escalus van Verona tree tussenbeide en verklaar dat ’n verdere versteuring van die vrede met die dood gestraf sal word Later praat Paris met Capulet daaroor om met sy dogter Juliet te trou, maar Capulet vra Paris om nog twee jaar te wag en nooi hom om ’n beplande bal by die Capulets by te woon. Lady Capulet en Juliet se kinderoppasser probeer Juliet oorreed om Paris se hofmakery te aanvaar.

Intussen praat Benvolio met sy neef Romeo, Montague se seun, oor Romeo se onlangse teneergedruktheid. Benvolio vind uit dat dit die gevolg is van onbeantwooorde verliefdheid op ’n meisie met die naam Rosaline, een van Capulet se niggies. Benvolio en Mercutio oorreed Romeo om die bal by die Capulet-huis by te woon in die hoop om Rosaline raak te loop. Romeo ontmoet egter vir Juliet en raak verlief op haar. Juliet se neef, Tybalt, is woedend omdat Romeo na die bal toe gekom het, maar word gekeer om Romeo dood te maak deur Juliet se vader, wat nie ’n moord in sy huis wil hê nie. Ná die bal, in wat nou as die "balkontoneel" bekend staan, glip Romeo in die Capulets se vrugteboord in en hoor hy hoe Juliet by haar venster haar liefde vir hom betuig ten spyte van haar familie se haat van die Montagues. Romeo maak hom aan haar bekend en hulle besluit om te trou. Met die hulp van Friar Laurence, wat hoop om die twee families met mekaar te laat versoen deur die huwelik van hulle kinders, trou hulle die volgende dag in die geheim.

Intussen is Tybalt nog steeds briesend omdat Romeo by die Capulets se bal was en daag hom tot ’n tweegeveg uit. Romeo, wat Tybalt nou as sy familielid beskou, weier om te veg. Mercutio neem aanstoot aan Tybalt se onbeskoftheid, sowel as Romeo se sagmoedigheid en aanvaar die tweegeveg namens Romeo. Mercutio word noodlottig gewond wanneer Romeo in die geveg probeer tussenbeide tree. Romeo is oorweldig deur droefheid en skuldgevoel en konfronteer en dood Tybalt.

Montague redeneer dat Romeo geregverdig was om Tybalt om die lewe te bring vir die moord op Mercutio. Die Prins, wat nou ’n familielid verloor het as gevolg van die families se stryd, verban Romeo uit Verona, en sê dat hy die doodstraf sal kry as hy ooit terugkom. Romeo bring die aand in die geheid in Juliet se slaapkamer deur, waar hulle hulle huweliksnag deurbring. Capulet vertolk Juliet se hartseer verkeerd en stem in dat sy met die graaf Paris trou en dreig om haar te onterf wanneer sy weier om Paris se bruid te word. Wanneer sy smeek dat die huwelik uitgestel word, verwerp haar moeder haar.

Juliet soek hulp by Friar Laurence en hy bied haar ’n drankie aan wat haar twee-en-veertig uur in koma soos die dood sal laat wees. Die monnik belowe om ’n boodskapper na Romeo te stuur om hom van die plan te vertel sodat hy by haar kan aansluit wanneer sy wakker word. Sy drink die drankie die aand voor haar troue en wanneer sy oënskynlik dood gevind word, word sy in die familiegraf geplaas.

Die boodskapper kom egter nie by Romeo uit nie, en Romeo vind eerder by sy kneg Balthasar van Juliet se dood uit. Hartgebroke koop Romeo gif by ’n apteker en gaan na die Capulets se grafkelder toe. Hy kom op Paris af wat alleen gekom het om oor Juliet te rou. Hy dink Romeo is ’n vandaal en konfronteer hom. In die daaropvolgende geveg, dood Romeo vir Paris. Hy dink nog steeds dat Juliet dood is, en hy drink die gif. Juliet word dan wakker en wanneer jy Romeo dood vind, steek sy haarself met sy dolk. Die strydende families en die Prince ontmoet by die graf en vind al drie dood. Friar Laurence vertel die storie van die twee gedoemde minnaars. Die families word versoen deur hulle kinders se dood en stem in om hulle gewelddadige vete te beëindig.

"Romeo en Juliet" is gebaseer op ’n tradisie van liefdesverhale wat tot die ou tyd terugdateer. Een van hulle is Piramus en Tisbe, uit Ovidius se "Metamorphoses", wat parallelle met Shakespeare se verhaal bevat: die minnaars se ouers verag mekaar en Piramus glo verkeerdelik dat Tisbe dood is. Die "Ephesiaca" van Xenofon van Efese, wat in die 3de eeu geskryf is, bevat ook etlike ooreenkomste met die toneelstuk, onder meer die skeiding van die minnaars en ’n drankie wat ’n slaap soos die dood veroorsaak.


</doc>
<doc id="107838" url="https://af.wikipedia.org/wiki?curid=107838" title="Pieter W. Grobbelaar">
Pieter W. Grobbelaar

Pieter Willem Grobbelaar (*25 Desember 1930, Bloemfontein –† 19 Januarie 2013, Worcester) was 'n Suid-Afrikaanse skrywer. Hy verwerf meestal bekendheid vir sy kinder- en jeugverhale, maar lewer ook werke vir volwassenes.

Pieter Willem Grobbelaar is in 1930 in Bloemfontein gebore. Hy ontvang sy laerskoolopleiding tot standerd ses ontvang hy aan die Laerskool De Brug naby Bloemfontein en hy gaan dan na die Hoërskool Rouxville vir standerds sewe en agt. In 1947 matrikuleer hy aan die Sentraal Hoërskool in Bloemfontein. Sy verdere studies is aan die Universiteit van die Oranje-Vrystaat, waar hy die B.A.-graad en baie later in 1974 die M.A.-graad in Wysbegeerte behaal. Vir 'n ruk gee hy onderwys. Hy begin sy loopbaan as joernalis by "Die Burger" en sit dit voort by "Die Volksblad" in Bloemfontein. Hierna word hy in 1956 omroeper-regisseur by die Suid-Afrikaanse Uitsaaikorporasie (SAUK) in Johannesburg en Kaapstad, waar hy onder andere jeugprogramme soos "By die boekrak" en "Skrywers van die toekoms" behartig. Dan word hy in 1961 uitgewersredakteur by Tafelberg Uitgewers.

Sedert 1962 woon hy op die wyn- en vrugteplaas Uitsig naby Franschhoek in die Kaap en boer eers voltyds totdat hy vanaf 1970 dosent is in Afrikaanse Kultuur- en Volkskunde aan die Universiteit van Stellenbosch. Hier behaal hy in 1981 die D.Phil.-graad met 'n proefskrif oor "Die volksvertelling as kultuuruiting met besondere verwysing na Afrikaans". Sedert 1982 is hy departementshoof en vanaf 1984 professor in die Departement van Afrikaanse Kultuur aan die Universiteit van Stellenbosch. Aan die einde van 1995 tree hy af. In hierdie tyd is sy vernaamste belangstelling die opspoor van ou Afrikaanse verhale en liedjies, waarvoor hy die land deurkruis om dit te vind en te dokumenteer. Sy nalatenskap in hierdie verband is 'n ryk kultuurhistoriese erfenis. Hy is op 28 Februarie 1953 getroud met sy skoolvriendin Cornelia Joubert van Senekal en die egpaar het vier kinders, Erica, Johannes, Marina en Francois.

Hy is redakteur van 'n standaardreeks oor die Afrikaanse kultuur, naamlik "Die Afrikaner en sy kultuur" en aanbieder van die weeklikse radioprogram "Ons erfenis" wat ook oor die Afrikaanse volkskultuur handel. Saam met Randall Wicomb, bekende Afrikaanse sanger, is hy ook aanbieder van die radioprogram "Die volk as digter", waarin hulle ou Afrikaanse liedjies aan die luisteraars bekendstel. Wicomb speel die liedjie en Grobbelaar vertel van die agtergrond daarvan, waar hy dit opgespoor het, waaroor dit gaan en wat dit beteken. Later kry hulle soortgelyke televisieprogramme by, soos "Daar staan 'n blom."

Sy vrou is in Desember 2012 in hulle huis in Wellington dood en op Saterdag 19 Januarie 2013 is hy in 'n ouetehuis in Worcester oorlede.

Sy eerste kortverhaal verskyn in Julie 1954 in "Die Huisgenoot". Aanvanklik publiseer hy 'n paar kortverhale in tydskrifte, waarna hy vir 'n ruk uitsluitlik vir die radio kortverhale, vervolgverhale, hoorbeelde en hoorspele skryf. Hierna spits hy hom feitlik uitsluitlik toe op volksvertellings en ander verhale vir die jeug, terwyl hy ook gedigte vir hierdie mark en 'n meer volwasse gehoor skryf.

Sy eerste digbundel is "Onder die skedelvlag", waarin hy 'n soort singvers skryf in klaarblyklike teenstelling met die spreektaalverse van hierdie tyd. Hy verklaar dan ook in "Digter" dat “ek moet sing, nie praat”. Aan die einde van sommige gedigte sluit hy “ 'n storie met lesse” in, soos by "Ruk-en-roller".

"Klawerjas" se gedigte het 'n volkse inslag wat herinner aan die verse van Boerneef.

"Hessie Kwedet" is 'n versameling volksryme wat onder die hoofde "Daggaryme", "Dopryme" en "Dryfryme" versamel word.

Van sy gedigte word in verskeie versamelbundels opgeneem, insluitende "Groot verseboek", "Die Afrikaanse poësie in 'n duisend en enkele gedigte", "Goudaar", "Die dye trek die dye aan" en "Die mooiste Afrikaanse liefdesgedigte". "Die rooi lappieskombers" is 'n versameling van volkskwatryne opgeteken uit die volksmond, wat volgens tema in 29 afdelings verdeel word. "Stories op rym" en "Die tweede gerf" is beide versamelings van verhalende verse in Afrikaans, hoofsaaklik uit die ouer digters. In "Kommandeer!" bundel hy volksang uit die tyd van die Anglo-Boereoorlog.

Vir volwassenes skryf hy ook akademiese monografieë en kortverhale. "Skrywers in beeld: C. Louis Leipoldt" word deur hom versorg, waar hy deur middel van foto’s en verklarende aantekeninge hierdie digter en dramaturg se lewe en werk belig. As redakteur stel hy die boek "Die Vrystaat en sy mense" saam, waarin die Vrystaat se geskiedenis, mense en kultuur deur verskillende skrywers beskryf word. "Waar die volk skep" is 'n samestelling van Abel Coetzee se rubriek oor volkskultuurgoed uit die "Brandwag", wat hy in boekvorm bestendig. Hy is ook redakteur van die reeks "Die Afrikaner en sy kultuur". In "Volkslewe van die Afrikaner" gee hy 'n uiteensetting van die Afrikaanse volkskunde in vier afdelings: "Die baanbrekers", "Die eerste bloei", "Die Genootskappers" en "Die nuwe bedeling". Hy bespreek aspekte soos volkstaal, geloof, wetenskap, lewensvorms, woningbou, volksbedrywe, kleredrag en handwerkkuns as alles voorbeelde van stoflike kultuur.

"Poorters" is 'n bundel met verhale oor die Vrystaat se mense wat uit sy eie pen kom. Hierin vertel hy, op 'n wyse wat aan Herman Charles Bosman se tegniek herinner, van die mense van De Poort, 'n stasiegemeenskap in die Wes-Vrystaat. " 'n Swakheid van die vlees" word deur Abraham H. de Vries in "Die Afrikaanse kortverhaalboek" opgeneem. Dit is 'n humoristiese variasie op die “hensopper”-tema vanuit die Anglo-Boereoorlog. Oom Schalkie word hierin deur sy makkers aangespoor om te gaan “hensop” (“vir ons Republiek”) as gevolg van die maagprobleme wat hy ondervind waarvoor geen kruierate werk nie en wat hulle kommando die bron van talle grappe van die ander Boere maak.

"Die alsiende oog" bevat nog verhale oor die mense van De Poort, met as verteller van die meeste verhale Wim, seun van die destydse skoolhoof Diem Verwerker. Die titel verwys na die afbeelding van die alsiende oog van God wat talle huise in die verlede tradisioneel versier het, met die implikasie dat niks sy aandag ontgaan nie, selfs al is hy onbetrokke. "Kinders van die waterslang", wat deur Abraham H. de Vries in "Uit die kontreie vandaan" opgeneem word, is spesifiek vir hierdie publikasie geskryf. Ander versamelbundels waarin sy werk opgeneem word, sluit in "Kleinbegin in die prosa" en "Vertellers".

Hy groepeer self sy werke vir kinders en die jeug as Afrikaanse sprokies, Afrikaanse kampvuurstories, Afrikaanse heldeverhale, Afrikaanse volksvertellings, volksrympies, verwerkings van ander lande se volksverhale, werke gebaseer op die volksrympie, kultuurhistoriese romans vir die jeug, rymbundels, kinderboeke, berymings vir kinders, oorspronklike prenteboeke en ander. Onderlaasgenoemde tel "Die groot nuwe Kinderbybel" en die bundel kortverhale vir die jeug, "Knapsak", wat hy saam met sy oom, J.J.G. Grobbelaar, versamel.

As samesteller en versamelaar doen hy waardevolle werk deur veral kinder- en jeugverse en -stories in bundels saam te stel en so te sorg dat dit vir opeenvolgende geslagte behoue bly. "Trompettertjie" is versies vir 4-6 jariges, "Wieliewalie" is gemik op 6-8 jariges en "Mallemeule" bevat verse vir 8-10 jariges. Volksrymelaars soos C.W. Joubert, G.A. Hahnekom, Willem Versfeld, W.H. Boshoff en F.W. Reitz se werk word naas van sy eie versies en gediggies van digters soos A.G. Visser, Pirow Bekker, R.K. Belcher, Tienie Holloway en Helena J.F. Lochner in hierdie versamelings opgeneem. Met "Straatryme" bundel hy versies wat nie tot die tradisionele volksrympies behoort nie, maar met hierdie rympies dikwels as bron deur hoofsaaklik tieners omvorm word tot 'n stouter en blatanter weergawe. "Turkse tapyt" en "Hopla Hans" bevat oorspronklike stories en kinderverse. Van sy kinderverse word opgeneem in "Nuwe klein verseboek". Hy doen ook tientalle vertalings, terwyl van sy eie werk ook in Engels vertaal word.

Hy verwerk vele sprokies in Afrikaans en skryf self 'n aantal oorspronklike Afrikaanse sprokies. Verhale oor Uilspieël ("Die vermaaklike lewe van Tyl Uilspieël", "Uiltjie, uiltjie in die spieël"), die Swape ("Die Swaaplanders", "Die avonture van die sewe swape") en Dom-Jan en Slim-Jan (onder andere in "Eendag was daar 'n Domjan") kom wyd verspreid in sy oeuvre voor, in die gemelde en ook ander bundels. "Die mense is bang vir Petrus Alsander" is 'n soort Afrikaanse Uilspieël, terwyl "Die hoë land" 'n Afrikaanse variasie is van "Jan en die boontjierank". "Die troue in die poppekas" is 'n fantasieverhaal waarin die marionette vermenslik word. Die mooi danseressie Anjenette en die soldaat Joors is verlief op mekaar. Die Groot Rot besoek egter die poppekas en saai verwoesting onder die marionette, maar die twee verliefdes word tog eindelik met mekaar herenig.

Hy bundel ook Afrikaanse sprokies in "Die mooiste Afrikaanse sprokies", "Klaas Luiaard", "Hasie Musikant", "Die dief in die nag", "Die lui skoenmaker", "Ou Waarsêer", "Vlerkvoet", "Lanterntjie brand", "Ouvrou Rooimus", "Die rob-vrou" en ander bundels.

Dierverhale oor Jakkals en Wolf soos "Wolf en Jakkals in die lang pad" en "Jakkalsdraf en Wolwedans", asook ander dierverhale ("Klaas Naald-hulle" en "Doer in Dierlandy") is ook volop. In "Koning Leeu se verjaarsdag" kry ons uitlegte oor verskeie diere se eienskappe, soos byvoorbeeld waarom Krokodil se bek so wyd is, hoe Leeu 'n wilde snorbaard gekry het en hoe die eerste Seekoei ontstaan het. "'n Koning genaamd Leeu" bevat Afrikaanse oustories oor diere. In 2012 is "Jakkals en wolf" op die kortlys vir die toekenning van die M.E.R.-prys vir die beste geïllustreerde kinderboek.

Sy kampvuurstories is van uiteenlopende aard en word gebundel in onder meer "Die laaste leeu van die Karoo", "'n Man genaamd Mot," "Slang! Slang!", "Die twee broers" en "Die vurige wa". Hierdie bundels bevat dierverhale, jagverhale, spookstories en historiese vertellings, waar die klem grotendeels op die storie val.

"Wensfontein" is 'n versameling Afrikaanse oustories van diverse aard. Heldeverhale verskyn eers verspreid in verskeie bundels en word later versamel in “"Die groot Afrikaanse heldeboek"”. Hierin vertel hy die verhale van Racheltjie de Beer, Klara Majola, Wolraad Woltemade, Paul Kruger, Japie Greyling, Dick King, Tsjaka, Dirkie Uys en vele meer. Fabels hoort streng gesproke nie by sprokies nie en kan selfs beskou word as leesstof eerder vir volwassenes as kinders weens die moraliserende en lerende aard daarvan. In "Die groot Afrikaanse fabelboek" versamel hy fabels deur van ons bekendste skrywers, insluitende Dr. O’Kulis en C.J. Langenhoven.

Afrikaanse volksverhale sluit in stories oor Klein Duimpie ("Pinkie" en "Duimeling"). "Blou-ogies" is 'n plaaslike soort Aspoesterverhaal vir dogters van ses tot agt jaar. Blou-ogies is deur die mensvreter Ou Voetoog gevang om vir hom, sy vrou Eenoog en hul twee dogters, Rooi-Een en Rooi-Twee, huis te hou. Na die fee-peetma tussenbeide kom, word Blou-ogies met haar pa herenig.

"Die maanklip" is 'n toekomsverhaal wat ontstaan na aanleiding van die aardbewings in Tulbagh in die Boland in 1969, waar ruimtereisigers 'n klip van die maan na die aarde bring, met rampspoedige gevolge. In “"Keiser keiser Karelyn"” word 'n ryk man en 'n arm dogter teen mekaar afgespeel.

"Kabouterman" bevat sestien Maleierverhale en ook drie verhale oor Toon Prens, 'n karakter wat ook in die prosa van Minnie Postma voorkom.

In "Towerlantern" versamel hy dertien volksverhale.

Sy eerste boek, "Ou Mi’kai vertel hoe die melkweg sy vuur gekry het" is gebaseer op volksverhale van die San en hy skryf nog Ou Mi’kai-boeke soos "Tafelberg se karos", "Die storie van die Kangogrotte" en "Uit Ou Mi’kai se dae". Ou Mi’kai is 'n ou San-vrou. "Die wit pyl" (wat verduidelik waar die suidewind vandaan kom) en "Die drie wonderdogters" (waarin eggo, lugspieëling en water as vroue voorgestel word) het ook hulle oorsprong by die San.

Volksverhale hoofsaaklik uit ander lande verskyn in "Aandstories vir kleuters" (wat ook sprokies soos "Rooikappie" en "Gouelokkies" bevat) en "Aandstories vir kinders", waarin hy onder andere die verhaal vertel van koning Arthur en die held Siegfried.

"Die aarde moet vry wees" is een van sy bekendste kinderverhale. Die karakters Jorse, Morse, Luie en Lakke ondertrou in Walhal met rampspoedige gevolge. Hierdie luilakke is ook morsjorse en die verhaal het die eksplisiete natuurbewaringsboodskap dat ons afhanklik is van die aarde en verantwoordelik daarmee moet omgaan.

In "Die goue appel" is daar 'n wonderboom wat 'n goue appel dra. Tania neem die appel na die stad om dit daar te gaan verkoop en ontmoet verskeie vriendelike karakters op pad daarheen. Elkeen het 'n onskuldige versoek, maar sy jak hulle af, want sy wil die goue appel vir haarself toe-eien. Sy verloor dan die appel, wat die gevolge van selfsug illustreer.

"Die ontvoering van Gawie Gans" is 'n aanlasverhaal wat vertel hoe die tou mense wat agter die gansdief aanhardloop al hoe langer word, terwyl "Lank lewe Leeuhart" gebaseer is op die ou resep waar die monster eintlik 'n vermomming is van 'n prins.

Berymings vir kinders sluit in die "Moesan"-boeke, "Moesan die Muisman" (later herdruk as "Moesan die muis") en "Moesan die president". Moesan is 'n kordate muis wat sy stryd op onverwagte wyse wen, in die eerste verhaal om kos vir sy muisgesin te verskaf en in die tweede verhaal om muise van die bedreigings van honde, katte en muisvalle te verlos.

Met sy volksrympies lewer hy belangrike werk deur eerstens bestaande volksrympies te versamel en te laat publiseer en ook daartoe by te voeg deur eie oorspronklike werk. Die aanvang van hierdie werk is die lywige bundel "Trippe trappe trone", wat hy daarna opvolg met "Varkies in die bone" en "Koeitjies in die klawer". "Trippe trappe trone" bevat hoofsaaklik bestaande volksrympies, waarna "Varkies in die bone" benewens bestaande rympies ook nege gediggies van W.H. Boshoff en nege van W. Versfeld insluit, tesame met twaalf van sy eie rympies wat onder die invloed van die volksrympie ontstaan het. In drie volumes versamel hy vanaf 1989 "Die groot Afrikaanse kinderversekeur". Van sy kinderversies word opgeneem in "Nuwe Kleinverseboek" en "Nuwe Kleuterverseboek".

Hoewel meeste van sy werke op die kleiner kinders gerig is, skryf hy ook romans vir die jeug, veral van kultuurhistoriese aard. "Die nagberg" (wat hy saam met sy oom, J.J.G. Grobbelaar, skryf) vertel die verhaal van Louw Wepener.

"Geliefde generaal" is die verhaal van generaal J.B.M. Hertzog in romanvorm.

"Die seun in die pad" is 'n verhaal oor die Vryburgertyd aan die Kaap, soos gesien uit die oogpunt van 'n jong seun.

"Langkappie is haar naam" is 'n Voortrekkerverhaal oor bygelowe, spoke en die bonatuurlike in hierdie tyd. Langkappie was die spookvrou van die Trek en na oorlewering 'n duiwel of verlore siel uit die hel en die verhaal is gegrond op geskrifte uit hierdie tyd en ook latere koerantberigte.

"Die kinders en die veldkornet" (later heruitgegee onder die titel "Tyd van die penkoppe") vertel van veldkornet Röhm en sy kinderbataljon se spannende wedervaringe tydens die Anglo-Boereoorlog, gebaseer op ware gebeurtenisse.

"Korporaal Woltemade" is 'n verhaal oor die Kaap van die agtiende eeu, met die seun van Wolraad Woltemade as die hoofkarakter.

"Avontuurkamp", wat hy saam met Marius du Plooy skryf, handel oor 'n groep jong seuns wat op 'n oorlewingskamp gaan en daar baie van die veld en die natuur leer.

"Die verlore stad" skryf hy saam met J.J.G. Grobbelaar. Reinette gaan saam met haar pa, die beroemde argeoloog dr. Heinrich Haller, na die Kalahari op 'n soektog na die geheimsinnige verlore stad. Terwyl Reinette uitsien na die avontuur, is die stadseun Lafras Vermaak, wat ook die soektog saam met sy pa deurmaak, minder beïndruk en sou hy verkies het om in die stad agter te bly. In die Kalahari beleef hy egter 'n ander stel waardes en ervaar ook wat ware kameraadskap beteken wanneer hy en Reinette ontvoer word en die geselskap deurmekaar raak met 'n bende terroriste wat na Suid-Afrika op pad is.

Hy verower in 1968 die C.P. Hoogenhout-prys vir "Die mooiste Afrikaanse sprokies" en in 1971 die Tienie Holloway-medalje vir "Trippe trappe trone" en al sy kleuterboeke wat geskik is vir hardop voorlees. Die Genootskap vir Afrikaanse Volkskunde en die ATKV vereer hom in 1972 en 1975 onderskeidelik met 'n oorkonde vir sy werk oor die Afrikaanse volksvertelling en met 'n erepenning vir sy volkskundige geskrifte. In 1976 kry hy 'n toekenning van die Federasie van Rapportryerskorpse vir sy werk oor die Afrikaanse volksrympie en die Raad vir Geesteswetenskaplike Navorsing gee in die jare 1982–1984 'n toekenning aan hom om veldnavorsing oor die Afrikaanse volksliedjie in afgeleë dele van die land te doen. Hy word in 1984 vereer met die Katrine Harries-toekenning vir "Die aarde moet vry wees" en weer in 1988 vir "Moesan Muis" en "Lank lewe Leeuhart". In 1986 verower hy 'n Artes-toekenning vir die beste radioprogram met sy reeks programme oor Afrikaanse volksliedjies getiteld "Die volk as digter". "Hoera vir Moesan" is in 1992 naaswenner van 'n ATKV-kinderboekprys vir ouderdomsgroep 6-7 jaar. Hy is medewerker aan verskeie ensiklopedieë, waaronder "Die skatkis", "Ensiklopedie van die wêreld", "Die Afrikaanse Kinderensiklopedie" en "Die Suid-Afrikaanse biografiese woordeboek". In 2011 ken die Stellenbosse Woordfees hulle Woordtrofee-medalje aan hom toe vir sy lewenswerk.

1963

1964

1965

1966

1967

1968

1969

1970

1971

1972

1973

1974

1975

1976

1977

1978

1979

1980

1981

1982

1983

1984

1985

1986

1987

1988

1989

1990

1991

1992

1993

1997

1999

2001

2002

2003

1962

1980

1994

2000

1963

1964

1968

1969

1972

1974 * "Maerland die minstreel" – William Steig

1975

1976

1988



</doc>
<doc id="107840" url="https://af.wikipedia.org/wiki?curid=107840" title="338 v.C.">
338 v.C.




</doc>
<doc id="107842" url="https://af.wikipedia.org/wiki?curid=107842" title="Hugo de Vries">
Hugo de Vries

Hugo de Vries (16 Februarie 1848 - 21 Mei 1935) was 'n Nederlandse botanikus wat bydraes gemaak het ten opsigte van die teorie van evolusie en ook die belangrikheid van George Mendel se werk bevestig.



</doc>
<doc id="107843" url="https://af.wikipedia.org/wiki?curid=107843" title="Aalwynkop">
Aalwynkop

Aalwynkop is 'n heuwel in Mpumalanga, Suid-Afrika, 5 km wes van Balfour en 20 km suidoos van Heidelberg. 



</doc>
<doc id="107844" url="https://af.wikipedia.org/wiki?curid=107844" title="Aalwynpoort">
Aalwynpoort

Aalwynpoort is 'n spoorweghalte in die Oos-Kaap, Suid-Afrika, tussen Kommadagga en Saltaire, 22 km noorwes van Alicedale en op die roete na Cookhouse. Die naam verwys na "Aloe africana", die sogenaamde Uitenhage-aalwyne, wat hier in 'n kloof groei.



</doc>
<doc id="107845" url="https://af.wikipedia.org/wiki?curid=107845" title="Tamils">
Tamils

Die Tamils (Tamil: தமிழர், "tamiẓar" (enkelvoud) [t̪ɐmɪɻɐɾ], of Tamil: தமிழர்கள், "tamiẓarkaḷ" (meervoud) [t̪ɐmɪɻɐɾxɐɭ]) is 'n Drawidiese etniese groep inheems aan Suid-Indië en Sri Lanka wat Tamil as moedertaal praat. Hulle vorm die grootste bevolkingsgroep in die Indiese deelstaat van Tamil Nadu en die uniegebied van Puducherry asook van die noordelike en oostelike provinsies van Sri Lanka. Tamils is die grootste etniese groep ter wêreld sonder 'n eie onafhanklike land. Tamils vorm byna 25% van Sri Lanka (die ander 75% is Singalese in die suidelike en westelike provinsies), 5,9% van Indië, 5,8% van Mauritius, 5,7% van Maleisië en 5% van Singapoer se bevolking.
Wêreldwyd leef sowat 75 miljoen Tamils, waarvan omtrent 61 miljoen in Indië, byna 4 miljoen in Maleisië en meer as 3 miljoen in Sri Lanka. In Suid-Afrika leef sowat 250 000 Tamils, veral in die provinsie van KwaZulu-Natal. Hulle behoort tot die Indiese Suid-Afrikaners.


</doc>
<doc id="107846" url="https://af.wikipedia.org/wiki?curid=107846" title="Aan de Doorns">
Aan de Doorns

Aan de Doorns is 'n nedersetting aan die Nuyrivier, sowat 7 km suidoos van Worcester in die Wes-Kaap, Suid-Afrika. Die naam is van Nederlandse oorsprong en beteken letterlik "by die dorings".




</doc>
<doc id="107847" url="https://af.wikipedia.org/wiki?curid=107847" title="Aangenaam">
Aangenaam

Aangenaam is 'n nedersetting aan die Olifantsrivier in die suide van die Wes-Kaap, Suid-Afrika, sowat 7 km oos van die dorp De Rust. Die naam is van Afrikaanse oorsprong en is waarskynlik gegee vanweë die aangename ligging.



</doc>
<doc id="107849" url="https://af.wikipedia.org/wiki?curid=107849" title="Aapkloof">
Aapkloof

Aapkloof is 'n kloof in Mpumalanga, Suid-Afrika, 10 km suidwes van Dikgale en 8 km noordwes van Kwaggafontein. Die kloof se naam is van Afrikaanse oorsprong en verwys na die blouaap, "Cercopithecus aethiops pygerythrus".



</doc>
<doc id="107850" url="https://af.wikipedia.org/wiki?curid=107850" title="Aascoe">
Aascoe

Aascoe is 'n plekkie in die Oos-Kaap, Suid-Afrika, sowat 10 km oossuidoos van Kirkwood en noord van die Sondagsrivier. Die naam is reeds in 1778 opgeteken en wel as "Aas 'coe" en "Aas 'cou". Dit kom uit 'n Khoikhoi-taal en beteken blykbaar "geelhoutboom". Die plaas Geelhouteboom, waarop die plekke geleë is, is dus 'n Nederlandse vertaling van die Khoikhoi-woord Aascoe.



</doc>
<doc id="107851" url="https://af.wikipedia.org/wiki?curid=107851" title="Aasvoëlberg, Vrystaat">
Aasvoëlberg, Vrystaat

Aasvoëlberg is 'n 2 208 m hoë berg in die Vrystaat, Suid-Afrika, wes van die dorp Zastron. 

Hoewel talle berge in die Vrystaat hierdie naam dra, is dit blykbaar die enigste waar aasvoëls permanent in hul natuurlike omgewing voorkom.



</doc>
<doc id="107852" url="https://af.wikipedia.org/wiki?curid=107852" title="Aasvoëlberg, Oos-Kaap">
Aasvoëlberg, Oos-Kaap

Aasvoëlberg is 'n berg in die Oos-Kaap, Suid-Afrika, 7 km noordnoordoos van Willowmore en 6 km suidoos van Perdepoort. 

In die 18de eeu het die berg bekendgestaan as De Qua, wat 'n vermenging van Nederlands en 'n Khoikhoi-taal is en Die Aasvoël beteken.



</doc>
<doc id="107853" url="https://af.wikipedia.org/wiki?curid=107853" title="Aasvoëlkop">
Aasvoëlkop

Aasvoëlkop is 'n 1 787 m hoë heuwel in Johannesburg, Gauteng, waarop die Northcliff-watertoring gebou is. Die koppie is sowat 10 km noordwes van die Johannesburgse stadsaal. 

Die naam is 'n verafrikaansing van die Nederlandse Aasvogelkop. In die pionierstyd voor die spoorlyn uit die Kaap Johannesburg bereik het, was tot duisend ossewaens op 'n keer op pad om die Vaalrivier by Viljoensdrif oor te steek. Trekosse wat onderweg na die Rand gevrek het, is langs die pad gelos. Duisende aasvoëls het dan aan hulle kom vreet. Aasvoëlkop, toe nog ver van enige bewoonde gebied, was een van die voëls se gunsteling-bymekaarkomplekke. Die NG gemeente Aasvoëlkop se naam is aan die heuwel ontleen, terwyl die "mont" (berg in Frans) in die voorstad Montroux se naam verwys na Aasvoëlkop.




</doc>
<doc id="107854" url="https://af.wikipedia.org/wiki?curid=107854" title="Abbabis">
Abbabis

Abbabis is 'n spoorwegstasie in Namibië, suidwes van Karibib en aan die roete na Swakopmund. Die naam is afgelei van 'n Khoikhoi-taal en beteken min of meer "rooi plek".



</doc>
<doc id="107855" url="https://af.wikipedia.org/wiki?curid=107855" title="Abbasasberge">
Abbasasberge

Abbasasberg is 'n bergreeks in Namakwaland, Noord-Kaap, Suid-Afrika, sowat 150 km noordoos van Springbok, 63 suid van Warmbad, Namibië, en 3 km suid van die Oranjerivier. 

Die naam is van Khoikhoi-oorsprong en afgelei van die woord "abba" (om op die rug te dra), want blykbaar lyk die berge asof hulle mekaar abba.



</doc>
<doc id="107856" url="https://af.wikipedia.org/wiki?curid=107856" title="Abbevlaack">
Abbevlaack

Abbevlaack is 'n spoorwegstasie in die Noord-Kaap, Suid-Afrika, sowat 34 km oos van die Namakwalandse kusdorp Port Nolloth. Die naam is afgelei van die omliggende, barre vlakte genaamd Abbevlak of Abbevlakte. Die eerste deel van die naam is 'n Khoikhoi-woord vir "saliehout" en die tweede Nederlands vir "vlakte" omdat die vlakte oortrek is van dié bosse.



</doc>
<doc id="107857" url="https://af.wikipedia.org/wiki?curid=107857" title="Abbevlakte">
Abbevlakte

Abbevlakte is 'n dorre vlakte in die Noord-Kaap, Suid-Afrika, sowat 34 km oos van die Namakwalandse kusdorp Port Nolloth. Die naam het betrekking op die saliehout wat op die vlakte groei ("abe!" in 'n plaaslike Khoikhoi-taal).



</doc>
<doc id="107858" url="https://af.wikipedia.org/wiki?curid=107858" title="Abbotsford, Johannesburg">
Abbotsford, Johannesburg

Abbotsford in Gauteng, Suid-Afrika, is 'n voorstad van Johannesburg. Dit grens aan die voorstad Oaklands en is sowat 7 km noordoos van die Johannesburgse stadsaal geleë.

Abbotsford is omstreeks 1902 aangelê en genoem na Abbotsford aan die Tweed in Skotland, die tuiste van sir Walter Scott.



</doc>
