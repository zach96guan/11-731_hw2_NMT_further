<doc id="107859" url="https://af.wikipedia.org/wiki?curid=107859" title="Abenab">
Abenab

Abenab is 'n nedersetting in die Otjozondjoepa-streek van Namibië, sowat 32 km noord van Grootfontein.

Die dorpie het in 1921 ontstaan as dienssentrum vir 'n myn wat lood, vanadium en sink gelewer het, maar wat in 1958 gesluit is. Die naam het 'n Khoikhoi-oorsprong en beteken "klimplek".



</doc>
<doc id="107861" url="https://af.wikipedia.org/wiki?curid=107861" title="Augusto Pinochet">
Augusto Pinochet

Augusto José Ramón Pinochet Ugarte, meer bekend as Augusto Pinochet (Spaanse uitspraak: [auˈɣusto pinoˈʃā] of [auˈɣusto pinoˈtʃet]; Valparaíso, 25 November 1915 – Santiago de Chile, 10 Desember 2006), was 'n Chileense generaal en politikus. Hy was diktator vanaf sy staatsgreep op 11 September 1973, toe president Salvador Allende om die lewe gebring is en hy die hulp van die Verenigde State van Amerika gehad het, tot aan 1990. Hierdie staatsgreep het na afloop van 'n ekonomiese en politieke krisis onder sy voorganger, Allende, plaasgevind. Sy regering is bekend vir die onderdrukkende karakter daarvan en sy neoliberale ekonomiese beleid, wat toenemende sosiale ongelykheid veroorsaak het. Weens sy onderdrukkende optrede tydens die staatsgreep en sy beweerde finansiële wanpraktyke is Pinochet een van die mees omstrede persoonlikhede uit die onlangse Chileense geskiedenis.

Pinochet gradueer aan die militêre akademie in 1937. Pinochet het 'n militêre loopbaan gevolg en weet vinnig op te klim. In 1971 is hy aangestel as divisiegeneraal. Op 22 Augustus 1973 is hy ná die bedanking van generaal Carlos Prats deur president Allende tot opperbevelhebber van die Chileense leër aangestel.

Op daardie oomblik het Allende 'n sosialistiese bewind gevoer. Na aanleiding van die swaar ekonomiese en sosiale probleme het 'n groep offisiere gelei deur Pinochet op 11 September 1973 'n staatsgreep gepleeg waarby Allende afgesit is en om die lewe gekom het. Volgens die amptelike lesing pleeg hy selfmoord, hoewel die meerderheid beweer dat hy tydens die staatsgreep vegtend om die lewe gekom het. Volgens sy eie memoires was Pinochet die leier van die staatsgreep, hoewel ander beamptes later verklaar het dat Pinochet skaars by die voorbereidings betrokke was en hom pas kort voor die staatsgreep by die plegers aansluit. Die staatsgreep word gesteun deur die Amerikaanse Central Intelligence Agency (CIA), wat bang is dat Allende se Chili 'n springplank sou gaan vorm vir die kommunisme in Latyns-Amerika.

Ná die staatsgreep is Pinochet aangestel as hoof van 'n voorlopige regeringsjunta. 'n Jaar later is hy as president aangestel.

In die eerste drie jaar van sy regering in die gespanne en verskeurde Chili het hy seker 130 000 teenstanders arresteer, van wie 'n deel as politieke gevangenes tydelike straf gekry het of ook gemartel is. Omtrent die drieduisend (baie) linkse teenstanders is gedood of het verdwyn; tienduisende verlaat die land.

Pinochet breek radikaal met Allende se ekonomiese beleid en skakel oor op 'n ekonomiese politiek van die vrye mark. Dit het Pinochet grootliks aan die "Chicago Boys" oorgelaat, die ekonome van die Amerikaanse skool van Chicago (Milton Friedman et al.). Ná Pinochet se oorname word baie staatsbesit geprivatiseer. Dit geld ook vir die Chileense pensioen- en gesondheidsorg. In die eerste jaar van die militêre diktatuur is 10% op die sosiale staatsbesteding teruggesny, terwyl die begroting van die weermag gestyg het. In 1975 besnoei Pinochet die staatsbesteding in één klap met 27% en gaan door met sny tot die staatsbesteding in 1980 die helfte van die begroting onder Allende was. Deur hierdie ekonomiese beleid krimp die Chileense ekonomie in 1975 met 15%. die industriële produksie met 27%. Die werkloosheid loop op van 3% na 20%. Tussen September 1973 en Oktober 1975 styg die verbruikersprysindeks oor die 3000%. 'n Gesin moes 74% van die inkomste aan brood uitgee, terwyl dit onder Allende slegs 10% was.

Vanaf 1978 begin 'n tydperk van sterk ekonomiese groei, wat soms die "Chileense wonder" genoem word. Die ontwrigte sosiale geriewe herstel ietwat. Hoewel die uitgawes van die regering val, styg die skuld van 3,5 miljard dollar in 1973 na 17 miljard dollar in 1982. Dit kom hoofsaaklik deur die sterk gedaalde staatsinkomste ten gevolge van die hoë werkloosheid, lae lone vir arbeiders, lae belasting vir rykes en deur die invoer van goedere.

In 1982 breek die tweede groot ekonomiese krisis in Chili onder Pinochet uit, waarby sestien van die vyftig finansiële instellings bankrot gaan. In 1982 en 1983 is 'n deel van die banke genasionaliseer om die finansiële stelsel te red. Die werkloosheid styg na 30%, terwyl dit onder Allende in 1972 slegs 3% was. Nadat Pinochet enkele ekonomiese raadgewers en bestuurders ontslaan en sy hervorming aangepas het, groei die ekonomie vanaf 1985 sterk. Toe die ekonomie in 1988 gestabiliseer het, leef 48% van die bevolking onder die broodlyn. Die besteebare inkomste van gesinne was in 1989 slegs 28% van wat hulle in 1970 kon spandeer. Die rykste 10% van die Chileense bevolking het hul inkomste met 83% sien toeneem. Tussen 1973 en 1988 was die begroting vir gesondheid met 60% verlaag. Dit het gelei tot 'n styging van tifus met 121 persent en ook die aantal infeksies van hepatitis het flink toegeneem.

Aan die einde van sy regering het Pinochet onder toenemende internasionale druk gekom om die demokrasie in die land te herstel. Hy laat 'n referendum organiseer, waaruit blyk dat die Chilene 'n terugkeer na demokrasie wens. Voor sy bedanking in 1990 reël hy dat hyself (as 'senator-vir-die-lewe') en sy militêre offisiere nie vervolg mag word nie en immuniteit sou geniet. Dit blyk dat Pinochet ondanks 'n groot linkse teenbeweging, nog altyd op veel steun onder die bevolking kon reken, getuie die feit dat partye wat hom steun die verkiesings wen.

In September 2006 is die weg vir verhoor van Pinochet definitief vrygemaak deurdat sy immuniteit opgehef is. Volgens sy familie was hy egter te siek om verhoor te word. Begin van Desember 2006 het hy 'n swaar hartaanval gekry.

Op die middag van 10 Desember 2006 sterf Augusto Pinochet op 91-jarige ouderdom in die militêre hospitaal in die Chileense hoofstad Santiago. Hy het 'n Rooms-Katolieke kerklike uitvaart gekry.


</doc>
<doc id="107862" url="https://af.wikipedia.org/wiki?curid=107862" title="Globalisering">
Globalisering

Globalisering is die proses van internasionale integrasie voortspruitend uit die interaksie en uitruiling van wêreldbeskouinge, produkte, idees en gemeenskaplike deling van mekaar se kulture. Die vooruitgang in vervoer, soos byvoorbeeld met die stoomlokomotief, stoomskepe, straalmotore, behoueringskepe, en in die telekommunikasie-infrastruktuur, insluitende die ontwikkeling van die telegrafie en sy moderne nasate, die internet en selfone, het reuse bydraes tot globalisering teweeg gebring. Dit het verdere onafhanklikheid van ekonomiese en kulturele bedrywighede verseker. Hoewel kenners die oorsprong van globalisering in die hedendaagse tyd plaas, is daar ander wat dit terugvoer in die geskiedenis na 'n tyd nog lank voor die Europese ontdekkingstydperk en seevaarte na die Nuwe Wêreld. Sommige gaan selfs terug na die derde millenium voor Christus se geboorte.  Die grootskaalse globalisering het in die 19e eeu begin. In die laat 19de eeu en vroeë 20ste eeu het die verbinding van die wêreld se ekonomieë en kulture baie vinnig gegroei.

Die konsep van globalisering is inderdaad 'n baie jong benaming wat eers onlangse sy betekenis in die 1970's gekry het. Die Internasionale Monetêre Fonds (IMF) het in 2000 vier basiese aspekte van globalisering geïdentifiseer:

Die proses van globalisering word deur sake- en werksorganisasies, die ekonomie, sosio-kulturele hulpbronne en die natuurlike omgewing op die volgende maniere beïnvloed:

Globalisering is 'n vakterm wat gebruik word om na die ontwikkelinge te verwys waaraan die wêreldekonomie en die verskillende samelewings as gevolg van die toenemende internasionale handel en kulturele betrekkinge blootgestel is. In suiwer ekonomiese verband verwys dit na die groeiende internasionale handelsbande en grootskaalse buitelandse beleggings, wat die moderne ekonomieë danksy die verswakking van nasionale grense en die bevordering van vryhandel al hoe sterker raak. In 'n meer algemene betekenis verwys globalisering na die integrerende gevolge van die destydse tegnologiese, ekonomiese en politieke ontwikkelinge wêreldwyd, wat as positiewe of negatiewe wedersydse afhanklikheid ervaar kan word. Veral met die oog op die vinnig ontwikkelende tegnologieë op die gebied van vervoer en kommunikasie word globalisering dikwels ook as 'n proses gesien wat van die wêreld 'n "globale dorp" gaan maak.

Die term globalisering word vir die eerste keer in 1961 in 'n Engelstalige woordeboek gelys en kom oorspronklik uit die ekonomie en sosiologie. In die negentigerjare word dit in 'n toenemende mate in die openbare debat gebruik om na die ingewikkelde proses van transnasionale, ekonomiese, kulturele en sosiale betrekkinge te verwys. Die proses word dikwels ook as densionalisering geïnterpreteer, aangesien die nasionale state se invloed op ekonomiese en sosiale ontwikkelinge al hoe kleiner word.

Die mensdom is reeds vir duisende jare oor lang afstande met mekaar in aanraking. Die oor land Syroete, wat  Asië, Afrika en Europa met mekaar verbind het, is 'n goeie voorbeeld van die herskeppende invloed van oorgrens-uitruiling wat in die  "Ou Wêreld" voorgekom het. Filosofie, geloof, taal, die kunste, en ander aspekte van kultuur versprei en vermeng namate nasies produkte en idees uitruil. In beide die 15de en die 16de eeue is daar baie belangrike ontdekkings gemaak met die Europeërs se ontdekking van die oseane, insluitende die begin van die transatlantiese reise na die "Nuwe Wêreld" van die Amerikas. Die globale beweging van mense, goedere, en idees is in die daaropvolgende eeue met rasse skrede uitgebrei. Die ontwikkeling van nuwe vorme van vervoer in die vroeë 19de eeu, soos die stoomskepe en spoorlyne, en Telekommunikasie, wat tyd en ruimte "saampers", het die globale interaksie en uitruiling van inligting drasties versnel. In die 20ste eeu is vervoer deur middel van voertuie, spoorvervoer en lugrederye, nog vinnger gemaak. Die koms van elektroniese kommunikasie, veral die Selfoon en Internet, het sedert 2010 miljarde mense met mekaar in kontak gebring.

Die uitdrukking globalisering is afgelei van die woord globaliseer, wat verwys na die ontluiking van 'n internasionale netwerk van ekonomiese stelsels. Een van die vroegste kere bekend waar die woord as 'n selfstandige naamwoord gebruik is, was in 1930 in 'n publikasie, "Towards New Education", toe die term op 'n holistiese wyse oor die menslike ondervinding in onderwys genoteer is. In 'n verwante verwysing is die term, "korporatiewe reuse", deur Charles Taze Russell in 1897 verewig in sy verwysing na die groterige nasionale trusts en ander groot ondernemings van daardie tyd. In die 1960's is albei uitdrukkings deur ekonome en ander sosiale wetenskaplikes gebruik. Die ekonoom, Theodore Levitt, is wyd bekend met sy betiteling van die uitdrukking in 'n artikel, "Globalization Markets", wat in die Mei-Junie 1983 uitgawe van die Harvard Business Review gepubliseer is. Die woord "globalisering "was egter al lank vantevore (minstens eenkeer) in 1944 gebruik en deur ander kenners so lank terug soos in 1981. Levitt verdien die krediet want hy het "globalisering "as uitdrukking gewild gemaak en dit in die laat 1980's in die hoofstroom sakegemeenskap ingebring. 
Gedurende die 19de eeu het globalisering sy nuwe moderne baadjie begin aantrek wat 'n regstreeks uitvloeisel van die  Industriële Revolusie was. Die industrialisering het gehelp vir die gestandaardiseerde produksie van huishoudelike items, met die hulp van skaalvoordele, terwyl die snel ontwikkelende bevolkingsgroei vir 'n volhoubare aanvraag na produkte gesorg het. In die 19de eeu het die stoomskepe die kostes van internasionale reise aansienlik goedkoper gemaak, en die spoorlynstelsels het ook binnelandse reise bekostigbaar gemaak. Die globalisering van dié tyd is baie beslissend gevorm deur die 19de eeuse imperialisme in Afrika en Asië. 'n Volgende fase was die begin van behouering van skepe in 1965 wat die globalisering van handel 'n groot stap verder geneem het.

Sedert die 1970's het lugvaart aansienlik goedkoper geword vir die middelklasburgers van ontwikkelde lande. 'n Beleid vir Laekosterederye het gehelp om die mark kompeterend te maak. In die 1990's het die groei in laekoste kommunikasienetwerke die kommunikasie tussen die verskillende lande meer toeganklik gemaak. Meer werk kon gedoen word met die hulp van rekenaars ongeag waarvandaan mens werk.

In die laat 19de eeu en vroeë 20ste eeu het die verbindingsskakels van die wêreld-ekonomieë- en kulture baie vinnig ontwikkel. Dit het vanaf 1910 afgeplat weens die twee wêreldoorloë en die Koue Oorlog, maar weer in die 1980's en 1990's aan die gang gekom. Die migrasie en beweging van mense kan ook as 'n prominente element in die globaliseringsproses uitgelig word. Die Internet is 'n baie belangrike faktor om mense wêreldwyd met mekaar in verbinding te bring. Sedert Junie 2012 gebruik meer as 2.4 miljard mense--meer as 'n derde van die wêreld se mensdom- die internet.

Met die verbetering van Vervoer en kommunikasie het internasionale handel, sedert die begin van die 20ste eeu, drasties toegeneem..

Internasionale sake-ooreenkomste het gelei tot die vorming van multinasionale ondernemings.  Sulke ondernemings het 'n globale benadering tot die markte en produksie, of is by sakebelange in meer as een land betrokke. Sulke ondernemings word ook  Multinasionale korporasies of  transnasionale maatskappye genoem. Baie bekende internasionale maatskappye soos kitskosmaatskappe McDonald's en Yum Brands, motorvervaardigers General Motors, Ford Motormaatskappy en Toyota, elektroniese vervaardigers die Samsung Groep, LG en Sony, en brandstofmaatskappye soos ExxonMobil, Shell en BP is voorbeelde van sulke transnasionale ondernemings.

In die sakewêreld word daar in die algemeen geargumenteer om te oorleef in die nuwe globale markte is dit noodsaaklik dat maatskappye goedere, dienste, arbeid en materiaal oorsee moet aankoop ten einde hul produkte en tegnologie gereeld te kan opgradeer in 'n uiters kompeterende sakewêreld.Volgens 'n verslag het die vloei van goedere, dienste en finansiering in 2012 die $26-triljoen  bereik, of, om dit anders te vergelyk, verteenwoordig dit 36% van die globale Verbruikersindeks. Dit is 1.5 keer meer as die vlak in 1990.

'n Vry handelsgebied word 'n handelsblok genoem waar die lidlande 'n vry handelsooreenkoms onderteken waarvolgens die tariewe, invoerkwotas, en voorkeure op die meeste (indien nie alles nie) van goedere en dienste tussen sulke lande, afgeskaf word. Indien die mense ook toegelaat word dat burgers vrylik tussen die lidlande mag beweeg, bykomend tot die vryhandelsgebiede, word dit as "oop grense" beskou. Die Europese Unie is een so voorbeeld waar beide vrye handel en oop grense aan die orde van die dag is.

Kwalifiserende Industriële Sones is nywerheidsparke in lande soos Jordanië en Egipte wat voordeel trek uit vryhandels-ooreenkomste tussen Amerika en Israel.

"Sluikhandel "en "Georganiseerde misdaad" word in die meeste gevalle op 'n transnasionale grondslag bedryf, in 'n globale handelsmark wat jaarliks, sedert 2013, byna $2-triljoen beloop. Die Verenigde Nasies se afdeling dwelms en misdaad het in 2010 'n verslag uitgebring dat die globale dwelmhandel meer as $320-miljard per jaar genereer. Die internasionale handel in bedreigde spesies is die tweede grootste "smokkel-industrie" naas die dwelmkartelle.

Ekonomiese globalisering is die groeiende ekonomiese interafhanklikheid van nasionale ekonomieë regoor die wêreld deur 'n versnelde toename in oorgrens beweging van goedere, dienstegnologie en kapitaal. Terwyl die globalisering van sake rondom die vermindering van internasionale handelsregulasies sowel as tariewe, belastings, en ander hindernisse wat wêreldhandel benadeel, sentreer, is ekonomiese globalisering die proses om die ekonomiese integrasie tussen lande te vermeerder, wat dan na 'n globale markplein, of 'n enkele handelsmark lei. Afhangende van die paradigma, kan ekonomiese globalisering gesien word as 'n positiewe of 'n negatiewe fenomeen. Ekonomiese globalisering bestaan uit die globalisering van produksie, markte, kompetisie, tenologie, en korporasies en industrieë. Huidige globaliserings-neigings kan grootliks verreken word volgens ontwikkelde ekonomieë wat met minder ontwikkelde ekonomieë integreer word deur:

Die globale arbeidsmag is die internasionale arbeidspoel van werkers, insluitende diegene wat by Multinasionale korporasies in diens is, en inskakel by 'n globale stelsel van netwerke van werkers. In 2012 het die globale arbeidspoel uit sowat drie miljard werkers bestaan waarvan sowat 200 miljoen werkloos is. 

Op ekonomiese vlak het die Internet van Dinge 'n nuwe fase van gedigitaliseerde globalisering in die wêreldhandel ingelui waar die handel met en vervoer van fisiese goedere deur die handel met tegnologiese gegewens vervang word. Die massavervaardiging van gestandaardiseerde goedere, wat in houers verpak en oor groot afstande vervoer word, is minder doeltreffend as die uitruil van gedigitaliseerde bousketse waarmee nywerheidsrobotte en masjiene in die bestemmingsland geprogrammeer word om benodigde en individueel aangepaste goedere plaaslik te vervaardig. Opkomende tegnologie deurbrake is al hoe meer besig om die Vierde Industriële Revolusie wêreldwyd te bevorder.

Belangrike akademiese publikasies wat globalisering ontleed:


</doc>
<doc id="107864" url="https://af.wikipedia.org/wiki?curid=107864" title="Koraalrif">
Koraalrif

Koraalriwwe is onderwater-ekostelsels in oseane en bestaan uit kalsiumkarbonaat-strukture wat deur koraaldiertjies afgeskei word. Die koraalriwwe word gebou deur kolonies van hierdie klein seediertjies wat in seewater woon waar min voedingstowwe aanwesig is. Die meeste koraalriwwe word deur steenkoraal gevorm wat bestaan uit poliepe wat in groepe versamel. Die koraalpoliepe bestaan uit seediertjies wat aan die Cnidaria-familie behoort wat ook seeanemone en jellievisse insluit. Die meeste koraalriwwe groei goed in warm, vlak, helder seewater met baie sonlig.

Koraalriwwe word dikwels die "reënwoude" van die oseaan genoem omdat dit een van die mees diverse ekostelsels op ons planeet is. Dit beslaan minder as 0.1 % van die wêreld se oseaanoppervlaktes en is ongeveer so groot soos die helfte van Frankryk, tog voorsien dit 'n tuiste vir ten minste 25% van alle mariene spesies, insluitend visse, weekdiere, seewurms, skaaldiere, manteldiere, seekastaiings, sponse, en ander cnidaria.

Koraalriwwe word gewoonlik in vlak seewater in tropiese areas aangetref, maar daar kom ook koraalriwwe voor in koue water, wel op 'n kleiner skaal.

Koraalriwwe speel 'n belangrike rol in toerisme en die visvangbedryf en dit beskerm die kuslyn. Die jaarlikse ekonomiese waarde van koraalriwwe word bereken op tussen 29.8 en 375 miljard Amerikaanse dollar. Tog is koraalriwwe kwesbare ekosisteme omdat dit veral sensitief is vir die temperatuur van die water. Dit word gedurigdeur bedreig deur dinge soos aardverwarming, die aansuring van oseane, die onwettige gebruik van plofstof om vis mee te vang, die gebruik van 'n sianied-oplossing om akwariumvisse te vang. Dinge soos die oormatige gebruik van sonskerm,  die oorbenutting van die riwwe se hulpbronne, sekere praktyke op die land soos waterbesoedeling kan ook nadelig wees vir die riwwe omdat dit die oormatige groei van alge bevorder.

Die meeste van die koraalriwwe wat vandag bestaan is gevorm kort na die laaste glasiale tyd toe smeltende sneeu veroorsaak het dat die seevlak gestyg het en die vastelandsplatoorstroom het. Dit beteken die meeste koraalriwwe is minder as 10 000 jaar oud. Toe die marienelewe hulself op hierdie vastelandsplat gevestig het, het die riwwe opwaarts gegroei. Op die riwwe wat te stadig gegroei het, was daar te veel water en onvoldoende lig om aan die lewe te bly. Koraalriwwe word in die diepsee aangetref, weg van die vastelandsplat. Dit kom ook om sekere eilande in die oseaan voor of as atols. Die meerderheid van hierdie eilande is oorspronklik deur vulkane gevorm.

Wanneer die seebodem opwaarts styg, kan daar koraalriwwe om die kus groei maar wanneer die koraal bokant die seewater uitsteek, gaan dit dood en word dit kalksteen. Wanneer die land stadig wegbeweeg, pas die koraalriwwe aan en groei dit opwaarts op die basis van 'n ouer, dooie rif. Dit vorm dan 'n walrif wat die lagune tussen die koraalrif en die land toemaak. 'n Walrif kan reg rondom 'n eiland wees en wanneer daardie eiland wegsink in die see, sal 'n rowwe sirkelvormige atol van groeiende koraal bly groei tot op seevlak en so word 'n sentrale lagune gevorm. Wanneer hierdie bodem te vinnig sink, kan dit die groei van die koraal doodmaak. Wetenskaplikes noem dit koraalverdrinking.

Die geomorfologie of vorming van koraalriwwe word bepaal deur twee feite: die voedingsbodem waarop dit rus, en die geskiedenis van die verandering in seevlak met betrekking tot daardie voedingsbodem.

Die Groot Koraalrif in Australië is ongeveer 20 000 jaar oud en is 'n voorbeeld van hoe koraalriwwe op 'n vastelandsplat gevorm word. Met die vorming daarvan was die seevlak sowat 120 m laer as in die 21ste eeu. Toe die seevlak gestyg het, is die koraal vasgevang op 'n stuk aarde wat deel van die Australiese kusvlakte was. Teen 13 000 jaar gelede het die seevlak gestyg tot 60 m laer as wat dit tans is en baie van die heuwels op die kusvlakte het kontinentale eilande geword. Die seevlak het bly styg en oor die meeste van hierdie eilande gestroom. Die koraal kon toe hierdie heuwels toegroei en dit het die banke en riwwe gevorm wat vandag gesien kan word. Die seevlak op die Groot Koraalrif het nie eintlik in die laaste 6 000 jaar verander nie, en die ouderdom van die lewendige rif word bereken tussen 6 000 en 8 000 jaar. Hierdie koraalrif is die grootste walrif in die wêreld. Dit is 300 tot 1 000 m van die kuslyn en dit strek vir 2 000 km.

Gesonde koraalriwwe groei horisontaal tussen 1 en 3 cm per jaar en vertikaal enigiets van 1 tot 25 cm. Dit groei net in water wat vlakker as 150 m is want dit het sonlig nodig. Dit groei nooit bokant seevlak nie.

Daar is drie hooftipes koraalriwwe:

Daar word bereken dat koraalriwwe ongeveer 284,300 km  bedek, net minder as 0.1% van die oseane se oppervlakte. Die Indo-Stille area (insluitend die Rooisee, Indiese Oseaan, Suidoos-Asië en die Stille Oseaan) maak ongeveer 91.9% hiervan uit. Suidoos-Asië huisves 32.3% van die totaal, terwyl die Stille Oseaan insluitend Australië 40.8% huisves. Koraalriwwe in die Atlantiese Oseaan en Karibiese gebied vorm 7.6% van die totaal. 

Alhoewel koraal in matige en tropiese water voorkom, sal koraalriwwe in vlakwater net groei in die gebied 30° N tot 30° S van die ewenaar. Tropiese koraal groei nie in areas waar die water dieper as 50 meter is nie. Die maksimum temperatuur waarin koraalriwwe kan voortbestaan is 26–27 °C en min riwwe bestaan in water kouer as 18 °C. Daar is wel riwwe in die Persiese Golf wat aangepas het by wintertemperature van 13 °C en somertemperature van 38 °C. Daar is ook ongeveer 37 spesies steenkoraal wat in strawwe omstandighede naby Larak-eiland digby Iran voorkom.

Diepwater-koraal kan in diep water teen kouer temperature oorleef, so hoog op soos Noorweë. Alhoewel diepwater-koraal ook riwwe kan vorm, is daar nie baie inligting hieroor beskikbaar nie.

Koraalriwwe is skaars langs die weskus van Afrika en die Amerikas omdat opwelling daar voorkom en sterk koue strome soos veral die Peru-, Benguela- en Kanariese Eilande-stroom die watertemperature in hierdie areas kwaai laat daal. Koraal word selde gevind op die kuslyn van Suid-Asië - van die oostelike punt van Indië (Chennai) tot die grense met Bangladesj en Mianmar,  so wel as langs die kuslyn van noordoostelike Suid-Amerika, weens die varswater inlaat van die Ganges- en Amasonerivier onderskeidelik.

In "The Structure and Distribution of Coral Reefs "wat in 1842 gepubliseer is, het Charles Darwin beskryf hoedat koraalriwwe in sekere dele van die tropiese seë voorkom, maar nie in ander nie sonder enige logiese verklaring daarvoor. Die grootste en sterkste koraal groei in die dele waar die branders die rofste is en die koraal word swakker waar los sediment opbou.

Tropiese water bevat min voedingstowwe, tog floreer 'n koraalrif hier soos "'n oase in die woestyn."  Hierdie bevinding het aanleiding gegee tot die ekosisteem raaisel, soms ook bekend as "Darwin se paradoks. "Hoe kan hierdie ekosisteem so floreer in areas waar die voedingstowwe so gering is?"

Koraalriwwe bedek minder as  0.1% van die aarde se oseaanbodems maar tog onderhou dit meer as een kwart van alle mariene spesies. Hierdie verskeidenheid sorg vir komplekse voedselwebbe waar groot roofvisse kleiner prooivisse eet wat op hul beurt weer van   soöplankton lewe. Hierdie hele voedselweb maak uiteindelik op plante staat. Koraalriwwe produseer geweldig baie koolstof – ongeveer 5 tot 10 gram koolstof per vierkante meter se biomassa elke dag (gC·m·dag).

Een van die redes waarom tropiese water so helder is, is weens die gebrek aan voedingstowwe en drywende plankton. Die son skyn ook reg deur die jaar in tropiese areas wat die oppervlakte van die water verwarm, en dit maak dit minder dig as die water onder die oppervlakte. Daarom dryf die warmer water van die oppervlakte bo-op die koeler water. In die grootste areas van die oseaan is daar min wisselwerking tussen die lae. Organismes wat in 'n wateromgewing sterf, sak af na die bodem waar dit afbreek en sekere voedingstowwe soos Stikstof (N), Fosfor (P) en Kalium (K) vrystel.

Plante vorm die basis van die voedselketting en het sonlig en voedingstowwe nodig om te groei. In die oseaan is hierdie plante mikroskopiese klein fitoplankton wat in die water dryf. Dit het sonlig nodig vir fotosintese wat koolstofbinding aanhelp, en daarom word dit digby die oppervlak gevind. Dit het egter ook voedingstowwe nodig. Fitoplankton gebruik die voedingstowwe in die boonste water van die tropiese gebiede baie vinnig.

Koraalriwwe vorm van die mees produktiewe ekostelsels in die wêreld. Dit voorsien 'n komplekse- en gevarieerde mariene habitat waarin 'n groot verskeidenheid organismes kan oorleef. Strandriwwe net onder die laagwatermerk het 'n goeie verhouding met mangrove-woude op die hoogwatermerk en die seegraslandskap tussenin. Die riwwe beskerm die mangrove-bome en seegras teen sterk seestrome en branders wat dit kan beskadig of die grond waarin dit groei erodeer. Die mangrove-bome en seegras beskerm weer die koraal sodat daar nie te veel slik, vars water en besoedelende stowwe invloei na die riwwe nie. Albei hierdie habitatte bevoordeel die diertjies wat hier voorkom: dit kan wei in die grasse en die riwwe bied die ideale beskermende broeiplekke.

Koraalriwwe is die tuiste van 'n groot verskeidenheid diere soos visse, seevoëls, sponse, korale en jellievisse, wurms, weekdiere skaaldiere, krappe, seekastaiings, seekomkommers, rooiaas, seeskilpaaie en seeslange. Soogdiere is skaars op die riwwe met die uitsondering van sekere dolfyne. 'n Hele paar van die bogenoemde spesies vreet die korale terwyl ander weer van die alge op die riwwe eet. Biomassa afkomstig van die rif sorg vir die groot verskeidenheid kreature wat hier woon. 

Koraalriwwe is voortdurend in gevaar om deur alge oorgroei te word. Wanneer die visbronne uitgeput word deur die visbedryf en daar 'n oormaat voedingstowwe in die water beland, sal die alge floreer en die koraal doodgaan. Die verhoogde vlak van voedingstowwe in die water is die resultaat van rioolbesoedeling of chemiese voedingstowwe wat in afvoerwater in die see beland. Hierdie water bevat gewoonlik stikstof en fosfor wat die groei van alge bevorder. Wanneer die alge oormatig groei, put dit die suurstofvoorraad van die koraalrif uit en dan versmoor die koraal. Verminderde suurstofvlakke verstadig die verkalkingsproses van die koraal, dit verswak die koraal en maak dit vatbaar vir siektes en laat dit agteruitgaan.

Sponse is 'n belangrike skakel in die koraalrif se ekosisteem. Alge en korale op die koraalriwwe produseer organiese materiaal. Dit word deur die sponse gefilter en dan word die organiese materiaal in klein partikels opgebreek wat weer deur die alge en korale opgeneem word.

Daar is meer as 4,000 vissoorte wat op die koraalriwwe woon.  Dis nie seker waarom daar so baie soorte is nie. Gesonde koraalriwwe kan tot 35 ton vis per vierkante kilometer oplewer maar beskadigde riwwe veel minder.

Seekastaiings, "Dotidae" en naakslakke eet seewier en alge. Een van die seekastaiing-spesies, "Diadema antillarum", speel 'n belangrike rol deur te sorg dat die alge nie die rif toegroei nie.

Koraalriwwe voorsien 'n belangrike blyplek vir sekere seevoëls, waarvan party ernstig bedreig word. Die Midway-atol in Hawaii huisves nagenoeg drie miljoen seevoëls, waaronder tweederdes (1.5 miljoen) van die wêreldbevolking van die Swartwangalbatros. Elke spesie van die seevoëls het spesifieke plekke op die atol waar hulle nes bou. Daar is 17 soort seevoëls op Midway. Die kortstert albatros ("Phoebastria albatrus") word die meeste bedreig met minder as 2,200 wat in die natuur oorleef het nadat hulle vere in die 19de eeu op groot skaal geoes is.

Seeslange eet net visse en hulle eiers. Seevoëls soos reiers, pelikane en malgasse eet visse wat op die riwwe voorkom. Sekere reptiele wat op land voorkom wat naby so 'n koraalrif is, sal van die sponse eet. Hierdie reptiele sluit likkewane, seewater krokodille, seeslange en seeskilpaaie in.

Koraalriwwe is belangrik vir toerisme, die visbedryf en die beskerming van kuslyne. Die globale ekonomiese waarde van koraalriwwe word bereken op tussen 29.8 miljard Amerikaanse dollar  en 375 miljard Amerikaanse dollar per jaar. Koraalriwwe beskerm die kuslyne omdat dit die energie van die golwe absorbeer. Baie klein eilandjies sou nie kon bestaan sonder die riwwe se beskerming nie. Volgens 'n omgewingsgroep World Wide Fund for Nature, beloop die impak van die vernietiging van een kilometer koraalrif,  bereken oor 'n tydperk van 25 jaar, tussen 137, 000 en 1,200,000 Amerikaanse dollar. Ongeveer ses miljoen ton vis word jaarliks van die koraalriwwe verwyder. Koraalriwwe wat goed bestuur word lewer jaarliks 15 ton seekos per vierkante kilometer op. Suidoos-Asië se visbedryf – visse wat net op die koraalriwwe gevang word – lewer 'n jaarlikse inkomste van 2.4 miljard Amerikaanse dollar.

Bermuda se koraalriwwe se ekonomiese inspuiting vir hierdie eiland, gebaseer op ses belangrike ekonomiese dienste, is nagenoeg 722 miljoen Amerikaanse dollar per jaar, volgens Sarkis "et al" (2010).

Wêreldwyd is koraalriwwe besig om uit te sterf. Dit is veral weens die impak van koraal wat geoes word, landbou en stedelike afvoerwater, besoedeling (organies en anorganies) verkeerde visvangpraktyke, siektes en kanale wat gegrawe word om toegang tot eilande te verkry, is alles dinge wat hierdie koraalriwwe bedreig. Daar is ook ander bedreigings soos seetemperature wat styg en die aansuring van seewater, alles vanweë die impak van kweekhuisgasse. 'n Studie wat in 2014 gedoen is dui ook faktore soos toename in inwoners langs die kuslyne, globale verwarming, oorbenutting van visbronne en indringerspesies aan as van die belangrikste redes vir die moontlike uitwissing van koraalriwwe.

In April 2013 het 'n studie bewys dat lugbesoedeling die groei van koraalriwwe stuit. Navorsers van Australië, Panama en die Verenigde Koninkryk het rekords van die koraalriwwe in die westelike Karibiese See gebruik om die effek van steenkoolverbranding en vulkaniese uitbarstings te bewys.

Wêreldwyd word rotskoraal bedreig deur visvang met sleepnette op die seebodem. Ongeveer 50% van die vangs is rotskoraal, en hierdie praktyk maak ook dat die koraalstrukture verkrummel. Omdat dit jare neem om weer te groei, kan hierdie koraalgemeenskappe vinniger verdwyn as wat dit kan herstel.

In die El Nino-jaar 2010, het voorlopige verslae getoon dat die bleiking van die koraal die ergste is sedert 1998, die vorige El Nino-jaar. Toe het 16% van die wêreld se koraalriwwe gesterf as gevolg van die stygende water temperature. Wetenskaplikes is nog nie seker oor die langtermyneffek van koraalbleiking nie, maar hulle weet wel dat die gebleikte koraal vatbaar is vir siektes. Bleiking beperk oor die groei van koraal en beïnvloed hul voorplanting. Ernstige bleiking maak die koraal dood.  Maleisië het al heelparty duikplekke toegemaak waar byna al die koraal deur bleiking beskadig is. .

Daar word bereken dat ongeveer  10% van die wêreld se koraalriwwe reeds dood is. Nagenoeg 60% van die wêreld se riwwe word ernstig bedreig deur die mensdom se vernietigende aksies. Die gevaar is veral groot in Suidoos-Asië waar 95% van die riwwe bedreig word deur aksies van mense in die area. Teen die 2030's sal nagenoeg  90% van die koraalriwwe bedreig word deur menslike aktiwiteite en klimaatsverandering; teen 2050 sal al die koraalriwwe in gevaar staan om uitgewis te word. 

Volgens die "Caribbean Coral Reefs – Status Report 1970–2012", opgestel deur die Internasionale Unie vir die Bewaring van die Natuur en Natuurlike Hulpbronne, (IUBN), behoort die volgende gedoen te word om koraalriwwe te red:


Hierdie verslag toon aan dat die gesondste koraalriwwe in die Karibbiese See die is waar daar groot getalle papegaaivisse gevind word. Ook die lande wat hierdie visse beskerm, die uitroei van seekastaiings bekamp, 'n verbod plaas op visvang met valluike en spieshengel, kry dit reg om lewenskragtige koraalriwwe te skep.

Om die aansuring van die oseane te voorkom, is dit belangrik om wetgewing in plek te sit wat sal help dat kweekhuisgasse verminder word. Ontbossing sorg vir ernstige erosie en dit stel groot hoeveelhede koolstof vry wat in die grond opgegaar is en dan saam met die reënwater na die oseane spoel. Dit dra by tot die aansuring van die oseaan. Hierdie ontbossing behoort ook wêreldwyd met die nodige wetgewing bekamp te word. Gesofistikeerde satelliettegnologie word toenemend gebruik om die toestande op die koraalriwwe te monitor. 

Koraalriwwe wat deel vorm van biosfeer parke, mariene parke, nasionale monumente en wêrelderfenisgebiede  kan hierdeur beskerm word. As voorbeeld kan die volgende riwwe genoem word: Belize se koraalrif, Chagos-argipel, Sian Ka'an in Meksiko, die Galápagos-eilande, Groot Koraalrif, Henderson-eiland, Palau en Papahānaumokuākea Mariene Nasionale Monument is alles wêrelderfenisgebiede.

In Australië word die Groot Koraalrif beskerm deur wetgewing wat 'n biodiversiteits-aksieplan insluit. Hierdie aksieplan sluit sekere stappe in wat gedoen moet word om die effek van die mensdom se koolstofvoetspoor te beperk sodat dit kan keer dat die oseaan rondom die Groot Koraalrif verder aansuur. Daar is ook 'n plan in plek om die publiek in te lig oor die belangrike "reënwoude van die oseaan" en hoe hulle hul koolstofvrystelling kan verminder wat sal voorkom dat die oseane verder aansuur.

Inwoners van Ahus-eiland in Papoea-Nieu-Guinee, volg 'n praktyk wat oor geslagte heen kom en wat visvang in ses areas van die koraalriflagune verbied. Volgens tradisie mag hulle wel met vislyne vang, maar spieshengel en nette word verbied. Die resultaat hiervan is dat beide die biomassa en die visse veel groter is as in gebiede waar daar onbeperk visgevang mag word.

Daar is bewys dat die kweek van koraal 'n effektiewe manier is om koraalriwwe, wat regoor die wêreld agteruitgaan, te herstel. Hierdie proses omseil die beginstadium van koraal se groeiproses wanneer dit baie kwesbaar is en maklik doodgaan. Koraalsaadjies word in kwekerye gegroei en dan oorgeplant in 'n rif.  Hierdie kweking word gedoen deur bewaringsbewustes wat na aan die koraalrif woon, of deur koraalboere wat daarmee 'n inkomste verdien.

Die Universiteit van Hawaii het 'n Koraalrif Evaluerings en Moniteringsprogram in werking gestel om die koraalriwwe by die eiland Oahu in Hawaii op te spoor en te herstel.  'n Bootkanaal op die eiland Oahu na die Hawaii Instituut vir Mariene Biologie was oorgroei met koraal. Baie van hierdie koraalareas is beskadig deur menslike bedrywighede in die kanaal. Baggerwerk het die bestaande koraal met sand bedek en die koraallarwes kan nie op die sand bou of oorleef nie, en daarom het hulle op die bestaande rif gebou. Navorsers aan die Universiteit het besluit om van die koraal op 'n ander plek te hervestig. Met die hulp van duikers van die Amerikaanse Vloot, is dit verplant op 'n area na aan die kanaal. Die proses is deeglik gekontrolleer en geringe of geen skade is opgemerk aan die kolonies tydens die verskuiwingsproses nie. Geen van die koraal het doodgegaan nadat dit verplant is nie. Dit word steeds gekontrolleer om te bepaal hoe die impak van die omgewing, soos die aansuring van die seewater, die koraalrif gaan beskadig. Terwyl hulle besig was om die koraal op die nuwe rif oor te plant, is daar gevind dat die koraal wat op 'n harde rots geplaas is, baie goed gegroei het. Die koraal het selfs op die drade gegroei wat gebruik is in die verskuiwingsproses en dit het bewys dat dit moontlik is om koraal te verskuif. Daar is dus hoop vir beskadigde koraalriwwe want onder die regte omstandighede sal koraal wel verskuif kan word en boonop floreer.

Nog 'n moontlikheid om koraal te herstel is deur gene-terapie. Wanneer die koraal met geneties gewysigde bakterieë aangetas word, kan dit moontlik wees om koraal te kweek wat groter weerstand kan bied teen klimaatsveranderings en ander bedreigings.




</doc>
<doc id="107865" url="https://af.wikipedia.org/wiki?curid=107865" title="Wit Kasteel">
Wit Kasteel

Wit Kasteel is 'n Afrikaanse rockgroep wat bestaan uit vier lede gebaseer in Pretoria. Die groep is gestig deur hoofsanger Clemond Dartnall en voormalige kitaarspeler Jurie Schoeman in 2011. Vroeg 2012 het Waldemar Behr, die tromspeler, by die groep aangesluit en paar maande later was Reinard Kruger as baskitaarspeler bygevoeg.

In 2013 het Jurie Schoeman die groep verlaat om verder te gaan studeer as 'n geoktrooieerde rekenmeester. Dit het toe 3 jaar gevat, waartydens vele verskillende persone die rol van hoofkitaarspeler gevul het, voordat Wit Kasteel besluit het om die rol van hoofkitaar eerder aan 'n sessiemusikant te gee. Dus het Leon van den Berg, Clemond Dartnall se voormalige kitaaronderwyser, in 2015 aangesluit.

In 2015 het die groep afgeskop met hulle loopbaan. Hulle debuutalbum Wit Kasteel, 'n 12-snit album, was vrygestel. Hulle het ook Die Nostalgie, 'n bekende lied van Laurika Rauch wat hulle met 'n Rock-aanslag doen, se musiekvideo vrygestel. Die lied het aanklank gevind by die luisteraars en het goed gedoen op talle radiostasies se ranglyste.



</doc>
<doc id="107868" url="https://af.wikipedia.org/wiki?curid=107868" title="Anton Prinsloo">
Anton Prinsloo

Dr. Anton F. Prinsloo (1941–2016) was ’n Afrikaanse taalkundige, oudvoorsitter van die Taalkommissie en radio- en woordeboekman.

Antonie Frederik Prinsloo is op 22 Mei 1941 op Heilbron in die Oranje-Vrystaat gebore en hy begin skoolgaan op Heilbron. Sy pa is ’n drankwinkelbestuurder en hy het ’n ouer suster, Joan. Hy matrikuleer aan die Afrikaanse Hoër Seunskool in Pretoria en studeer deeltyds verder deur die Universiteit van Suid-Afrika, waar hy die B.A.-graad, die B.A. Honneurs-graad, die M.A.-graad en eindelik ook die D.Litt. et Phil.-graad met ’n proefskrif oor die morfologie van ’n vaktaal verwerf.

Na skool beklee hy verskeie betrekkings, insluitende by die Wetenskaplike en Nywerheidsnavorsingsraad (WNNR), waar hy botteltjies was, en by ’n dansskool, waar hy instrukteur is en baie vertonings lewer. Hy werk verder ook by ’n bank, ’n munisipaliteit, die Buro vir Standaarde en ’n plattelandse koerant.

Vanaf 1974 tot 1984 is hy redakteur van die "SA Waterbulletin", mondstuk van die Waternavorsingskommissie,  tussen 1984 en 1987 is hy senior mederedakteur van die Woordeboek van die Afrikaanse Taal (WAT) en vanaf 1989 tot 1995 hooftaaladviseur en voorsitter van die Taaladviesraad van die Suid-Afrikaanse Uitsaaikorporasie (SAUK). Hierna is hy spesialisomroeper by die SAUK se Radiosondergrense. Onder andere is hy vir twaalf jaar lank aanbieder van die radioprogram "Wagwoorde" oor Afrikaans se idiomeskat, terwyl hy ook die program "digiTAAL" op KykNet aanbied en die radioprogramme "Tel jou woorde", "Deuntjies wat my bybly", "Kitskennis" en "Die tale wat ons praat" aanbied.

Sedert 2001 is hy die eerste voorsitter van die Nasionale Taalliggaam vir Afrikaans van die Pan-Suid-Afrikaanse Taalraad. In 1989 word hy lid van die Suid-Afrikaanse Akademie vir Wetenskap en Kuns en hy is ook vanaf 1999 tot 2003 voorsitter van die Afrikaanse Taalkommissie.

Hy skryf die weeklikse rubriek "Taalkruie" vir "Die Volksblad" en talle artikels oor aspekte van Afrikaans verskyn in vaktydskrifte. Vir die ATKV behartig hy tot met sy dood ŉ  taalrubriek in die taalafdeling se nuusbrief, "-TALIG", terwyl hy vir lank optree as beoordelaar by ATKV-Spelathon, die ATKV se nasionale spelkompetisie vir skole.

Hy is getroud met Fida en hulle het vier kinders en woon in Linden in Johannesburg. Op 23 Februarie 2016 is hy in Johannesburg oorlede, nadat hy lank siek was.

Op tienjarige ouderdom publiseer hy sy eerste stories in die kinderhoekie van "Die Transvaler" en daarna verskyn daar ook werk van hom in "Sestiger".

As jong volwassene bundel hy in "Bloedbitter" twee eksperimentele novelles ("Die masel in die vlees" en "Bloed teen Olimpus") waarin realistiese gegewens gelaai word met mitologiese verwysings. "Die masel in die vlees" het as tema die jong man wat die deur droogte geteisterde familieplaas verlaat vir die groener gras van die grootstad, agter sy broer en sy eertydse meisie aan. Hy vind hulle waar hulle in die seksbedryf verval het en neem dan eindelik sy meisie terug na die plaas. Die titel verwys na die boosheid wat in die vlees skuil en die mens se aksies beheers, ongeag sy omgewing. "Bloed teen Olimpus" het reeds in die titel duidelike verwysings na die godedom van die Grieke, maar sluit tematies ten nouste aan by die ander novelle. Die hoofkarakter droom saam met sy meisie van ’n mooi toekoms, ’n godedroom, maar dit word deur die oorlog vernietig. Hy rebelleer as soldaat en sy meisie word deur sy agtervolgers verkrag, waarna hy wraak neem. Die sadistiese geweld en verdierliking tydens oorlog veroorsaak die bloedbitter ervaring van monsters wat aanhoudend gebore word tot in ewigheid.

"13 Klutse kwyt" is sy outobiografie.

Saam met die bekende filmregisseur Dirk de Villiers skryf hy in die sestigerjare verskeie dramas, waar Dirk die tema en storie verskaf en hy die dialoog. Die eenbedryf "Sand", wat hy saam met Dirk skryf, word opgeneem in die versamelbundel "Debuut" wat deur Ciska en Francois Marais versorg is. Hierin is ’n klomp verdwaaldes in die woestyn, met ’n swaar gewonde makker wat vrees dat hy lewend begrawe gaan word. Hierdie drama wen ’n tweede prys in die ATKV se landswye toneelfees van 1963. Hulle skryf ook die eenbedrywe "Broers" en "Die web".

Nadat hy hom aanvanklik op letterkundige geskrifte toespits, kry sy liefde vir die taalkunde die oorhand en wy hy hom later uitsluitlik hieraan. Verskeie geskrifte in hierdie vakgebied verskyn van hom, insluitende "Afrikaans op sy beste" (saam met F.F. Odendal), "Feite, flaters, fiksie" en "Spreekwoorde en waar hulle vandaan kom".

"Annerlike Afrikaans" is ’n kontreiwoordeboek. Dit is ’n unieke naslaanbron vir deskundige en leek waarmee die Afrikaanse leksikografie, die Afrikaanse taalkunde en die Afrikaanse lekkerleesmark verryk word. Die hoofrede vir die ontstaan van kontreitaal sowat ’n eeu gelde was die afsondering waarin mense op die platteland gewoon het, waardeur hulle nie toegang gehad het tot die nuutste ontwikkeling in die taal nie en gevolglik self skeppend te werk gegaan het. Hierdie kontreiskeppings word deesdae bedreig deurdat die jongmense die platteland verlaat en die nuwe tegnologie wat die standaard Afrikaans meer geredelik beskikbaar maak. In 2010 verower hy die ATKV se Woordwystoekenning vir "Annerlike Afrikaans".

"Die aap in jou koffie: Afrikaanse eponieme van A tot Z" is die eerste eponiemwoordeboek in Afrikaans. ’n Eponiem is ’n woord wat gevorm is na aanleiding van mense of plekke se name en die boek gee dan op onderhoudende wyse die verhaal of anekdote van die geskiedenis van die naamvorming weer.

"Bygelowe en waar hulle vandaan kom" beskryf op spitsvondige wyse meer as sesduisend bygelowe se herkoms en toepassing.

"’n Dief aan die kers – skelm woorde deur die eeue" beskryf hoe die oorspronklike betekenisse van sowat ’n duisend Afrikaanse woorde deur die eeue so verander het dat die betekenis wat ons vandag daaraan heg, byna nie sin maak nie.

Hy ontvang verskeie eerbewyse vir sy werk, waaronder in 2003 die FAK se Toekenning vir Besondere Kultuurprestasie.

Op 16 November 2002 kry hy die "Kerkbode" se Radioprys vir sy rol as regisseur van die radioprogram "Kollig op die kerk", wat Sondae op Radiosondergrense uitgesaai word.

Die Suid-Afrikaanse Akademie vir Wetenskap en Kuns vereer hom in Junie 2004 met die C.J. Langenhoven-medalje vir Taalwetenskap, vir sy werk aan die nuwe "Afrikaanse woordelys en spelreëls".

In 2005 ontvang hy drie ATKV-Woordwystoekennings vir taalpublikasies tussen 1994 en 2005.

Werke wat uit sy pen verskyn sluit in:




</doc>
<doc id="107869" url="https://af.wikipedia.org/wiki?curid=107869" title="Uhuru-beweging">
Uhuru-beweging

Die Uhuru-beweging ("Uhuru" is die Swahili-woord vir vryheid.) is 'n radikale internasionale sosialistiese beweging geskoei op die teorie van swart nasionalisme, wat historiese inligting versprei om die sosiale en ekonomiese toestande van Afrikane wêreldwyd te verduidelik. Uhuru word deur die Sosialistiese Afrikavolksparty (SAVP) gedryf onder die voorsitterskap van Omali Yeshitela, wat die beweging in 1972 gestig het.

Die beweging se swart lede beskou hulself as Afrikane, hulle erken nie die identiteite wat in die koloniale tydperk en uit die tyd van slawerny aan hulle gegee is nie. Hulle is deel van die Afrikanasie se diaspora.

Die SAVP het verskeie organisasies gestig, elkeen met 'n spesifieke doel.

Die Uhuru-beweging se politieke ideologie is Afrika-internasionalisme, wat aanvoer dat kapitalisme gebore is as 'n parasiet vir die aanslag op Afrika en sy mense. Afrika-internasionalisme reken dat Kapitalisme inderdaad imperialisme is wat tot op sy hoogste vlak ontwikkel het, en nie andersom soos wat Wladimir Lenin dit ontleed het nie. Dié veronderstelling kom uit Marx se boek, "Das Kapital", waar hy praat van "die toestand wat noodsaaklik is vir die ontstaan van kapitalisme",en wat hy beskryf as, "die primitiewe versameling van kapitaal vir kapitalisme se beginpunt." Die 'primitiewe versameling' waarna Marx verwys is die resultate van die aanslag op Afrika en die uitbuiting en uitvoere van die vasteland se hulpbronne, insluitende die mense van Afrika en die natuurlike hulpbronne. Volgens die Uhuru-beweging is dit die honderde jare van gedwonge arbeid en ongebreidelde uitbuiting van Afrika se minerale rykdomme wat Europa uit die donkereeue geneem en die grondslag vir die kapitalistiese wêreldstelsel gelê het. Volgens die Uhuru-beweging se teorie sou Europa, sonder Afrika, 'n woesteny sonder enige hulpbronne gewees het.

Afrika-internasionalisme is nie 'n statiese teorie wat net verwys na toestande uit die verlede nie. Dit gaan voort en verduidelik die toestande waaronder die mense van Afrika vandag moet voortbestaan. Dit verwys na Afrikane wat in imperialistiese sentra soos Amerika en Europa se "interneringskolonies" moet leef,  en dat kolonisasie geensins 'n dooie praktyk is nie, maar steeds voortleef in neo-kolonialisme (witmag in 'n swart gesig). Van buurtverfraaiing tot polisie-geweld, Afrika-internasionalisme verduidelik die toestande van die onderdruktes en bied 'n uitweg uit dié onderdrukking.

Die Beweging eis die vrylating van alle Afrikane wat in Amerikaanse tronke aangehou word, beskryf dit as "konsentrasiekampe", en beskryf die Amerikaanse polisie as 'n "onwettige mag". Hulle eis ook die onttrekking van alle polisiemagte aan onderdrukte gemeenskappe.

Lede van die Uhuru-beweging glo dat die lewensomstandighede van Afrikane nie sal verbeter totdat kapitalisme tot 'n val kom nie. Die bevryding sal net kom deur 'n sosialistiese revolusie wat Afrika kan verenig onder die leierskap van die werkersklas. Die Beweging beywer hom vir die ekonomiese en politieke bevryding op die vasteland van Afrika, sowel as oorsee, en die opbou van ekonomiese en volhoubare ontwikkeling onder die Afrika-gemeenskappe wêreldwyd.


Die Uhuru-beweging het in 2008 tydens die presidensiële verkiesingsveldtog in Amerika aandag getrek toe lede 'n vergadering van  Barack Obama in 'n stadsaal in St. Petersburg, Florida ontwrig het, en by hom wou weet: "Wat van die swart gemeenskap?" Hy is daarvan beskuldig dat hy nie vir die swartes omgee oor kwessies van polisiegeweld, hoë werkloosheidsyfer, roofsugtuge geldleenskemas en Orkaan Katrina nie.

In 2004 was die leier, Omali Yeshitela, in 'n voorval betrokke toe hy 'n Halloween-uitstalling in St. Petersburg verwoes het. Die uitstalling was 'n opgestopte pop wat aan 'n tuisgemaakte galg gehang het. Hy het onder kritiek deurgeloop in die St. Petersburg Times se briewekolom waar die inwoners baie krities teenoor die Uhuru-beweging was en Yeshitela se optrede veroordeel het.

Die Uhuru-beweging het in Januarie 2009 weer onder skoot gekom toe die bond teen laster die organisasie se betrokkenheid by optogte wat, soos die bond aangevoer het, negatiewe gevoelens teenoor Israel en die Sioniste aanblaas, veroordeel het.
Yeshitela het ook probleme opgetel met sy toespraak, 'die wortel van rassisme en Sionisme", waartydens hy na die Sjoa verwys het as "hierdie ding wat hulle die 'Holocaust' noem […] 'n werktuig, 'n wapen teen onderdrukte mense oral”



</doc>
<doc id="107870" url="https://af.wikipedia.org/wiki?curid=107870" title="Uhurupark">
Uhurupark

Uhurupark is ’n ontspanningspark van 12,9 hektaar naasaan die sentrale sakekern in Nairobi, Kenia. Wyle Mzee Jomo Kenyatta het dit op 23 Mei 1969 vir die publiek geopen. Die park bevat ’n mensgemaakte meer, talle nasionale gedenktekens en ’n vergaderplek wat ’n gewilde bymekaarkomplek vir skaatsplankryers oor naweke geword het. Hierdie vergaderplek word ook soms vir politieke en godsdienstige byeenkomste gebruik. Dit het berug geword as die plek waar die regime van pres. Daniel arap Moi betogings teen onwettige grondroof gewelddadig uitmekaargedryf het. 

In 1989 het Wangari Maathai en talle van haar volgelinge ’n betoging in Uhurupark gehou om die oprigting van die Kenya Times Media Trust-sakekompleks van 60 verdiepings te probeer keer. Die regering het haar gedwing om haar kantoor te ontruim en sy is sleggesê in die parlement, maar haar betogings en die regerings se reaksie net daartoe gelei dat buitelandse beleggers die projek gekanselleer het.

In Augustus 1996 het ’n groep onder leiding van ’n Katolieke kardinaal en aartsbiskop Maurice Michael Otunga ’n stapel kondome in die park verbrand. Sowat 14 jaar later was die park weer in die nuus toe ’n bom in Junie 2010 daar ontplof en ses mense gedood het terwyl meer as 100 beseer is. Die aanval was gemik op ’n “Nee”-veldtogsaamtrek vir die naderende grondwetlike referendum.


</doc>
<doc id="107871" url="https://af.wikipedia.org/wiki?curid=107871" title="Jomo Kenyatta">
Jomo Kenyatta

Jomo Kenyatta (omstreeks 1891 – 22 Augustus 1978) was ’n Keniaanse politikus en die eerste president van Kenia. Kenyatta was die land se leier van onafhanklikheid in 1963 tot sy dood in 1978 en het as eerste minister gedien van 1963–’64 en daarna as president. Hy word beskou as die vader van die Keniaanse nasie. Kenyatta was ’n welopgevoede intellektueel en die skrywer van talle boeke. Hy word onthou as ’n Pan-Afrikanis. Sy seun Uhuru Kenyatta is die land se huidige president.

Talle instellings en plekke dra Kenyatta se naam, onder meer Nairobi se Jomo Kenyatta Internasionale Lughawe, Nairobi se hoofstraat en hoofstrate in talle dorpe en stede, verskeie skole, twee universiteite (die Kenyatta-universiteit en Jomo Kenyatta-universiteit van Landbou en Tegnologie), die land se belangrikste verwysingshospitaal, markte en behuisingsontwikkelings. ’n Standbeeld is vir hom opgerig in Nairobi se middestad en talle ander oral in die land. Kenia het ’n openbare vakansiedag (Kenyatta-dag) tot sy eer op 20 Oktober elke jaar gevier tot die Grondwet van 2010 dit afgeskaf en vervang het deur Mashujaa-dag (Heldedag). Voor die nuwe Grondwet aanvaar is, het Kenyatta se gesig op alle Keniaanse note en muntstukke gepryk, behalwe die 40-sjieling-muntstuk.



</doc>
<doc id="107872" url="https://af.wikipedia.org/wiki?curid=107872" title="Harry Kalmer">
Harry Kalmer

Harold (Harry) Kalmer (21 November 1956 – 26 Julie 2019) was 'n Suid-Afrikaanse skrywer.

Harry Kalmer is op 21 November 1956 in die Hansa Kliniek in Bellville gebore en was die vierde kind van die familie. Sy pa is Kenneth Laurence Kalmer, 'n elektrotegniese ingenieur by die Spoorweë, en sy ma is Johanna Christina Steyn. Die gesin verhuis na die Leeuhof Spoorwegkamp waarna hulle in 1959 na Johannesburg verhuis.Harry gaan vanaf 1963 tot 1969 skool by Florida Laerskool en vanaf 1970 is hy by Florida Hoërskool, waar hy in 1974 matrikuleer. Hy wen die Redenaarsbeker en in 1973 skryf hy sy eerste toneelstuk. Hy studeer dan verder aan die Universiteit van Pretoria, waar hy in 1979 'n B.A.-graad behaal, met Afrikaans-Nederlands en Dramakunde as hoofvakke. Gedurende hierdie tyd gaan hy in 1978 na Amerika, waar hy die land per bus deurreis. In 1979 werk hy as 'n spoorwegklerk, terwyl hy deeltyds sy studie voltooi. Na sy twee jaar militêre diensplig, waar hy onder meer vir dertien maande as luitenant op die grens diens doen, keer hy in 1982 terug na die Spoorweë om vertaalwerk te doen.

Hy neem later in hierdie jaar drie maande se opgehoopte verlof en toer deur Europa saam met sy meisie, Sanpat Hattingh. In 1983 trou hy met Sanpat, 'n mode-ontwerper, en die egpaar het twee kinders, Daniël en Jana. In sy lewe werk hy onder meer as treindrywersassistent, spoorwegklerk, vertaler/leksikograaf, kopieskrywer, arbeider in Griekeland, skottelgoedwasser in Londen, blommeplukker in Cornwall en as dramaturg en dramaregisseur. Hy begin werk by "Paton Tupper and Associates" as junior kopieskrywer in 1984. In 1986 bedank hy sy werk en neem 'n lang reis deur Europa saam met sy vrou, waar hulle onder andere vir 'n ruk in 'n klein dorpie in die suide van Italië bly en daar oorwinter. Met sy terugkeer na Suid-Afrika in 1987 aanvaar hy 'n betrekking in die advertensiewêreld en doen hierna werk vir onder andere "Words and Magic", terwyl hy ook as senior lektor klasgee by "AAA School of Advertising". Vanaf 1991 is hy vryskutskrywer en hy spits hom in hierdie tyd toenemend toe op die teater. Periodiek bied hy sy eie skryfkursus aan, onder andere by skole.

Vir sy reklamekopieskryf wen hy verskeie toekennings, onder andere in 2001 'n Pendoring-toekenning vir sy advertensie van Bic-aanstekers, waarmee hy ook 'n oorsese studiereis losslaan. Ander Pendorings wat hy verower is in 1995 en 1996, wanneer hy die wenner is van die tydskrifte- en kleinhandelafdeling. Hy gebruik die prysgeld vir 'n besoek aan Sri Lanka. Vir "Rapport" behartig hy 'n gereelde rubriek oor Vlieger, 'n karakter uit die laaste jare van apartheid, wat die lewe en kwessies van daardie veelbewoë tyd uitbeeld. In 2014 word hy benoem vir 'n ATKV-Mediaveertjie in die kunste-afdeling vir sy artikel “"42 twiets aan Johannes Kerkorrel"”, wat in "Rapport" se "My Tyd"-tydskrif verskyn het.

By die Universiteit van Stellenbosch skryf hy in 2010 in vir 'n M.A.-graad in skeppende skryfwerk, onder leiding van Marlene van Niekerk, wat hy in 2014 verwerf. Sy proefskrif handel oor die uitbeelding van Afrikaners in Johannesburg in Totius se “"Trekkerswee"” (1915), Karel Schoeman se “"Spiraal"” (1968) en P.G. du Plessis se “"Siener in die suburbs"” (1971). Die roman “" 'n Duisend stories oor Johannesburg"” word ook vir hierdie kursus geskryf. Hy woon in Observatory in Johannesburg.

Op skool skryf hy twee dramas wat nooit opgevoer is nie en later skryf hy kortverhale vir "Die Huisgenoot" wat nooit gepubliseer is nie. Sy eerste gepubliseerde werk, die kortverhaal “"Die man wat deur 'n opblaasmatras vermoor is"”, verskyn in Mei 1982 in "Tydskrif vir Letterkunde" en tussen 1983 en 1986 publiseer hy verdere verhale in "Tydskrif vir Letterkunde" en ook 'n aantal kortverhale in "Stet". Meeste van sy gepubliseerde werk is prosa. Hy debuteer met “Die waarheid en ander stories”, waarin hy betrokke kortverhale bundel, met die politieke situasie telkens as agtergrond en mense wat nie inpas nie as hoofkarakters. Die lyding van individue word uitgebeeld in terme van mislukte verhoudings, verminking, selfdood en dood, met sommige van die verhale wat aansluit by die grensverhaal en die trauma daaraan verbonde. “"Die waarheid"” is die verhaal van Tienks ('n anti-apartheid aktivis) en Charl. Hulle ontmoet mekaar in 1977 wanneer Charl 'n student is en hy die haglike toestande in die Thornhill-plakkerskamp buite Port Elizabeth ontdek. Tienks is van mening dat die hele bestaan in Suid-Afrika 'n leuen is en dat die gemeenskap 'n leuen lewe. In so 'n toestand is die enigste regte keuse om nee te sê vir die leuen en die regering wat die land en sy mense verneuk. Tydens sy diensplig verloor Charl en Tienks kontak en hy trou later met Sarah. Hulle gaan Lesotho toe, waar hulle uitvind dat Tienks se huis jare gelede deur veiligheidspolisie verwoes is en dat sy doodgeskiet is. “Groceries – 56 stories oor huishoudelike produkte” is 'n bundel kortverhale met temas oor die hele spektrum van situasies waarmee Suid-Afrikaners kan identifiseer. Die agtergrond wissel van 'n afgeleë sendingstasie vroeg in die twintigste eeu tot in die woonstel van 'n ontheemde 2lste eeuse Afrikaner in die koue vreemde. Die stories handel oor oumas, kindwees, huweliksprobleme, misdaad en familie oorsee. Al die stories is geïllustreer en gebruik 'n item uit die inkopiesak om die leser te betower en weg te voer na hierdie realiteite. Sy kortverhale word gereeld in versamelbundels opgeneem, soos in “"Vuurslag"”, “"Forces’ favourites"”, “"Eeu"” en “"Vonkfiksie"”.

“X-Ray Visagie en die Vingers van God” is 'n postmodernistiese roman wat in die jaar 1982 in Suid-Afrika gesitueer is, waar 'n gemilitariseerde lewenshouding die botoon voer. Jamaican Rumba het pas die July gewen. Apartheid vier hoogty en die paaie van Suid-Afrika wemel van Cortinas en Datsuns. X-Ray Visagie, die televisie-vasvrakampioen, word een oggend wakker en ontdek dat sy vriende, Suzette Thompson en Daan Fourie, die wapen opgeneem het. As lede van Die Vinger van God oefen hulle die reg tot direkte demokratiese geweld uit. Tydens die finale rondte van 'n televisie-vasvrakompetisie word X-Ray voor 500 000 kykers ontvoer en beleef hy dinge wat hy eerder sou wou vermy. Die aksie lei tot meeste van die lede van Vingers van God se uitwissing, waarna 'n tweede groep, Vriende van die Vingers van God, ontstaan. Die speurder Barries Barnard probeer om sin te maak van die gebeure. Die bonte verskeidenheid karakters en die absurde geweldsituasies waarby hulle betrokke raak, maak die boek soos 'n tekenprent in woorde en is daarop gemik om die sensasionele aard van die samelewing te parodieer. Hierdie boek word in Engels vertaal as “"Killing Afrikaners"”, maar die oorsese mark vind die boek te Suid-Afrikaans. In “Kniediep” verwys die titel na hoe groot die moeilikheid is. Dit is die tweede Barries Barnard-speurverhaal. 'n Suksesvolle sakeman uit stoere Afrikaner afkoms (Strijdom Benadé) probeer die moordenaar van die meisie (Tash) wat hy help grootmaak het, vastrek. Die gebeure in die verhaal strek oor slegs een week, met terugflitse om die karakters en die samelewing beter te belig. So wissel die verteller se weergawe tussen die hede en sy besoeke aan New York in die verlede. Die verhaal neem allerhande onverwagte wendinge en eindelik is die afloop nie wat die hoofkarakter wou hê nie.

Die novelle “Die man met die dertien kinders” is 'n soort moderne sprokie wat begin met Jos Goosens wat vir Mathilda 'n sjokolade op 'n Griekse eiland koop, terwyl dertien bootjies onder die volmaan op die Middellandse See wieg. Dit eindig met Jos en Mathilda en hul dertien kinders op 'n plaas in die Bosveld, waar Jos ten spyte van 'n lewe van mislukkings, rampe, verspeelde kanse en dronkenskap weer kan begin droom. Om vir sy (veelrassige) gesin te kan sorg, moet Jos diep in eie boesem delf en sodoende met sy Afrikaner agtergrond en die geweld, rassisme en paranoia daarin afreken. Die problematiese verhouding tussen Jos en Mathilda sorg ook vir vermaaklike kommentaar op familie en gemeenskap. Kalmer verwerk hierdie roman vir die radio en dit word in 2014 as radiodrama oor Radiosondergrense uitgesaai.

“Briewe aan 'n rooi dak” word aanvanklik as drama opgevoer in die vorm van dramatiese monoloog en wen in 2003 die Anglo-Aardklop Smeltkroes-prys vir die beste nuwe inheemse drama. Die drama word verfilm, op KykNet uitgesaai en op DVD vrygestel. Dit is die verhaal van Magdaleen Otto, 'n ouer wordende vrou wat uit eensaamheid briewe aan die bure se rooi dak skryf. In die briewe kom haar lewensverhaal na vore en word die toenemende eensaamheid van 'n ou mens op aangrypende wyse vergestalt, met slegs herinneringe as geselskap en onvervulde verlangens as dryfveer. Sy kom eindelik gewelddadig aan haar einde. Hierdie is 'n bibliofiele uitgawe wat hy self uitgee, met handgeskrewe briewe in koeverte saamgebundel. “En die lekkerste deel van dood wees” is 'n roman waarin die verhaal vertel word deur die vyf karakters. Die eerste gedeelte is “"Briewe aan 'n rooi dak"”, wat die verhaal van Magdalena Otto vertel. Die tweede gedeelte, “"Wolke"”, is uittreksels uit die dagboek van Wolke Otto, Magdalena se kleindogter wat hoofsaaklik in Amerika by haar ma groot geword het. Hierdie gedeelte verwerk Kalmer later in 'n selfstandige toneelstuk. In “"Hoorsê"” neem hy die transkripsie van 'n kassetopname van die bekentenis en lewensverhaal van Basil Apolis op, wat vir Magdalena Otto vermoor het. Die vierde afdeling is die verjaardagbriewe van Kobus (Magdalena se seun) aan sy dogter Wolke of Camilla. Die laaste deel is die bydrae van Isak Otto, Magdalena se oorlede man en Kobus se pa, wat anderkant die graf sy verhaal vertel en lig werp op gebeure in die verlede en selfs 'n toekomsvisie gee. Die vyf dele skakel in mekaar en belig die ander gedeeltes, sodat die misverstande in die verhoudings opgeklaar word en die menslikheid van die karakters na vore tree. Musiek is die bindingselement, want Kobus is 'n suksesvolle musikant, Wolke volg in sy voetspore en Magdalena se desperate vashou aan haar kleindogter se CD, “"Cloud music"”, kos eindelik haar dood. Die dokumentêre aard van die roman verhoog die gevoel van objektiwiteit maar ook afstand en dit is uiteindelik vir Isak die lekkerste deel van dood wees, dat hy sy Magdalena weer kan sien sonder die front wat beide in hulle huwelik aan die ander voorgehou het. In 2007 word “"En die lekkerste deel van dood wees"” bekroon met die tweede plek in die Sanlam Groot Romanwedstryd.

Die manuskrip van “ 'n Duisend stories oor Johannesburg” is in 2012 op die kortlys by die toekenning van die pryse vir NB-Uitgewers se Groot Romanwedstryd. Hierdie boek is 'n ruimtelik-historiese besinning oor Johannesburg met insidente wat strek van 1886 tot 2008. Die hoofkarakter Zweig van Niekerk keer terug na Johannesburg na dekades in die buiteland, om 'n toespraak oor sy argitektoniese nalatenskap te gee. Die besoek word 'n pelgrimstog op soek na die verlore Johannesburg wat hom en sy oorlede Indiër-vrou in die sestigerjare verstoot en uitgewerp het. In sy afwesigheid het die stad onherkenbaar verander. Dit is nou 'n stad vol immigrante soos New York en Lagos, waar almal van iewers anders af kom. Wat eens 'n trotse sentrale sakegebied was, word nou oorstroom met sypaadjiestalletjies wat plastiekware en geheuestokkies uit China verkoop. In kontemporêre Belgravia, die vervalle Johannesburgse woonbuurt net oos van Jeppestown, het die amateurdigter Bosman Hiemstra die spoggerige boetiekhotel Mei Villa begin. Die gaste van die hotel het elkeen 'n storie om te vertel, net soos die ander mense met wie Zweig kontak het. Hierdie stories strek vanaf die goudstormloop, deur die konsentrasiekamp in Turffontein tydens die Anglo-Boereoorlog, tot by die xenofobiese geweld in die townships in 2008. Die karakters en gebeure is 'n refleksie van die mikrokosmos van Johannesburg vandag, waarin die stad se komplekse aard en karakter uitgebeeld word. Daar is die straatrowers, die slagoffer van xenofobie wat gered word deur die nuuskameraman wat ook 'n gas is, die Chinese Suid-Afrikaner wat Tai Chi doen, maar bowenal veroorsaak Bosman Hiemstra se ingewikkelde persoonlike lewe elke keer 'n verdere draai in die storie. Eindelik besef die leser dat Johannesburg vandag steeds wesenlik dieselfde plek is as wat dit gedurende die tyd van die goudstormloop was. Die disparate stories en karakters word op vernuftige wyse saamgetrek om 'n mosaïek te vorm wat 'n prentjie skep van die polsende stad Johannesburg met sy vele kontraste tussen armoede en oorvloed, haat en empatie, sukses en mislukking. Hierdie boek is in 2015 op die kortlys vir die toekenning van die Universiteit van Johannesburg-prys, die W.A. Hofmeyr-prys, die ATKV-Prosaprys en die KykNet-Rapportpryse vir fiksie en in die rolprentafdeling.

Vir die "My tyd" bylae in "Rapport" skryf Harry die gereelde rubriek oor Vlieger, wat in die sewentigerjare afspeel. Vlieger raak tot sy ouers se ontsteltenis verlief op 'n Portugese meisie, gaan weermag toe en wroeg oor die moeilike tyd tussen kind- en manwees. Hy kry sy naam wanneer sy bal op die treinspoor beland waar die Bloutrein se buffer hom so op sy agterwêreld tref dat hy met 'n wye boog deur die lug trek, sonder om ernstige beserings op te doen. Hierdie bekoorlike verhale oor die lewe in Suid-Afrika in die sewentigerjare word gepubliseer in “Vlieger en die gevare van die close dance”. Die skrywer het die vermoë om fyn detail te verskaf en hierdie verhale word terselfdertyd die verhaal van die grootwordjare en geestestoestand van die jong wit mense van daardie tyd.

Meer as twintig van sy verhoogdramas is reeds vanaf 1984 opgevoer. “Bloed in die strate (176 interviews for television)” word in 1984 deur TRUK opgevoer en in 1985 in die Markteater, terwyl hy in 1984 ook “"Piet Joubert en die Boer War Show"” en “"Die val van Pretoria"” skryf. “Piet Joubert and the Boer War Show” is 'n naaswenner van die jaarlikse Amstel Toekennings vir Inheemse Teater, terwyl “Die val van Pretoria” 'n finalis is in die SAKRUK toekennings. In 1986 word “Hartland” in die Baxterteater in Kaapstad opgevoer en in 1988 voer TRUK “Die oë van hulle wit” en in 1989 “"Antjie Somers and I"” op. “Antjie Somers and I” het as karakters 'n aantal vroue in 'n Mayfair-kommune, waarin die dramaturg elkeen se lewe en verhoudings belig en aan elkeen 'n eie identiteit gee. Hulle behou egter terselfdertyd hulle identiteit as lid van die groep. Die titel verwys na die karakter Kat, wat 'n skrywer is en gereeld dialoog voer met Antjie Somers, 'n karakter in haar boeke. “"Antjie Somers and I"” wen in 1990 die Dawie Malan/Dalro toekenning vir die beste nuwe Suid-Afrikaanse toneelstuk. TRUK is in 1991 verantwoordelik vir die opvoering van “Watercolour days”, 'n satiriese kyk op die lewens van 'n verbrokkelende middelklasgesin. Hierdie drama verwerk Kalmer ook as draaiboek vir verfilming, maar laat vaar later die projek. “They say heaven is like TV” word in 1992 deur TRUK opgevoer en die opvoering verower 'n Vita Potpourri-prys.

Sy eerste kabaret, “The secret of my excess” word in 1992 deur Lynn Joffe opgevoer onder sy regie. In 1995 beleef “Frida Kahlo’s eyes” meer as honderd opvoerings in nege teaters nadat dit by die Grahamstad Nasionale Kunstefees gedebuteer het. Deur die oë kry mens toegang tot die siel en hy verweef in hierdie drama die vrese en liefdes van Rosa ('n radio-omroeper), haar suster Trish en die Meksikaanse kunstenaar Frida Kahlo. In 1996 word “Sleeping with Alice” by die Klein Karoo Nasionale Kunstefees (KKNK) opgevoer. Hy verwerk Marita van der Vyver se roman “Die dinge van 'n kind” vir die verhoog en dit word in 1998 by die KKNK, die Grahamstadse Nasionale Kunstefees en by die Kleinteater in Pretoria opgevoer. Sy roman “Die man met dertien kinders” verwerk hy ook vir die verhoog en dit word in 1999 by die KKNK opgevoer en onderneem daarna 'n landwye toer. Hierdie produksie word benoem vir vier ENB-Vita-pryse, waarna dit later ook vir die radio verwerk en uitgesaai word. By Aardklop in 2003 word twee van sy dramas op die planke gebring, naamlik “"Die Bitterbek Blues of Ben (Die Breker) Baartman"” en “"Briewe aan 'n rooi dak"”. “Die Bitterbek Blues of Ben (Die Breker) Baartman” handel oor 'n rofstoeier wat in 'n koma verval en veertien jaar later eers wakker word. Hy word dan gekonfronteer met die massiewe veranderings wat die nuwe Suid-Afrika gebring het. “Briewe aan 'n rooi dak” word aanvanklik as drama opgevoer in die vorm van dramatiese monoloog en wen in 2003 die Anglo-Aardklop Smeltkroes-prys vir die beste nuwe inheemse drama. Die drama word verfilm, op KykNet uitgesaai en op DVD vrygestel. Dit is die verhaal van Magdaleen Otto, 'n ouer wordende vrou wat uit eensaamheid briewe aan die bure se rooi dak skryf. In die briewe kom haar lewensverhaal na vore en word die toenemende eensaamheid van 'n ou mens op aangrypende wyse vergestalt, met slegs herinneringe as geselskap en onvervulde verlangens as dryfveer. Die weerloosheid van die ou mens (Fisies sowel as emosioneel) word ook belig. Sy kom eindelik gewelddadig aan haar einde.

In “Oor die berge” (wat in 2004 debuteer by die Klein Karoo Nasionale Kunstefees) raak 'n pa en sy gestremde seun op dieselfde vrou verlief. In 2004 word hy gevra om 'n spesiale toneelstuk te skryf om die Pendoring-reklamewedstryd se tiende verjaardag te vier en “Wie is Spek Harmse en waarom skryf hy Afrikaanse advertensies?” sien die lig en word onder andere by die Aardklop-Kunstefees opgevoer. Hierin verower die Afrikaanse kopieskrywer Spek Harmse 'n Pendoring-toekenning, maar word die volgende oggend afgedank. Hy gaan na sy eks-vrou se strandhuis, waar sy seun by hom aansluit en die jong joernalis Lizanka 'n onderhoud met hom kom voer oor sy Pendoring-toekenning. Die drama ondersoek Afrikaans as taal en kommunikasiemiddel, maar ook verhoudings en die aard daarvan. Hierdie drama word verfilm, op televisie uitgesaai en later op DVD vrygestel. Die bekende akteur Frank Opperman vertolk die rolle in die eenmanvertonings “"Meneer de Beer"” en “"25 Vrouens”." “Meneer de" Beer” debuteer in 2005 by die Innibosfees op Nelspruit, waarna dit by verskeie ander feeste opgevoer word. Die karakter is 'n gefrustreerde onderwyser uit die ou Suid-Afrika, wat sy herinneringe met die gehoor deel. Op die oog af is hy bombasties, arrogant en 'n bietjie simpel (tipies van die onderwysers wat ons uit ons skooljare onthou) maar die lewe het hom ook nie altyd so goed behandel nie. Hierdie drama word verfilm, op televisie uitgesaai en op DVD vrygestel. “25 Vrouens” vertel die lewensverhaal van 'n man wat op troue staan met sy 26e vrou en het in 2003 by Aardklop gedebuteer. Hierdie drama word in 2004 vir die televisie verfilm, deur M-Net uitgesaai en later op DVD vrygestel. “Die vloek van die strandjutwolf"” word ook opgevoer.

Die toneelstuk “Wolke”, wat in 2007 by Aardklop opgevoer word, is 'n verwerking van 'n gedeelte van sy roman “"En die lekkerste deel van dood wees"”. “Parkamampoer”, waarin die immigrasietema aangeraak word met 'n Suid-Afrikaner wat in Kanada woon as hoofkarakter, maak sy buiging in 2009 by Aardklop. Hy skryf ook die drama “Unwined” en verder skryf hy vir televisiereekse soos “"Isidingo"”, “"Binnelanders"” en “"Diver down"”. Vir die "My tyd" bylae in "Rapport" skryf hy die gereelde rubriek oor Vlieger, wat in die sewentigerjare afspeel. Vlieger raak tot sy ouers se ontsteltenis verlief raak op 'n Portugese meisie, gaan army toe en wroeg oor die moeilike tyd tussen kind- en manwees. Hierdie rubriek is so gewild dat hy in 2011 op versoek van Woordfees op Stellenbosch Vlieger as verhoogstuk verwerk onder die titel “Vlieger Unplugged”. Die produksie is 'n kombinasie van voorlesings en voordrag en maak gebruik van 'n volledige klankbaan en videomateriaal om die gebeure te belig.

“Die Bram Fischer wals” debuteer in 2012 in Bloemfontein. Die stuk speel af in die Pretoria Sentraal-gevangenis, waar Bram Fischer lewenslange tronkstraf uitdien nadat hy daaraan skuldig bevind is dat hy die kommunisme bevorder het en saamgesweer het om die regering omver te werp. Die drama beeld Bram Fischer se lewe uit op geskakeerde manier, sodat nie net sy politieke ideale en sienswyses nie, maar ook sy menslikheid en Afrikanerskap belig word. Die Engelse weergawe van hierdie drama, “T"he Bram Fischer Waltz"”, word in 2013 by die Grahamstad Nasionale Kunstefees opgevoer, waar dit 'n Silver Ovation-toekenning ontvang en in 2014 word dit bekroon met 'n Adelaide Tambo-prys vir menseregte in die kunste.

Harry Kalmer verower meer as veertig plaaslike en internasionale reklametoekennings en die Pendoring-toekenning wat hy in 2001 vir Afrikaanse advertensies wen, stel hom in staat om Sri Lanka te besoek.

1989
1993
1998

2005
2006
2007
2012



</doc>
<doc id="107874" url="https://af.wikipedia.org/wiki?curid=107874" title="Magnoliopsida">
Magnoliopsida

Die Magnoliopsida is 'n klas van omtrent 170 000 bedeksadige, blomdraende plante. Dié klas word nou erken as 'n natuurlike monofiletiese groep. 'n Ander naam is die "dicotyledons".

Omtrent die helfte van die groep het houtagtige stamme.


</doc>
<doc id="107877" url="https://af.wikipedia.org/wiki?curid=107877" title="Abiquasput">
Abiquasput

Abiquasput is 'n nedersetting in die Noord-Kaap, Suid-Afrika, na aan die grens met Namibië.

Die naam kom ook soms voor as Abiquas Puts en Abiekwaputs en verwys na die "Tamarix austro-africana", waarvan die inheemse naam abiqua, obiqua, abikwa of abiekwa is. Die San het die takke van dié plante gebruik om boë en stokke vir grawe te maak en die Khoikhoi het blykbaar na die San verwys as Obiqua of Abiqua. Daarom kom die plek se naam óf van die "Tamarix" of van die San wat dit gebruik het. 



</doc>
<doc id="107878" url="https://af.wikipedia.org/wiki?curid=107878" title="Tegnologiebeleid">
Tegnologiebeleid

Daar is 'n aantal subtiele verskille in definisies van tegnologiebeleid. Volgens die Amerikaanse wetenskaplike en adviseur Lewis M. Branscomb het tegnologiebeleid betrekking op die ""openbare middele vir die koestering van die vermoëns en die optimalisering van hul aansoeke in die diens van die nasionale doelwitte en belange"". Branscomb definieer tegnologie in hierdie konteks as ""die samevoeging van vermoëns, fasiliteite, vaardighede, kennis, en organisasie nodig om suksesvol 'n nuttige diens of produk te skep"". Ander geleerdes tussen tegnologiebeleid en Wetenskap Inligting, wat daarop dui dat die eerste oor "die ondersteuning, verbetering en ontwikkeling van tegnologie" gaan, terwyl laasgenoemde fokus op "die ontwikkeling van wetenskap en die opleiding van wetenskaplikes ". Rigas Arvanitis, by die Institut de Recherche pour le developpement (IRD) in Frankryk, dui daarop dat "wetenskap en tegnologiebeleid maak voorsiening vir al die openbare sektor riglyne vir die ontwerp van skepping, befondsing, ondersteuning en mobilisering van wetenskaplike en tegnologiese hulpbronne ". Tegnologiebeleid is 'n vorm van 'n aktiewe nywerheidsbeleid. Dit is die geval aangesien tegnologiese ontwikkeling soos waargeneem in verskeie gemeenskappe, nywerhede en tydperke, markte nie altyd industriële sukses verseker nie. Staat-ingryping of ondersteuning word gereeld benodig om in gevalle van mark-mislukking (wat kan insluit, byvoorbeeld, onder-befondsing van navorsing en ontwikkeling) te bowe te kom.

Tegnologiese determinisme is 'n reduksionistiese teorie wat veronderstel dat tegnologie die ontwikkeling van 'n samelewing se sosiale struktuur en kulturele waardes dryf Die term word geskep deur Thor Veblen (1857–1929), 'n Amerikaanse sosioloog en ekonoom. Die mees radikale tegnologiese determinisme in die Verenigde State van Amerika in die 20ste eeu was waarskynlik Clarence Ayres s'n wat 'n volgeling van Thor Veblen en John Dewey was. William Ogburn is ook bekend vir sy radikale tegnologiese determinisme.

Beskou deur die lens van Wetenskap beleid, kan openbare beleid direk die befondsing van, intellektuele infrastruktuur vir industriële navorsing, raak deur middel van belasting aansporings, direkte befondsing of indirekte ondersteuning aan die organisasies wat befonds, en voer, navorsing. Vannevar Bush, direkteur van die kantoor van wetenskaplike navorsing en ontwikkeling vir die Amerikaanse regering in Julie 1945 geskryf: "Wetenskap is 'n behoorlike saak van die regering" Vannevar Bush bestuur die voorloper van die National Science Foundation, en sy geskrifte inspireer direk navorsers wat die skakel ("hyperlink") en die rekenaar muis uitvind. Die DARPA inisiatief om rekenaar ondersteun was die stukrag vir die Internet Protocol stapel. Op dieselfde wyse dat wetenskaplike konsortiums soos CERN vir hoë-energie fisika 'n verbintenis het tot openbare kennis, toegang tot hierdie openbare kennis in fisika het direk gelei tot CERN se borgskap van die ontwikkeling van die Wêreldwye web en standaard Internet toegang vir almal.

Die eerste groot uitbreiding van 'n tegnologiese deterministiese siening vanuit 'n sosio-ekonomiese gesigspunt was afkomstig van die Duitse filosoof en ekonoom Karl Marx. Sy teoretiese raamwerk was gegrond op die perspektief dat veranderinge in die tegnologie, en spesifiek produktiewe tegnologie, 'n primêre invloed op die menslike sosiale verhoudings en organisatoriese struktuur het. Voorts stel hy dat sosiale verhoudings en kulturele praktyke uiteindelik sentreer rondom die tegnologiese en ekonomiese basis van 'n gegewe samelewing. Hierdie posisie van Marx raak ingebed in die hedendaagse samelewing, waar die idee dat snelveranderende tegnologie allesomvattende verandering in die menselewen kan meebring algemeen is. Hoewel baie skrywers skryf 'n tegnologies vasbeslote siening van die mens se geskiedenis te insigte Marx se nie almal Marxiste is tegnologiese deterministe, en 'n paar skrywers bevraagteken die mate waarin Marx self 'n deterministise denker was. Verder is daar verskeie vorme van tegnologiese determinisme 

Tegnologiebeleid neem 'n "evolusionêre benadering 'om tegniese verandering, en hiermee verband hou met evolusionêre-groeiteorie, wat ontwikkel is deur Luigi Pasinetti, J.S. Metcalfe, Pier Paolo Saviotti, en Koen Frenken en ander, gebou op die vroeë werk van David Ricardo.

In teenstelling met die evolusionêre paradigma, klassieke politieke wetenskap leer tegnologie as 'n statiese 'black box ". Net so Neoklassieke ekonomie lekkernye tegnologie as 'n residuele, of eksogene faktor, om anders onverklaarbare groei te verduidelik (byvoorbeeld, skokke in die aanbod wat die produksie te verhoog, wat die vlak ewewigsprys in 'n ekonomie). In die Verenigde State van Amerika, die skepping van die VSA Kantoor van Wetenskap en Tegnologie Beleid gereageer het op die behoefte beleid benaderings waarin nie al die tegnologie as identies behandel op grond van hul sosiale of ekonomiese veranderlikes. Tegnologie beleid is apart van Science Studies, maar beide is beïnvloed deur Thomas Samuel Kuhn. Navorsing in die tegnologie beleid domein erken die belangrikheid van, onder andere, Vannevar Bush, Moses Abramovitz, William J. Abernathy en James M. Utterback.

Tegnologiebeleid benader Wetenskap as die strewe na verifieerbare of falsifiable hipotese, terwyl die wetenskap studies het 'n post-moderne siening waarvolgens die wetenskap nie gedink aan 'n objektiewe werklikheid te kry. Tegnologiebeleid is selde post-modern. Die doel is die verbetering van die beleid en organisasies wat gebaseer is op 'n evolusionêre siening en verstand van die onderliggende wetenskaplike en tegnologiese beperkings betrokke by ekonomiese ontwikkeling, maar ook hul potensiaal. Byvoorbeeld, sommige skoon steenkool tegnologie via koolstofsekwestrasie en die toekenning van elektromagnetiese spektrum veiling is idees wat uit tegnologiebeleid skole. Die Dominante ontwerp paradigma, wat ontwikkel is deur William J. Abernathy en James M. Utterback, is 'n idee met 'n beduidende implikasies vir innovasie, markstruktuur en mededingende dinamika beide binne en tussen lande wat na vore gekom van empiriese navorsing in tegnologiebestuur, 'n domein van tegnlogiebeleid.


</doc>
<doc id="107879" url="https://af.wikipedia.org/wiki?curid=107879" title="Abjaterskop">
Abjaterskop

Abjaterskop is 'n 1 378 m hoë heuwel in die Madikwe-wildreservaat in die provinsie Noordwes, Suid-Afrika, 30 km oosnoordoos van Witkleigat en 30 km wessuidwes van Derdepoort. Dis die hoogste punt in die reservaat.

Die naam is van Afrikaanse oorsprong en die eerste deel dui op 'n rakker, kwajong of skelm. Hoekom die koppie dié naam gekry het, is blykbaar nie bekend nie, maar daar is gereeld sprake van Abjaterskop in Herman Charles Bosman se kortverhale, byvoorbeeld "Mafeking Road".



</doc>
<doc id="107880" url="https://af.wikipedia.org/wiki?curid=107880" title="Appelkooskop">
Appelkooskop

Appelkooskop is 'n 1 861 m hoë berg in die Vrystaat, Suid-Afrika, sowat 15 km suid van Ficksburg en 46 km oossuidoos van Marquard. Die naam was Nederlands, Abrikooskop, en verwys moontlik na die "Prunus armenaica" of verboude appelkoos, maar meer waarskynlik na die wilde appelkoos, "Dovyalis zeyheri", wat hier groei.



</doc>
<doc id="107881" url="https://af.wikipedia.org/wiki?curid=107881" title="Singalese">
Singalese

Die Singalese (Singalees: සිංහල ජාතිය "Sinhala Jathiya") is 'n Indo-Ariese etniese groep inheems aan Sri Lanka wat Singalees as moedertaal praat. Hulle vorm die grootste bevolkingsgroep in die suidelike en westelike provinsies van Sri Lanka. Singalese vorm byna 75% van Sri Lanka se bevolking, die ander 25% is Tamils in die noordelike en oostelike provinsies.
Singalese is oorwegend aanhangers van Theravada-Boeddhisme met 'n klein minderheid van Rooms-Katolieke, veral langs die kusgebiede. Die Boeddhisme in Sri Lanka is sterk beïnvloed deur Hindoeïsme, nie net weens Sri Lanka se ligging naby Indië se suidkus nie, maar ook omdat die Singalese tot die 3de eeu v.C. self Hindoes was. Die samelewing is gekenmerk deur 'n kastestelsel soortgelyk aan die Indiese s'n.

Sedert Sri Lanka se onafhanklikheid van die Britse Ryk in 1948 is die binnelandse beleid oorskadu deur die konflik met die Tamils wat vir hul eie onafhanklikheid geveg het. Dit het in 1983 tot die uitbreek van die Sri Lankaanse Burgeroorlog gelei, wat tussen die Sri Lankaanse regering en die Tamilse tiers geveg is. In 2003 is onder bemiddeling van die Verenigde Nasies en die regering van Noorweë 'n skietstilstand tussen beide kante goedgekeur, wat in 2006 deur die Sri Lankaanse regering beëindig is. Nadat die Tamilse tiers uiteindelik verslaan en hul leiers doodgemaak is, het president Mahinda Rajapaksa die burgeroorlog in 2009 amptelik beëindig.


</doc>
<doc id="107883" url="https://af.wikipedia.org/wiki?curid=107883" title="Walker Evans">
Walker Evans

Walker Evans (* 3 November 1903 in St. Louis, Missouri; † 10 April 1975 in New Haven, Connecticut) was 'n Amerikaanse fotograaf wat veral bekendheid verwerf het met sy fotowerk wat tussen 1935 en 1938 in opdrag van die "Farm Security Administration (FSA)" in landboustreke van die Amerikaanse Suide ontstaan het en waarmee hy die sosiale uitwerkings van die Groot Depressie gedokumenteer het. Die meeste foto's uit Evans se FSA-werkperiode is met 'n grootformaat-8x10-duim-kamera afgeneem.
Walker Evans word as een van die invloedrykste kunstenaars van die 20ste eeu beskou. Sy elegante, realistiese, dokumentêre styl het skerp verskil van die ouer generasie fotograwe, onder wie Alfred Stieglitz, wat fotografie as 'n suiwer kunsvorm (pictorialisme) beoefen het wat aan skilderkuns gelykgestaan het - meesterlik in elk geval, waarby hulle die skilderkwas met 'n kameralens kon vervang. Evans se fotokuns is uniek danksy sy buitengewone vermoë om die teenswoordige tyd met sy kamera op 'n manier vas te hou wat dit soos dokumente uit die verlede laat lyk. Hy het Amerika se stowwerige paaie gevolg om toonvensters van winkels, advertensieborde en lankal vergete plakkate, die vroeë motorkultuur, en die interieur van wonings af te neem. Sy tydlose kuns het as inspirasie gedien vir generasies van kunstenaars, van Helen Levitt en Robert Frank tot Diane Arbus, Lee Friedlander, en Bernd en Hilla Becher.

In 1936 het hy saam met die skrywer, joernalis en sosiale aktivis James Agee deur die Suidstate gereis om foto's van arm huurboere vir 'n artikel in die tydskrif "Fortune" te neem. Vier weke lank het Evans en Agee met drie gesinne - die Burroughs, Fields en Tengles - saamgewoon en hul vertroue gewen om 'n diepgaande en intieme dokumentêre verhaal van hul daaglikse lewe as katoendeelsaaiers in landelike Alabama te skep. Uit dié samewerking het die befaamde dokumentêre boek "Let Us Now Praise Famous Men" voortgespruit waarvan die eerste uitgawe in 1941 verskyn het.

Gedurende sy hele loopbaan het Evans se dokumentêre foto's in 'n groot verskeidenheid publikasies verskyn, waaronder drie wat uitsluitlik aan sy werk gewy was. Ná twintig jaar se werk as fotoredakteur van "Fortune" is Evans in 1965 deur die Yale-universiteit as professor in fotografie en grafiese ontwerp aangestel - 'n pos wat hy tot 1974 beklee het.

Volgens Evans was sy doelwit as fotograaf om foto's te skiet wat "gesofistikeerd, gesaghebbend, buitengewoon" is. Baie van sy werke maak tans deel uit van die permanente versamelings van museums en is daarnaas deur instellings soos die "Metropolitan Museum of Art" en "George Eastman House" tydens retrospektiewe uitstallings vertoon. 



</doc>
<doc id="107884" url="https://af.wikipedia.org/wiki?curid=107884" title="62 v.C.">
62 v.C.



</doc>
<doc id="107885" url="https://af.wikipedia.org/wiki?curid=107885" title="Swaweldioksied">
Swaweldioksied

Swaweldioksied is 'n chemiese verbinding van swawel en suurstof met 'n formule . By kamertemperatuur is dit 'n kleurlose gas met 'n stekende, verstikkende reuk.

Die gas word by verbranding van swawel gevorm:

Die swawelatoom het 'n oksidasiegetal van +4 in hierdie molekuul, wat nie die hoogste moontlike waarde is nie. Dit wil sê dat dit nog met suurstof kan reageer en swaweltrioksied kan vorm volgens:

Hierdie reaksie is nogtans slegs in aanwesigheid van 'n katalisator soos vanadium(V)oksied moontlik.

Swaweldioksied is 'n taamlik sterk Lewis-suur wat met water swaeligsuur vorm:

Hierdie reaksie kan ekologiese gevolge inhou. Die verbranding van brandstowwe wat swawel bevat, soos steenkool of olie, stel swaweldioksied vry wat in die water van riviere en mere oplos.


</doc>
<doc id="107889" url="https://af.wikipedia.org/wiki?curid=107889" title="Catherine Elizabeth (Trienke) Laurie">
Catherine Elizabeth (Trienke) Laurie

Trienke Laurie is 'n Suid-Afrikaanse skrywer. Sy is in 1999 met die Ingrid Jonker-prys bekroon.

Catherine Elizabeth (Trienke) Laurie is op 10 Mei 1946 in Kaapstad gebore. Sy is die oudste kind en een van drie dogters van Diederik Johannes (D.J.) Opperman, die bekende digter, en Marié van Reenen, bekende skryfster van Zoeloe-sprokies. Haar susters is Heila Marié en Diederi Joanne. Haar ma vind die naam Catherine te Engels en noem haar dus Trienke, wat daarna haar noemnaam word. Sy gaan skool aan die Hoërskool Jan van Riebeeck in Kaapstad en matrikuleer in 1963 aan die Hoërskool Bloemhof op Stellenbosch. Hierna studeer sy vanaf 1964 verder in veral kunsmetodiek aan die Universiteit van Stellenbosch, waar sy 'n B.A.-graad en Onderwysdiploma behaal en haar as hoërskoolonderwyser in Afrikaans, Geskiedenis en Kuns bekwaam. In hierdie tyd vorm sy ook deel van haar pa se bekende Letterkundige Laboratorium. Sy hou 'n jaar lank skool op Vredendal, waarna sy op 21 Desember 1968 trou met Dirk Laurie, 'n huwelik waaruit vyf seuns (Henri, Diederik, Dirk Pieter, Van Reenen en Kestell) gebore word. Na die troue word sy 'n tuisteskepper en behalwe kinders grootmaak, hou sy haar besig met skilder, die gee van kunsklasse en sy skryf ook kinderverse. Die gesin woon vir vyftien jaar in Pretoria en verhuis dan na Vanderbijlpark, waar haar man hoogleraar in Wiskunde is aan die Vaaldriehoekse kampus van die Potchefstroomse Universiteit. Hier bly hulle vir sewentien jaar. Nadat die kinders groot is, begin sy in 1990 weer studeer aan die B.A. Honneurs-graad in Afrikaans en Nederlands, wat sy in 1991 met lof behaal aan die Potchefstroomse Universiteit vir Christelike Hoër Onderwys. Sy is ook welbekend as skilder en het reeds verskeie uitstallings van haar kunswerke gehou. Na aftrede verhuis sy en haar man na Somerset-Wes.

Gedurende haar skooljare begin sy reeds dig en dra onder andere verskeie kleuterverse by tot haar vader se versamelbundel “"Kleuterverseboek"”. Ook as student dig sy, maar begin hierdie ambag eers ernstig beoefen wanneer sy besig is met haar Honneurs-studies. Aanvanklik verskyn haar gedigte in tydskrifte soos "Tydskrif vir Letterkunde". Haar debuutbundel, “"Skietspoel"”, maak indruk met die afgerondheid van die verse, waarvan die bestes handel oor die bekende dinge van ons land, soos die natuur en die mense, deurentyd met 'n sterk godsdienstige aanslag. Hierin verskyn 'n breë register van temas en versvorme. Temas wat aangespreek word is Namibië en die grootsheid van die woestyn, die natuur en die aarde met sy bome, minerale en mense. Die titel verwys enersyds na fotografie (waar die beste foto’s dikwels die “maklikste” lyk) en andersyds die apparaat wat in weefwerk gebruik word, wat vaardigheid, fyn afwerking en geduld vereis – so word dit dan metafoor van die poësie self. Die bundel word in sewe afdelings verdeel. Die eerste afdeling is “"Namib"” en bevat verse oor hierdie landstreek, met “"Hans Merensky"” 'n huldedig aan hierdie bekende geoloog. “"Sand en steen"” is die tweede afdeling, waarin veral die ontdekking van die natuur se wonders ondersoek word. “"Delf"” gee met fyn klankbinding 'n boeiende perspektief op die tot niet gaan van dinge en die daaropvolgende navorsing en ontleding, 'n siklus wat homself oneindiglik herhaal. “"Getem"” se tema is die skilder se vermoë om wilde en gevaarlike voorwerpe en natuurverskynsels in die kunswerk vas te vang en so te tem. Die afdeling “"Vlerk"” bevat gedigte oor vlieg en metafore daarvan, met “"Die laaste skoenlapper"” wat 'n gedig van Pavel Friedmann vertaal oor die laaste skoenlapper wat hy tydens die Tweede Wêreldoorlog in die Joodse interneringskamp Terezin in Tsjeggo-Slowakye gesien het. “"Skollie"” se speelse seksualiteit bekoor ook. Die afdeling “"Inslag"” bestaan hoofsaaklik uit herinneringsverse, waar sy in “"Afvlerk"”, opgedra aan haar pa, dig oor sy fisiese onvermoë na 'n beroerte-aanval en inspeel op sy gedig “"Kanarie"”. Die gedigte in “"Web"” trek disparate dinge soos in 'n web saam, met “"Arena"” wat gebaseer is op 'n gedig van Federico Garcia Lorca. “"Bioom"” bevat gedigte oor die ekologie en “"Skering"” se gedigte is meer religieus van aard. In 1999 word hierdie bundel met die Ingrid Jonker-prys bekroon.

Die rooi bul in “"Ek sien 'n rooi bul storm"” verwys na die Engelse troepe wat in die Anglo-Boereoorlog uit die Vrystaat na die Transvaal opgeruk het. Die bundel is gebaseer op Siener van Rensburg se profesieë en veral Adriaan Snyman se boek daaroor, “"Siener van Rensburg: Boodskapper van God"”. Talle van Siener se voorspellings oor die oorlog word in die bundel ingewerk, asook iets van sy eie lewe en ervaringe en sy Christelik-gelowige insigte en vermaninge oor hoe om as volk en individu op te tree. Die aard van die stof bring mee dat 'n groot deel van die gedigte mededelend en verklarend van aard is, eerder as beskrywend.

“"Uitroep"” beslaan sewe afdelings, waarin 'n verskeidenheid van temas behandel word, soos die natuur, ander digters en kunstenaars. Daar is onder meer gedigte oor haar ma se dood, oor Namibië en oor die bekende kunstenaar van die Uilhuis op Nieu-Bethesda, Helen Martins. Die eerste afdeling is “"Sossus"”, met verwysing na hierdie natuurbaken in Namibië, met die gedig “"Eden – Sossusomgewing"” wat hierdie gebied vergelyk met die Paradys van die Bybel. “"Versteende woud"” beeld die geleidelike aftakeling en verstening van die woud uit met treffende beelding. Die afdeling “"Uilvrou"” handel oor Helen Martins, met gedigte waarin die digter die strakke beelde in woorde ewenaar. Die afdeling “"Kruik van ivoor"” is veral interessant omdat die digter hier vertellings van haar vader oor sy reis na Malawi en sy onvoltooide finale bundel, “"Sonklong oor Afrika"”, as beginpunt neem om in “verbeeldingspel” gedigte te skryf hieroor soos sy vermoed hy sou wou gedoen het. Die afdeling “"Ma se laaste jare"” bring in 'n aantal verse hulde aan 'n moeder wat oud en vergeetagtig is, maar steeds as leermeester probeer optree (“"Trompie"”). “"Teenstem"” bevat betrokke verse, met “"Jan Afrika"” ('n skuilnaam van Breyten Breytenbach) wat 'n ritueel uit sy gevangenisskap uitbeeld en “"Lied van die koekoeke"” wat na aard en vorm herinner aan Uys Krige se “"Lied van die Fascistiese bomwerpers"”. Die afdeling “"Dier en ster"” se temas is reeds in die titel saamgevat, met “"Die sardientjie"” se speelsheid en herhaling wat herinner aan die bekende Engelse volkslied “"There was an old woman who swallowed a fly"”. Hierdie afdeling is besonder bekoorlik weens sy ratsheid en vloei en vernuftige hoewel eenvoudige woordgebruik. Die slotafdeling “"Stalagmiet"” beeld kuns uit, hetsy dit deur kunstenaars of deur die natuur voortgebring word.

Hierna volg “"Sonskyf"”, wat uit ses afdelings bestaan met die son as deurlopende tema. In die verskillende afdelings kom onder meer die Suid-Afrikaanse natuurlewe soos verteenwoordig in die seediere, plante, voëls en diere aan die bod. Die aanbidding van die son in Antieke Egipte en argeologiese opgrawings word ook tematies ontgin. Die eerste afdeling, “"Sonbesie"”, bevat gedigte oor 'n aantal diere en plante. “"Lens"” bevat gedigte oor kunstenaars en hul werk, met “"Songod"” wat 'n reeks gedigte bevat oor die Egiptiese farao Achnaton. Hy was verantwoordelik vir die invoering van die monoteïstiese kultus van Aten, die stralende sonskyf, waaraan die bundel sy titel te danke het. Die sonskyf staan vir lig as lewensgewende krag. In hierdie afdeling word die son as motief in die Christelike tradisies van onder andere Franciscus ook bespreek. “"Soveel onder die son"” bevat gedigte oor beelde en indrukke om sodoende die merkwaardige onder die son raak te vat. Die omslae van haar digbundels bevat telkens 'n afdruk van 'n skildery van haar. Haar gedigte word in verskeie versamelbundels opgeneem, waaronder “"Groot verseboek"”, “"Die Afrikaanse poësie in 'n duisend en enkele gedigte"”, “"Nuwe verset"”, “"Kleuterverseboek"” en “"Nuwe Kleuterverseboek"”.

“"Van my Ouma 'n groet"” is gemik op 9-12-jariges en bevat  briefies, gediggies en prente, gerig aan die kleinkind. In gemaklike geselstrant word kennis oorgedra van wonderlike dinge soos goue wawielspinnekoppe, die buffelwewer en 'n janfrederik. Volkleurprente deur Trienke self illustreer die stories.




</doc>
<doc id="107891" url="https://af.wikipedia.org/wiki?curid=107891" title="Jeep CJ">
Jeep CJ

Die Willys Jeep CJ (later die Keiser Jeep en AMC Jeep) is die burgerlike weergawe van die Amerikaanse Willys militêre Jeep van die Tweede Wêreldoorlog.

Die eerste Willys CJ-prototipe (die CJ-2) is in 1944 vrygestel, en dieselfde basiese voertuig het in produksie gebly deur sewe variante en drie korporatiewe eienaars tot in 1986 toe produksie van die AMC Jeepmodel amptelik gestaak is.

Die CJ-7 en CJ-8 is in 1987 vervang deur 'n soortgelyke model, die Jeep Wrangler.


</doc>
<doc id="107893" url="https://af.wikipedia.org/wiki?curid=107893" title="Marié Heese">
Marié Heese

Marié Heese (* 27 September 1942–) is 'n Suid-Afrikaanse skrywer. Gedurende haar loopbaan lewer sy nie net werke van letterkundige belang (Afrikaanse en Engelse romans) nie, maar skryf en vertaal ook verskeie kinder- en jeugverhale (ook in Afrikaans en Engels) en lewer bydraes tot blokboeke, bloemlesings en versamelbundels. Sy het ook haar eie rubriek op die webwerf LitNet.

Marié Heese is op 27 September 1942 gebore as die dogter van Andries Blignault, opvoedkundige en later psigiater, en die skryfster Audrey Blignault. Sy word in Kaapstad groot en gaan skool by 'n Engelsmediumlaerskool waarna sy in 1959 matrikuleer aan Hoërskool Jan van Riebeeck. 

Sy studeer verder aan die Universiteit van Stellenbosch waar sy in 1962 'n B.A.-graad behaal met Staatsfilosofie en Engels as hoofvakke, laasgenoemde slaag sy met onderskeiding. In 1963 verwerf sy haar B.A. Honneurs-graad in Engels met lof. Sy behaal ook 'n tweetalige diploma in drama aan die Akademie vir Dramakuns op Stellenbosch. 

Op universiteit ontmoet sy Chris Heese van Durban, met wie sy in 1964 as 21-jarige in die huwelik tree. Hulle het drie kinders, Frederik Daniel (Fritz – gebore in 1967), Adré Elizabeth (gebore 1972) en Andries (gebore in 1972). Andries het sy eie lewe in 1999 geneem nadat hy aan depressie gely het.

Die egpaar gaan woon in Durban, waar Chris onderwyser is. Sy aanvaar 'n pos as lektrise in Engels aan die Durbanse Onderwyskollege, wat sy vir drie jaar beklee. Sy gee ook klas aan die Durban Universiteitskollege, later die Universiteit van Durban-Westville. Terwyl die kinders klein is, behartig sy vir sewe jaar lank 'n boekerubriek vir "Die Huisvrou" en sy skryf ook bydraes vir die destydse "Sarie Marais". In 1974 vestig die gesin hulle op Empangeni, waar sy hoofsaaklik die kinders grootmaak. In hierdie tyd aanvaar sy tydelik 'n pos as lektrise in Afrikaans aan die Universiteit van Zoeloeland en gee ook vir 'n rukkie onderwys in Engels en Afrikaans aan die Hoërskool Empangeni. Sy skryf ook in by die Universiteit van Suid-Afrika en behaal 'n Hoër Onderwysdiploma in voordrag en drama. Hulle trek dan na Richardsbaai, waar Chris hoof word van Richardsbaai Hoërskool en Marié onderwys gee aan die Richardsbaai Laerskool. Vanaf Januarie 1979 tot November 1983 dien sy as kommandante van die Richardsbaai Voortrekkers en die Orde van die Wawiel word aan haar toegeken.

Wanneer Chris later 'n pos in die Departement van Onderwys en Kultuur aangebied word, trek die gesin na Pretoria. Hier aanvaar sy vir ses maande 'n tydelike pos as lektrise aan die Universiteit van Pretoria, waarna sy as dosent in Engels by die Universiteit van Suid-Afrika (Unisa) aansluit, 'n pos wat sy twee jaar lank beklee. Sy studeer verder en behaal 'n M.A.-graad in Engels met lof oor die onderrig van lees binne afstandsonderrig. Ná twee jaar sluit sy aan by Unisa se Buro vir Universiteitsonderrig, waarvan sy later Direkteur word, 'n pos wat sy tot met haar aftrede in 1999 beklee. Sy behaal in hierdie tyd 'n D.Litt. et Phil.-graad (waarvoor die Bradlow-beurs aan haar toegeken word) oor die taak van lees met 'n proefskrif oor "Facilitating English reading competence through text analysis". In 1995 onderneem sy 'n lang studiereis na Amerika om navorsing te doen oor studente-ondersteuning. Daarna woon sy ook die internasionale "Improving university teaching and learning" konferensie in Hongkong by, waar sy 'n aanbieding gee en ook die Kantonnese tak van die "Chinese Radio and Television University" besoek.

Ná vervroegde aftrede in 1999 is sy 'n konsultant vir Readucate Trust, 'n internasionale organisasie wat hulle ten doel stel om geletterdheid te bevorder en veral aktief is in gevangenisse van Suid-Afrika. Die Noord-Kaapse Departement van Opvoedkunde stel haar in 2003 aan om 'n reeks werkswinkels aan onderwysers aan te bied, getiteld "The magic of poetry: teaching for understanding and appreciation". In 2008 word sy aangestel as lid van die Konvokasie en die Raad van die Universiteit Stellenbosch. Sy bedank in 2009 uit hierdie Raad uit protes teen die manier waarop die taalbeleid aan die universiteit toegepas word, veral omdat Engels afgedwing word op Afrikaanse studente. Sy is oortuig dat die grootste benadeeldes van hierdie kortsigtige taalbeleid anderskleuriges is, veral bruin Suid-Afrikaners.

Marié en haar man is geesdriftige reisigers wat die meeste lande in Wes-Europa en ook Brittanje, Amerika, China, Israel, Turkye en Egipte al besoek het. Die eerste ses maande van 2001 bring hulle in Eritrea deur, waar hulle die ministerie van gesondheid gehelp het om 'n afstandopleidingsentrum vir verpleegstudente op die been te bring. In 2007 bied sy 'n driedaagse oriënteringskursus in Ethiopië aan vir voornemende M.B.L. studente. Sy dien ook as eksterne eksaminator vir verskeie universiteite se studente in Engels, Linguistiek en Opvoeding.

Na aftrede verhuis sy en haar man na Stilbaai. Hier beywer sy haar daarvoor dat die werkersbuurt se laerskool, Melkhoutfontein Primêre Skool, ŉ eie biblioteek kry. Die egpaar koop ook 'n blyplek op Vanwyksvlei. Sy is 'n assessorlid van die Suid-Afrikaanse Akademie vir Wetenskap en Kuns en was ook 'n lid van die destydse Skrywersgilde. In haar vrye tyd behartig sy op LitNet die blog "Marie Heese is boekdol", waarin sy kommentaar lewer oor boeke, lees en skryf.

Haar grootwordjare in 'n skrywershuis leer haar reeds jonk om die mooi woord te waardeer en op tienjarige ouderdom verskyn haar eerste werk, 'n Engelse gedig, in "Die Huisvrou". Reeds op universiteit op Stellenbosch waag sy haar hand aan 'n roman, maar dit slaag nie omdat sy nog nie gereed is vir hierdie uitdagende genre nie. In 1967 is haar ouers betrokke in 'n ernstige motorongeluk, waarin haar vader op slag dood is en haar moeder vir lank in 'n koma is. Die tydskrif "Sarie" versoek haar om die gereelde rubriek wat haar moeder vir die tydskrif gedoen het, oor te neem, wat sy dan ook vir geruime tyd doen. 'n Keur uit hierdie rubrieke word later gepubliseer as "Tokkelspel", wat handel oor die daaglikse wel-en-wee van die huisvrou en moeder, asook haar jeugherinneringe en studentedae. Deurgaans spot sy fyn met klein menslike swakhede, terwyl sy ook die humor in selfs die klein rampe wat die mens tref, kan sien.

"Die uurwerk kantel" is 'n kroniekroman wat die familiegeskiedenis van 'n vrou (Maria du Preez, gebore Celliers) oor vier geslagte heen teken (vanaf 1897 tot 1972) teen die agtergrond van verskeie historiese gebeurtenisse oor hierdie tyd, soos die Anglo-Boereoorlog en die wêreldoorloë. Deur die verhaalgebeure belig die skrywer hoe die brose maar morele mens ondanks terugslae bereid bly om diens te lewer en die geloof behou dat uit verwoesting iets goeds gebore sal word, met die fokus veral wat dit beteken om vrou te wees teen die agtergrond van die Suid-Afrikaanse geskiedenis. Die titel verwys na 'n versreël in die gedig "Suiwer Wiskunde" van N.P. van Wyk Louw, wat die implikasie het dat tyd opgehef word. In die konteks van die roman impliseer dit dat die verlede net so werklik is as die hede. Die roman word in vier dele opgedeel, wat almal na 'n tydvak in die lewe van die hoofkarakter, Maria Celliers, verwys. Die eerste deel strek vanaf 1897, toe Maria vyf jaar oud was, tot 1913 en haar mondigwordingsjaar, wanneer sy met Willem du Preez trou. Hierdie deel bevat dan haar jeug met haar kinderjare op die Bolandse wynplaas, haar skool- en universiteitsjare. Die jare tussen 1915 en 1921 is die geboorte van al vier haar kinders, elkeen onder dramatiese omstandighede, terwyl sy ook die dood van haar vader, 'n dogtertjie en tante Charlotte moet verwerk – hierdie deel dan uitbeelding van haar as vrou en haar moederskap. Die derde deel is die periode tussen 1939 en 1949, wanneer lands- en wêreldgebeure 'n groot rol speel en Maria en Willem reeds middeljarig is met die kinders uit die huis. In 1972, met die afsluiting van die roman, word die gedagtestroom van die ou vrou in haar laaste dae op aarde weergegee. Hierdie roman word ook vir die verhoog verwerk en onder andere by die KKNK van 2003 en die Woordfees aangebied en oor die radio voorgelees. Die biblioteekgebruikers van die Wes-Kaap wys die boek aan as een van die beste honderd boeke van die twintigste eeu. Oor 26 jaar is dit gereeld vir skole voorgeskryf.

"Tyd van beslissing" is 'n aktualiteitsroman wat vryheid teenoor gebondenheid en die keuse tussen persoonlike gewin teenoor algemene belang stel. Die gebeure strek rondom Kersfees, wanneer 'n terroriste-invalsgroep (insluitende lede van die Palestynse Bevrydingsbeweging) die strandhuis van die Suid-Afrikaanse Minister van Binnelandse Sake beset, waar hulle die Eerste Minister se enigste dogter, 'n groep Israeli kabinetslede en ander Suid-Afrikaners as gyselaars aanhou. Hulle eise wentel rondom hoe hulle wil hê die Suid-Afrikaanse regering se binnelandse en buitelandse beleid moet ontplooi. Soos die titel aandui, speel die besluite wat mense in hierdie krisissituasie maak die vernaamste bestanddeel van die intrige. Die Eerste Minister moet byvoorbeeld 'n keuse maak tussen sy persoonlike belange en dié van die staat. Die konfliksituasie openbaar die persoonlikheid van elke individu, terwyl die karakters in die aangesig van die dood gedwing word om selfondersoek te doen en te besin oor wat werklik belangrik is. Hierdie boek is vir skole voorgeskryf.

"Vuurklip" is 'n roman met 'n groot verskil, omdat dit in die oertyd afspeel waarvoor die skrywer die aanname gemaak het dat die oermense van honderd duisend jaar gelede aan die suidkus van Afrika 'n redelik gesofistikeerde taal gebruik wat ook abstrakte begrippe kon hanteer. Die titel is simbolies van die transformerende krag wat die vuurklip op die ontwikkeling van die gemeenskap gehad het. Die verhaal word vertel deur eerstepersoon-vertellers en ten einde 'n outentisiteit aan die vertelling te koppel, word gebruik gemaak van 'n baie eenvoudige sinskonstruksie en annerlike Afrikaans om primitiewe taal voor te stel. Die roman handel oor die lotgevalle van land- en seestamme aan die suidkus van Afrika ongeveer honderdduisend jaar gelede. Die hooffiguur, Ama, wil Storievrou en Moetievrou word soos Maouma, waarmee die tradisie van die magiese bestaan ontgin word. Klipman is Ama se man en met sy innoverende ontwerp van klipgereedskap die voorloper van die tegniese ontwikkeling van die mens. Die roman bestaan uit 'n interessante lys van karakters en geeste en die teks word in vier dele opgedeel: Die steelkwaad, Die diepste grot, Die woedende boom en Agterna. Teen hierdie agtergrond word temas ontgin soos die simboliese betekenis van verskeie dier- en voëlsoorte, die funksionering van 'n primitiewe maar eg menslike gemeenskap en die dinge wat verbode is binne so 'n gemeenskap. Groot klem word gelê op die rituele en seremonies wat die daaglikse lewens vergesel en die ryk innerlike lewens van hierdie mense. Uiteraard speel die magiese 'n baie groot rol. Beskrywings is gebaseer op die indringende navorsing van mense soos Robert Ardrey en John Parkington, met filosofiese en sielkundige teorieë van Freud en ander wat ook ingewerk word in 'n treffende roman. Verskeie vraagstukke word hanteer, maar dit word primêr as storie aangebied.

"Die honger reisiger" is 'n reisverhaal met 'n verskil. Die boek bevat reis-essays oor besoeke aan verskeie eksotiese bestemmings, soos onder andere Turkye, Eritrea, Ethiopië, Egipte, Frankryk, Skotland, Swede en Rusland, geskryf in haar kenmerkende humoristiese styl. Hierby sluit sy resepte eie aan die bestemmings in, sodat die boek terselfdertyd ook 'n kookboek is. 

Sy skryf ook 'n blokboek oor "Die vrou op die skuit" en "Die wilde loot" van Elise Muller. Vir die bloemlesing "Tuinprovinsie Natal" onder redaksie van C.J.M. Nienaber skryf sy "Briewe van 'n Bolander", waarin sy as Bolander haar indrukke oor Natal skets. As samesteller is sy verantwoordelik vir "Poort 1976", 'n keur uit die werk van hoërskoolleerlinge, terwyl sy ook die huldeblyk aan haar ma, Audrey Blignault, onder die titel "Uit die dagboek van 'n vrou" versorg. Van haar werk word ook in versamelbundels opgeneem, insluitende "Dit kom van ver af". Verskeie van haar navorsingsartikels word in spesialistydskrifte en konferensiebundels gepubliseer.

"Karoo-kantate" is 'n jeugroman oor Jeanne Labuschagne (bekend as Jannie Lappies, al is sy 'n meisie) en Arnold (Nols) Terblanche, se deursettingsvermoë en medemenslikheid wat eindelik tot selfverwesenliking lei. Nols is 'n wit, afgetrede, internasionaal befaamde komponis en dirigent en Jannie is 'n bruin weeskind van Woodstock. Jannie is uiters musikaal met 'n besondere stem en het al onderrig ontvang van 'n goeie stemafrigter. Nols se susterskind, Stien, neem Jannie vir 'n kort vakansie na Van Stadensdorp. Wanneer Nols haar hoor sing, prikkel haar uitsonderlike stem hom om 'n kantate te voltooi waarmee hy gesukkel het. Die kind en die ouerige man speel deurslaggewend in op mekaar se lewe en dit bring ook vir die dorp as geheel voordele mee. Heese word in 2014 vereer met 'n Woordtrofee vir gevestigde skrywer vir haar gesprek oor "Karoo-kantate" en "Vuurklip".

"Die Pikkewouters van Amper-Stamperland" is 'n boek vir jong kinders. 'n Pikkewouter lyk soos 'n kabouter en ook 'n bietjie soos 'n pikkewyn en hulle bly in Amper-Stamperland, waar daar wilderoosbome, pedonkies, brakkevarkies, tamartjies en slakkelange is. Die hoofkarakters is die twee Pikkewouters, Pikketoos en Pokkelwyn. Hulle kan nie saamleef met die vernielsugtige slakkelange nie en wil daarom uit Amper-Stamperland wegkom. Eindelik slaag hulle daarin en kom uit in Suiderland. Hier is gelukkig nie slakkelange nie, maar wel slakke en slange en hulle besef dat daar maar oral iets is waarvan jy nie hou nie. Die boek is pragtig geïllustreer deur Cora Coetzee. Dit word omskep in 'n televisiereeks en ook vir die verhoog verwerk en by die Maskerteater in Pretoria opgevoer. Die opvolg, "Avonture in Amper-Stamperland", word ook vir die televisie verwerk, met Pikkelette en Pietewyn nou die hoofkarakters. Hulle is gelukkig in Amper-Stamperland en wanneer die Goue Windarend doodgemaak word, veg hulle om Amper-Stamperland van ondergang te red. 

Marié Heese vertaal ook verskeie kinderboeke in Afrikaans, waaronder "Rabbedoe" van Carol Ryrie Brink; "Die rykste seun in die wêreld" van Francis Kalnay; "17 konings en 42 olifante" van Margaret Mahy en "Willie die Skillie" en "Herrie broei die eier uit" van Dr. Seuss.

Enkele werke in Engels verskyn van haar. In "Haiku for Africa" beproef sy die tradisionele Japannese haikoe digvorm in Engels, met toepassing op Afrika. Hierdie is die eerste digbundel wat deur Unisa-Uitgewers uitgegee word en dit word herdruk in 2014, hierdie keer met linosnee-afdrukke van die Oos-Kaapse kunstenaar Edith Bukani as illustrasies en 'n CD waarin die haikoes voorgelees word deur Natalia Molebatsi. Tydens haar jare as Engelse lektor skryf sy saam met Robin Lawton die literatuurhandleiding "The owl critic", 'n boek wat vir meer as dertig jaar nie uit druk gaan nie.

"The double crown" is 'n roman oor die lewe van die vrou-koning Hatsjepsoet van die ou Egiptiese Ryk, wat in 1500 v.C. die troon van beide Bo- en Onder-Egipte bestyg en haarself sodoende tot koning en Farao en ook as 'n god verklaar. So verkry sy die troon voor haar minderjarige stiefseun, Thutmose III. Die verhaal word as haar eie rekord van haar bewind aangebied. Dit is 'n politieke riller en 'n genuanseerde sielkundige perspektief op Hatsjepsoet. Sy kan niemand vertrou nie want daar is onophoudelike verraad wat gepleeg word, selfs deur haar naaste raadgewers. Na die dood van haar man mag sy nie weer 'n minnaar neem nie, want dan sou haar mag van haar ontneem word, sodat sy toenemend vereensaam. Haar heerskappy van etlike dekades is gekenmerk deur vrede, voorspoed, ekonomiese welvaart en 'n ambisieuse bouprojek wat tempels en beelde van ou gode in ere herstel het. Hatsjepsoet se naam is egter na haar dood van koningslyste en uit tempels verwyder en baie van die standbeelde wat sy laat oprig het, is in puin gelê. Gelukkig het haar eie tempel bly staan, en die unieke ontwerp is steeds 'n monument van hierdie besondere vrou. Argeologiese navorsing werp heelwat lig op die era van Hatsjepsoet, maar daar is steeds onbeantwoorde vrae oor haar lewe en veral rondom haar dood. Dit is juis hierdie vrae wat vir Marié Heese uitstekende romanmateriaal geword het. Ten spyte van die geslaagde transponering van die gebeure na die antieke tyd, slaag die skrywer steeds daarin om kwessies wat steeds in die moderne tyd relevant is, onder die loep te plaas. Dit sluit in glasplafon-magskwessies in 'n patriargale samelewing, die vrou in die openbare lewe en die gevolglike prys vir kinders, vriendskappe en gesinslewe – belangrike steunpilare vir vroue uit alle tydperke. Die uitgewer skryf hierdie boek in 2009 in vir die Statebond-prys vir beste boek en die boek verower in 2010 die Afrika-streekprys van hierdie kompetisie.

"The colour of power" is weer 'n baie goed histories nagevorste boek oor die antieke, hierdie keer oor Theodora, keiserin van Bisantium in die sesde eeu na Christus. Die grondgebied van Bisantium het gestrek vanaf Griekeland en Turkye deur Sirië, Palestina en Egipte en Noord-Afrika. Theodora is 'n gebore Siriër en ontkleedanseres wat die vrou word van die keiser Justinianus I en as mede-heerser groot mag en invloed geniet. Die verhaal handel oor haar lewensreis van 'n klein dogtertjie tot haar huwelik met Justinianus. Haar pa is oorlede toe sy vyf jaar oud was en haar ma moes die drie dogters alleen grootmaak. Theodora word 'n aktrise en 'n gesellin vir magtige mans wat voor haar legendariese skoonheid swig. Justinianus en Theodora was skaars getroud toe hulle aangeraai is om uit Bisantium te vlug voor 'n oproerige skare wat moeg was vir Justinianus se despotiese heerskappy. 'n Skip het vir die koningspaar gewag toe Theodora 'n toespraak gemaak het waarin sy verklaar het dat sy nie sal vlug nie. Die keiser besluit toe hulle sal bly en die oproeriges aandurf, wat op triomf vir die koningspaar uitloop. Hierdie roman word onder andere in Turks vertaal. 

"A triple-headed serpent" is 'n vervolg op "The colour of power", weer gebaseer op die werklike geskiedenis. Die verhaal begin waar dertigduisend mense in die hippodroom afgemaai word. Na die opstand herbou die koningspaar die gedeeltes van die stad wat vernietig is en verseker dat families wat broodwinners verloor het, versorg is. Die heerskappy van Justinianus en Theodora was wel magtig, maar ook onstuimig. Hulle moes aanhoudende aanvalle van die Gote en die Barbare afweer en Rome is ook gereeld bedreig, met die gevolg dat Bisantium hulle moes gaan red. Die persoonlike liefdesverhaal van Justinianus en Theodora en hulle leefwyse gee besondere insig in die gebruike van daardie tyd. Hierdie roman is in 2013 op die langlys vir die toekenning van die "Sunday Times" se fiksieprys.

Sy skryf ook Engelse jeugboeke, soos "The box kite summer" (wat deur Unisa voorgeskryf is) en "Our secret" (wat ook in Afrikaans verskyn as "Ons geheim" en in Xhosa vertaal en vir video verwerk is).

In 2006 vereer die Hoërskool Jan van Riebeeck haar met 'n erepenning vir akademie. In 2011 is sy een van 15 Suid-Afrikaanse vroue wat deur Solidariteit Helpende Hand vereer word vir hul uitmuntende bydrae tot die ontwikkeling op kulturele, geestelike en maatskaplike gebied van die Afrikaner-erfenis. Die toekennings is op Helpende Hand se twee dag lange kongres by die Vrouemonument in Bloemfontein oorhandig.

1972
1974
1976

1980
1983
1993
2010
2013


1968 – "The owl critic" (saam met Robin Lawton)

1984 – "The box kite summer"

1993 – "Our secret"

1997 – "Haiku for Africa"

2000 – "Practical Guide to Reading, Thinking and Writing Skills" (saam met Pieter du Toit en Margaret Orr)

2009 – "The double crown"

2011 - "The colour of power"

2012 - "A triple-headed serpent"

1976 – "Poort 1976: 'n keur uit die werk van hoërskoolleerlinge"

2009 - "Uit die dagboek van 'n vrou –" Audrey Blignault

1965
1966
1989

1990



</doc>
<doc id="107894" url="https://af.wikipedia.org/wiki?curid=107894" title="Bengale">
Bengale

Bengale of Bongo (Bengaals: বাংলা, "Bangla", [baŋla], of বঙ্গ "Bônggo" [bɔŋɡo]; Engels: "Bengal") is 'n gebied van Suid-Asië wat Bangladesj en die Indiese deelstaat Wes-Bengale insluit. Dit vorm 'n geografiese en etnolinguistiese streek in die oostelike gedeelte van die Indiese subkontinent tussen die Himalaja in die noorde en die Golf van Bengale in die suide. Dit is suidoos van Nepal, suid van Sikkim, suidwes van Bhoetan en noordwes van Mianmar geleë.

Bengale is een van die digbevolkste streke ter wêreld en hier mond die Ganges saam met die Brahmaputra in die Golf van Bengale uit. Die streek bestaan uit die onafhanklike land Bangladesj in die ooste en die Indiese deelstaat Wes-Bengale in die weste. Bengale beslaan 'n totale oppervlakte van 236 322 km² en het 'n bevolking van sowat 260 miljoen in 2015 gehad. Twee van die wêreld se megastede is in die streek geleë: Dhaka, die hoofstad van Bangladesj, en Kolkata, Indië se derde grootste stad.

Bengale se bevolking bestaan veral uit Bengale, wat Bengaals as moedertaal praat. Die Bengale van Bangladesj is oorwegend Moslems, terwyl die Bengale van Wes-Bengale oorwegend Hindoes is. Daarbenewens leef ander etniese groepe in Bengale wat Austro-Asiatiese, Drawidiese en Tibeto-Birmaanse tale praat.

Bengale het tot 1905 een van die subdivisies van Brits-Indië gevorm met Kolkata as sy hoofstad tot in 1912. Met die Partisie van Indië het Oos-Bengale met sy Islamitiese bevolking as Oos-Pakistan deel van Pakistan geword, terwyl die Hindoeïstiese Wes-Bengale deel van die onafhanklike Republiek Indië geword het. Dit het tot 'n grootskaalse uitruiling van bevolkingsgroepe tussen Oos- en Wes-Bengale gelei. As gevolg van die Bengaals-Indiese oorwinning oor Pakistan tydens die Bangladesj Bevrydingsoorlog het Bangladesj in 1971 onafhanklik geword.


</doc>
<doc id="107895" url="https://af.wikipedia.org/wiki?curid=107895" title="Barrie Hough">
Barrie Hough

Barrie Hough (1953–2004) was 'n bekroonde Suid-Afrikaanse skrywer wat bekendheid verwerf vir sy jeugverhale. Hoewel al sy jeugwerke oorspronklik in Afrikaans verskyn, word byna almal ook in Engels vertaal. Hough is 'n lewenslange depressie lyer en neem op 51 jarige ouderdom sy eie lewe.

Barrie Michael Hough is op 17 Januarie 1953 gebore as die jongste van drie seuns van Johannes en Susan Hough.Sy taxibestuurder-pa is dood toe hy maar vyf jaar oud is en hy en sy broers, Charl en Johnny, word daarna in Hillbrow in Johannesburg grootgemaak deur sy moeder, 'n teatersuster en later woonstelopsigter. Ná sy pa se dood begin hy hakkel en hierdie gebrek oorwin hy nooit nie. Hy gaan skool aan die Laerskool Voorbrand in Turffontein en die Hoër Seunskool Helpmekaar in Braamfontein, waar hy in 1970 matrikuleer. Die digter Lucas Malan is hier een van sy onderwysers.

Hierna studeer hy kommunikasiekunde aan die Randse Afrikaanse Universiteit en behaal dan in 1979 'n M.A.-graad in Engels met 'n verhandeling oor "Athol Fugard’s writing (1958–1969): his early development".

Van 1975 tot 1979 gee hy Afrikaans by St. Barnabas College in Johannesburg. Hy word vervolgens in 1979 toneelresensent by "Beeld" en is daarna joernalis en later kunsredakteur op die kultuurredaksie van "Rapport", waar hy oor films, teater en letterkunde skryf. In 1984 ontvang hy 'n AA Vita-prys vir koerantjoernalistiek, veral vir sy teaterkritiek. Hy behartig ook die rubriek "Skuins voor Maandag", wat weekliks in "Rapport" verskyn en waaruit 'n keuse later as "Skimmelstreke" gepubliseer word. Sy jeugverhale is almal in Engels vertaal. In 2003 bedank hy by "Rapport" en word 'n vryskutskrywer. In hierdie tyd woon hy in sy huis in Brixton in Johannesburg, maar verhuis later na 'n woonstel in Melville. Hy neem op 16 Augustus 2004 in sy woonstel in Melville in Johannesburg sy eie lewe nadat hy enkele jare lank aan depressie gely het.

In sy matriekjaar debuteer hy met 'n kortverhaal in "Drumpel 1", 'n bundel met skeppende skryfwerk deur matriekleerlinge saamgestel deur John Miles en Ampie Coetzee, waarin Antjie Krog ook debuteer. In sy jeug skryf hy hoofsaaklik gedigte, wat hy nooit in 'n bundel laat publiseer nie. Tydens sy onderwysdae kom hy diep onder die indruk van die behoefte aan meer moderne jeugverhale in Afrikaans wat in die stad afspeel en die hedendaagse probleme aanspreek. Hy skryf dan om hierdie leemte te vul en lewer baanbrekerswerk in hierdie verband, deur onder andere ook die tradisionele familieverband van 'n patriargale hoof van die huis om te keer en eerder verslag te doen van 'n enkelouerfamilie, waar die ma die broodwinner is. Dit word dan 'n refleksie van die werklikheid waarmee 'n toenemende aantal kinders te kampe het.

Die outobiografiese "My kat word herfs" (in Engels "My cat turns autumn") behandel die introspektiewe vyftienjarige Danie Joubert, 'n seun wat hakkel, se liefde vir Siamese katte en die teater. Sy kat Nefertiti bring hom op 'n katteskou in aanraking met die doofstom meisie Louise, met wie hy 'n vriendskap aanknoop. Hy moet sy spraakgebrek verwerk, aanpas by sy ma by wie hy woon na die egskeiding met sy pa en die oudword en dood van Nefertiti hanteer. Louise se vriendskap help hom om Nefertiti se dood te verwerk en Nefertiti laat ook na haar dood 'n klein katjie agter. "My kat word herfs" is op die kortlys vir die toekenning van die Sanlam-Tafelberg Jeugverhaalwedstryd en word ook gekies om deel uit te maak van die "Proudly South African: 100 Representative Children’s Books" uitstalling by die 2004 IBBY Kongres in Kaapstad.

"Droomwa" ("Dream chariot") is ook gebaseer op outobiografiese ervarings met sy wortels in Hillbrow, waar hy groot geword het. Die titel verwys na sy pa se Buick, wat hy gebruik om taxi mee te ry. Die hoofkarakter is Paul, die jongste van drie broers en hy onthou as volwassene sy standerd vyf jaar, toe sy hele lewe omgekeer is. Sy pa sterf, sy ma vergryp haar aan drank en hulle moet na 'n woonstel in Hillbrow trek. Drome speel 'n groot rol in die verhaal, waar Paul deur 'n droom leer om afskeid te neem van sy pa en sy pa se droommotor. Die tema van verandering en aanpassing word sterk uitgewerk in hierdie verhaal. "Droomwa" word in 1990 bekroon met die Sanlam-prys (Silwer) vir Jeuglektuur, in 1991 met die C.P. Hoogenhout-prys, in 1992 met die Alba Bouwer-prys en in 1991 is dit op die kortlys vir die toekenning van die M.E.R.-prys.Dit word ook in 1991 deur die beoordelaars van die ATKV-prosaprys uitgesonder as 'n boek met besondere meriete. "Droomwa" word gekies om deel uit te maak van die "Proudly South African: 100 Representative Children’s Books" uitstalling by die 2004 IBBY Kongres in Kaapstad.

"Vlerkdans" ("In full flight") behandel jong kunstenaars en Vigs. Die ek-verteller is Hannes (Wolfie) Bezuidenhout, 'n kunsleerling in standerd nege. Sy ma Anna is 'n gevestigde skilder, maar die verhouding tussen hulle is ietwat vertroebel na haar egskeiding met Hannes se pa. Hannes kry dan geleentheid om vir die eerste keer in sy lewe 'n naakmodel te skilder. Die model Anton is die ander hoofkarakter, 'n danser wat uitvind dat hy deur die gebruik van vuil spuitnaalde vir dwelms Vigs opgedoen het.Die vriendskap tussen Hannes en Anton versterk die karakterontwikkeling van Hannes, wat deur sy kuns die drome van sy danser vriend laat werklikheid word. Die skildery wat Hannes van Anton maak bring hom en sy ma ook nader aan mekaar. Die afwesige pa is deurentyd 'n gevoelige faktor, met die konfrontasie tussen hom en Hannes wat die tema van homoseksualiteit op gevoelige wyse in die roman inbring. "Vlerkdans" verower in 1992 die Sanlam-prys (Goud) vir Jeuglektuur en in 1993 ook 'n ATKV Kinderboektoekenning vir die ouderdomsgroep 13 – 15 jaar. Hierdie verhaal word deur Lizz Meiring in 'n drama omskep en opgevoer.

"Skilpoppe" het dwelmmisbruik en homoseksualiteit as tema, met die titel wat verwys na die Russies Baboesjka-poppe, wat uitmekaar gehaal kan word en simbolies is van die verskillende persoonlikhede wat binne elke mens verskuil is. Anna Meyer is die hoofkarakter en haar rol as Juliet in die skoolopvoering beïnvloed haar groei. Haar verhaal word vervleg met ander verhale soos haar suster Elise se verhouding met die sekuriteitswag Julian, wat haar in 'n dwelmhel laat beland. Die gesin moet ook hulle enigste broer, Sebast, se selfmoord verwerk. Sebast se Chinese vriend, Ching-kung, speel hierna 'n belangrike rol en die ontwikkeling van die gesin se verhouding met hom en die pa se aanvaarding van hom word uitgebeeld, wat lei tot 'n mate van heling. In 1998 word die Silwertoekenning van die Sanlam-prys en in 1999 die M.E.R.-prys toegeken aan "Skilpoppe". Hierdie verhaal word ook in 'n rolprent omskep.

"Breek", wat hy saam met Lizz Meiring skryf, het die broosheid van die mens en gebrekkige kommunikasie in gesinne as onderwerp. Die karakters is jong mense wat die huis verlaat het of op pad is om dit te doen, met 'n gepaardgaande oopbreek van die verhoudings in 'n groter eerlikheid. Die problematiek waarmee hulle te doen het, sluit in verhoudings oor die kleurgrens heen, homoseksualiteit en alkoholisme. Die beeld van glas wat breek word treffend aangewend, veral as metafoor vir die delikaatheid van verhoudings. "Breek" is in 2003 op die kortlys vir die toekenning van die M.E.R.-prys. Die verhaal word ook deur Lizz Meiring in 'n drama omskep en opgevoer.

'n Keur uit sy rubrieke wat onder die titel "Skuins voor Maandag" in "Rapport-Tydskrif" verskyn het, word in 1995 onder die naam "Skimmelstreke" uitgegee. Hierin is dit veral die stukke oor sy familie, in die besonder sy ouma, en anekdotes oor teatermense wat die oog vang.

Sy werk word ook in versamelbundels opgeneem, insluitende "Borde borde boordevol" onder redaksie van Hennie Aucamp; " 'n Rooie met ratte, Pa" onder redaksie van Temple Hauptfleisch en Ulla Schüler, "Majesteit, die kat" van Lina Spies en "Keerpunt" saamgestel deur Linda Rode en Jakes Gerwel.




</doc>
<doc id="107898" url="https://af.wikipedia.org/wiki?curid=107898" title="NG gemeente Groenkloof">
NG gemeente Groenkloof

Die NG gemeente Groenkloof is 'n voorstedelike gemeente van die Nederduitse Gereformeerde Kerk in Groenkloof, Pretoria. Die gemeente het se lidmaattal wissel tussen 460 en 490.




</doc>
<doc id="107899" url="https://af.wikipedia.org/wiki?curid=107899" title="Divya Bharati">
Divya Bharati

Divya Om Prakash Bharti, ook bekend as Sana Nadiadwala (Mumbai, 25 Februarie 1974 – aldaar, 5 April 1993), was ’n gewilde Indiese aktrise. Sy was veral bekend in die jare 90 as ’n aktrise in Hindi-, Tamil- en Telugu-films.

Bharti is gebore as die ouer kind van Neeta en Om Parkash Bharti op 25 Februarie 1974, in Mumbai. Sy het 'n jonger broer, Kunal. Bharti het op die ouderdom van 16 jaar met haar skoolopleiding opgehou om 'n loopbaan in die Indiese filmwêreld te volg.

Sy maak haar filmdebuut op die ouderdom van 16 met die (Tamil) film "Nilla Penne" (1990). Die film was 'n flop. Haar eerste deurbraak het gekom met die film "Bobbili Raja" (1991). Haar deurbraak in Bollywood was met die film "Vishwatma". Dieselfde jaar het sy in nog baie ander Hindifilms verskyn. Dit besorg Divya die reputasie van die mees belowende nuweling.

In Mei 1992 trou Bharti in die geheim met filmvervaardiger Sajid Nadiadwala. Sy het die Islamitiese geloof aanvaar, en het hiermee ook haar nuwe (Islamitiese) naam Sana Nadiadwala aanvaar.



</doc>
<doc id="107900" url="https://af.wikipedia.org/wiki?curid=107900" title="Shahid Kapoor">
Shahid Kapoor

Shahid Kapoor (uitgespreek [ʃaːɦɪd̪ kəpuːr]; gebore 25 Februarie 1981), ook bekend as "Shahid Khattar", is 'n Indiese akteur wat in Hindifilms verskyn. Die media verwys na hom as een van die mees aantreklike Indiese bekendes, en Kapoor is bekend vir sy gewildheid ten spyte van sy afwisselende loopbaan. Hy het eers romantiese rolle in films gespeel, maar kort daarna begin om rolle in aksiefilms en tragedies te vertolk. Hy is die ontvanger van verskeie pryse, waaronder twee Filmfare-pryse.



</doc>
<doc id="107901" url="https://af.wikipedia.org/wiki?curid=107901" title="Bengale (volk)">
Bengale (volk)

Die Bengale (Bengaals: বাঙালি "Bangali") is 'n Indo-Ariese etniese groep inheems aan die streek Bengale wat uit Bangladesj en die Indiese deelstaat Wes-Bengale bestaan, asook aan Tripura. Die etniese groep omvat omtrent 300 miljoen mense en hulle praat Bengaals as moedertaal. Bengale definieer hulself oorwegend as Indiese Bengale, wat veral aanhangers van Hindoeïsme is, of as Bangladesj-Bengale, wat veral Moslems is.
Ander Indiese gebiede met 'n belangrike bevolking van Bengale sluit in Assam asook die Andaman- en Nicobar-eilande in die Golf van Bengale. Twee van die wêreld se megastede is hoofsaaklik deur Bengale bevolk: Dhaka, die hoofstad van Bangladesj, en Kalkutta, Indië se derde grootste stad. Daarbenewens het tientalle Bengale hulle in lande soos Pakistan, die Midde-Ooste, Japan, Maleisië, Singapoer, Italië, Kanada, die Verenigde Koninkryk en die Verenigde State gevestig.


</doc>
<doc id="107903" url="https://af.wikipedia.org/wiki?curid=107903" title="Sridevi">
Sridevi

Sridevi Kapoor, gebore as Shree Amma Yanger (* 13 Augustus 1963, Sivakasi, Tamil Nadu; † 24 Februarie 2018 in Doebai, Verenigde Arabiese Emirate) was 'n Indiese aktrise. Sy was een van die mees suksesvolle akteurs van die Indiese filmwêreld van die jare tagtig.

Sridevi het haar loopbaan al in haar kinderjare begin. Sy het rolle in plaaslike Suid-Indiese films gespeel voordat sy rolle van heldinne in Bollywoodfilms begin vertolk. In haar vroeë jare het sy 19 maal saam met Jeentendra gewerk. Enkele van haar grootste suksesse is "Nagina", "Mr. India", "Chaalbaaz" en "Chandni", films wat spesiaal vir haar geskryf is. Die hoogtepunt van haar loopbaan het met die film Lamhe gekom, die film is deur Yash Chopra geregisseer. Sridevi was lid van die bestuur van die Asiatiese Akademie vir film en televisie. Die Indiese regering het haar met die Padma Shri bekroon.

Op 2 Junie 1996 trou Sridevi met Boney Kapoor. Hulle het 2 dogters: Jhanvi en Khushi. Sy is op 24 Februarie 2018 in Doebai aan 'n hartstilstand oorlede.



</doc>
<doc id="107904" url="https://af.wikipedia.org/wiki?curid=107904" title="Jakkalsfontein">
Jakkalsfontein

Jakkalsfontein is 'n gehuggie in die Suid-Afrikaanse provinsie Wes-Kaap. Jakkalsfontein ressorteer onder die Swartland Plaaslike Munisipaliteit wat deel is van die Weskus-distriksmunisipaliteit.



</doc>
<doc id="107905" url="https://af.wikipedia.org/wiki?curid=107905" title="Kliprand">
Kliprand

Kliprand is 'n gehug in die noordweste van die Wes-Kaap aan die R358-pad.



</doc>
<doc id="107906" url="https://af.wikipedia.org/wiki?curid=107906" title="Zithobeni">
Zithobeni

Zithobeni is 'n nedersetting in Suid-Afrika. Dit is in die noordooste van die Gautengprovinsie geleë net noord van Bronkhorstspruit en suidwes van Ekangala. Zithobeni val onder beheer van die Tshwanemetroraad en huisves ongeveer 22 434 inwoners.



</doc>
<doc id="107907" url="https://af.wikipedia.org/wiki?curid=107907" title="Padma Shri">
Padma Shri

Padma Shri (ook "Padmashree") is die vierde hoogste burgerlike toekenning in die Republiek van Indië, na die Bharat Ratna, die Padma Vibhushan en die Padma Bhushan. Dit word elke jaar op Indië se Republiekdag toegeken.


</doc>
<doc id="107908" url="https://af.wikipedia.org/wiki?curid=107908" title="Rassisme in Afrika">
Rassisme in Afrika

Rassisme in Afrika is veelvlakkig en het eeue gelede begin. Dit is 'n verskynsel wat oral in die wêreld voorkom. Dit kan as gevolg van sterk nasionale bande binne sekere groepe gebeur, wat hulle laat dink ander mense is van minder belang as dié van hul eie nasie, of die gevolg wees van 'n oortuiging dat sommige mense of rasse superieur bo ander is. Die Europese kolonialisme het moontlik 'n rol gespeel om rassisme aan te wakker deur nie die mense en hul leefwyse in die nuutgestigte provinsies in ag te neem nie. Dit het nooit verander nadat die voormalige Europese kolonies onafhanklik geword het nie. Die nagevolge van kolonialisme is dat sommige Afrikastate nooit die juk van innerlike konflik, rassistiese houdings en stamgevegte, kon afskud nie.

Ras en rassisme bly steeds 'n negatiewe faktor in die post-koloniale konteks van Afrika.

Rassisme en kolonialisasie is onderling verbind met mekaar. Rassisme is gebruik om kolonialisme te regverdig. Dit het gelei tot die verowering en onderdrukking van Afrikanasies. In die koloniale denke moes die Afrikane van hul "primitiewe" leefwyse afsien en aanbeweeg na die moderne Europese leefwyse. Afrikane is, weens die rassistiese idees van Sosiale Darwinisme, as primitief en agterlik beskou. Die verhouding tussen die gekoloniseerde en die koloniseerder is deur ras en 'n stelsel van rassisme bedryf wat tot nadeel van swartes, Asiërs en Arabiërs gestrek het.

Etniese pigmeebevolkings in Sentraal-Afrika ly aan rasse-diskriminasie van Bantoegroepe. Pigmeë en Bantoes verskil fisies en geneties as gevolg van langdurige evolusionêre skeiding totdat die Bantoe-uitbreiding hulle weer in noue kontak gebring het. Pigmeë is geteiken vir slawerny deur Bantoebevolkinge wat voortgaan in die moderne tyd. In baie Sentraal-Afrikaanse lande word hulle uit die samelewing uitgestoot en as onaantasbare beskou.
Die afgelope paar jaar beleef die Ivoorkus 'n herlewing van etniese stamhaat en onverdraagsaamheid jeens gelowe. Afgesien van die talle slagoffers van die voortslepende geweld onder die verskillende stamme in die noorde en suide van die land, is wit buitelanders, wat in die Ivoorkus bly, of die land besoek, ook die teikens van gewelddadige aanvalle. Volgens 'n verslag van die Human Rights Watch, is die Ivoorkus-regering skuldig aan die aanhitsing van etniese haat vir sy eie politieke gewin.

In 2004 het die Jong Patriotte van Abidjan, 'n sterk nasionalistiese groep, met die steun van die staatsmedia, die eiendom van buitelanders in die hoofstad geplunder. 'n Oproep tot geweld teen wittes en nie-burgers is oor die nasionale radiostasie en die televisie uitgesaai nadat die Jong Patriotte die uitsaaistasie oorgeneem het. Verkragtings, aanvalle en moorde van wit uitgewekenes en plaaslike Libanese het hierop gevolg. Duisende mense het uit die land gevlug en die internasionale gemeenskap het die bloedige geweld veroordeel.
Ondanks 'n grondhervormingsplan besit sowat 4 000 kommersiële grondeienaars, die meeste wit boere, meer as 50% se vrugbare grond regoor Namibië. Toe die land nog Suidwes-Afrika was het die wit burgers, danksy, Apartheid, buitengewone voorregte geniet.

Op 12 Januarie 1904 het die Herero-volk onder leiding van Samuel Maharero teen die Duitse koloniale ryk in opstand gekom. In Augustus is die rebelle deur die Duitse generaal Lotha von Trotha in die Slag van Waterberg verslaan en na die Omaheke-woestyn verdryf waar die meeste van dors dood is. In Oktober het die Nama's in opstand gekom en dieselfde lot het hulle ook oorgekom.

Dié geweld en oorloë het uiteindelik geëindig in volksmoorde wat deur die Duitsers gepleeg is. Die Herero- en Namakwa-volksmoorde was die eerste volksmoorde wat in die 20ste eeu gepleeg is. Tussen 24 000 en 100 000 Hereros en sowat 10 000 Namas is uitgewis.

Die oorlewendes, meestal vroue en kinders, is in konsentrasiekampe gesit waar die Duitse owerheid hulle gedwing het om vir Duitse soldate- en setlaars te werk. Die mense is in kategorieë ingedeel- diegene wat gesond genoeg is om te werk, en die ander wat nie kon werk nie. Doodsertifkate is vooraf gedruk met die oorsaak van dood as: "dood aan uitputting weens ontbering", aangegee. Die Britse regering het die baie bekende verslag oor die Duitse volksmoorde op die Nama- en Herero-volke in 1928 gepubliseer.

Baie van die Herero's is later aan siektes, uitputting en wanvoeding dood.

Mense is geskiet, opgehang, slae was ook aan die orde van die dag, en die Sambok is deur die wagte gebruik om dwangarbeid af te dwing. Mediese eksperimente, baie soos die wat op die Jode tydens die Holocaust uitgevoer is, is deur die Duitsers op die Herero's en Nama's gedoen.

In 1985 het die Verenigde Nasies se Whitakerverslag die moorde geklassifiseer as 'n poging van die Duitsers om die Herero- en Nama-volke van Suidwes-Afrika uit te wis. Dit is dan ook as die eerste pogings van volksmoord in die 20ste eeu beskou. Die Duitse regering het die voorvalle in 2004 erken en om verskoning gevra, maar enige kanse vir finansiële boetedoening teenoor die slagoffers se nasate, uitgesluit.

In Niger, waar slawerny in 2003 onwettig verklaar is, het navorsing gevind dat meer as 800 000 mense steeds slawe is, byna 8% van die bevolking.

Die Somaliese Bantoe-etniese minderheid ervaar aansienlike stigmatisering in die Somaliese samelewing as gevolg van hul verskillende fisiese voorkoms en afkoms teenoor die Koesjitiese meerderheid van Somalië. Rasialiseerde epithets wat gerig is op die Somaliese Bantoe gemeenskap bestaan soos 'adoon' (slaaf) soortgelyk in konnotasie as die Arabiese term 'abeed'. Die marginalisering van die Somaliese Bantoe-gemeenskap is hoofsaaklik gebaseer op etnorakiale faktore, in teenstelling met die marginalisering van die Madhiban en ander Somaliese-oorsprong minderhede, wat hoofsaaklik gebaseer is op hul status as 'n sosiaal gekonstrueerde kaste. Etniese Somaliërs en populasies van Bantoe-oorsprong sy geneties uiteenlopend. Ras-gemotiveerde aanvalle op Somaliese Bantoes het plaasgevind.

Die 4.5 parlementêre formule onder die Transitional Federal Government is gekritiseer as 'n vorm van wetgewende apartheid.

Rassisme is steeds deel van die Suid-Afrikaanse samelewing. Die einde van Apartheid het rassisme van die wetboeke afgehaal, maar institusionele rassisme leef voort.

Die vestiging van die Verenigde Oos-Indiese Kompanjie (VOIK) se buitepos in die Kaap die Goeie Hoop in 1652, het slawe-arbeid van die VOIK ook saamgebring. Baie van hierdie slawe is vanaf die VOIK se meer gevestigde nedersettings soos Indië en Oos-Indië af ingevoer. Slawerny was geensins net tot die Europese slawehandel beperk nie. In die tydperk van die Mfecane, die Zoeloe-koninkryk onder Shaka, is talle ander stamme oorwin en as slawe onderwerp.

Slawerny is amptelik in 1833 in Suid-Afrika afgeskaf.

Daar is talle voorbeelde van rassime en diskriminerende praktyke gedurende die koloniale tydperk, soos die toewys van rantsoene tydens die Beleg van Ladismith.

Selfs Mahatma Gandhi, wat hom beywer het vir die uitwissing van rassime, en in besonder die rassisme waaronder die Indiër-gemeenskappe in Suid-Afrika gebuk moes gaan, het deurgeloop onder dié manier van misbruik.

Apartheid was 'n stelsel van rasseskeiding wat in Suid-Afrika ingevolge wetgewing van die ou Nasionale Party, wat van 1924 tot 1934 en weer van 1948 tot 1994 aan bewind was, afgedwing is. Onder apartheid is die regte, deelgenootskap, en die vrye beweging van die meerderheid swart burgers en ander etniese groepe ingekort onder 'n wit minderheidsregering. Apartheid het na die Tweede Wêreldoorlog sy beslag begin kry. Dit is deur die Afrikaner-beheerde Nasionale Partyregering en die Broederbond en sy organisasies ontwikkel. Die idelogie is ook in die ou Suidwes-Afrika (Namibië) afgedwing terwyl die gebied ingevolge 'n resolusie van die ou Volkebond onder Suid-Afrika se administrasie geplaas is. Die term apartheid word deesdae gebruik in gevalle waar stelselmatige segregasie deur 'n regering van 'n land gebruik word om die sosiale- en burgerregte van 'n bepaalde groep weens etniese vooroordele, te beperk.

In Soedan word Afrikane, wat tydens burgeroorloë gevange geneem is, dikwels as slawe gebruik en die vroue seksueel misbruik, deur hul Arabiese gevangenemers wat daarop aanspraak maak dat die wette van Islam dit goedkeur.

Die Amerikaanse regering het Soedan in Oktober 2002 van volksmoord beskuldig oor die voortslepende burgeroorlog wat al meer as twee miljoen lewens geëis, en meer as vier miljoen mense ontwortel het, sedert die begin van die oorlog in 1983.

Gedurende die tweede Soedannese burgeroorlog is daar 'n geraamde 14 000 tot 200 000 mense ontvoer om as slawe gebruik te word. Die ontvoering van Dinka-vroue en -kinders is 'n algemene praktyk.

Dit was teen 2004 algemeen bekend dat 'n georganiseerde groep van die Janjaweed-milisie (nomadiese Arabiese skaapboere met die hulp van Soedannese regeringstroepe) met 'n veldtog besig is om 80 swart Afrikastamme in die Darfoerstreek in wes-Soedan uit te wis.

Die voormalige Brtise kolonies in Afrika suid van die Sahara het baie burgers wat van Suid-Asië afkomstig is. Hulle is deur die Britse Ryk uit Indië na Afrika gebring om as klerke in diens van die koninkryk te werk. Die mees omstrede geval van anti-Indiër rassisme was die etniese suiwering van die Indiër minderheidsgroep in Uganda deur die diktator en menseregteskender, Idi Amin.

In die 1970's het Uganda en ander Oos-Afrikalande 'n rassistiese benadering jeens die Asiatiese gemeenskap ingeneem en hulle geteiken. In Augustus 1972 verklaar Idi Amin 'n "ekonomiese oorlog" teen die Asiate en Europeërs en stel 'n reeks maatreëls op wat, onder meer, die onteiening van eiendom insluit. Uganda se sowat 80 000 Asiate is meestal Indiërs wat in die land gebore is van voorouers wat hule in Afrika kom vestig het. Indiërs is gestereotipeer as "gulsig" en "slinks", is sonder enige rasidentiteit of lojaliteit, maar altyd besig om "te swendel, en saam te sweer" om Uganda te ondermyn.

Wit mense is die teiken van rassisme in Zimbabwe. Die Mugabe-regering dryf die land se wit burgers op 'n gewelddadige wyse van hul plase af en hulle is die slagoffers van etniese suiwering in die land.

Sedert onafhanklikwording is daar die afgelope paar jaar 'n toename in geweld en rassime teen die kwynende wit gemeenskap en dit is veral gemik teen wit boere. Op 18 September 2010 is 'n groot groepe wit mense weggejaag toe hulle aan die konstitusionele uitreikprogramme in Harare wou deelneem. Geweld en verwarring was ook aan die orde van die dag toe wit burgers in Mount Pleasant deur pres. Robert Mugabe se Zanu-PF ondersteuners met rassistiese slagspreuke verdryf is. Die Mugabe-regering, en van sy ondersteuners, is ook betrokke by die onwettige besetting van wit boere se plase. Na die bloedige moord op 'n prominente boer in September 2011, het die hoof van die Kommersiële Boere-unie die voorval betreur en gesê wit boere word met geweld geteiken terwyl die regering arms gevou terugsit en geen beskerming bied nie.


</doc>
<doc id="107909" url="https://af.wikipedia.org/wiki?curid=107909" title="Kasjmir">
Kasjmir

Kasjmir (Kasjmiri: كشهير, "kaśhīr"; Oerdoe, کشمیر; Hindi: कश्मीर, "kaśmīr") is 'n geografiese streek in die noordwestlike gedeelte van die Indiese subkontinent wat tussen Indië, Pakistan en die Volksrepubliek China betwis word. Die streek grens in die noordweste aan Afghanistan, in die suidweste aan Pakistan, in die suide aan Indië en in die ooste aan China. In die noordweste is die Hindoekoesj, in die noordooste die Karakoram en in die suidooste die Himalaja geleë. Die streek is veral bekend vir die Kasjmirwol wat uit die Kasjmirbok se ondervag gewen word.

Indië beheer 101 338 km² van die betwiste gebied, Pakistan 85 846 km² en die Volksrepubliek China 37 555 km², altesaam 224 739 km². Die Indiese gebied het 'n bevolking van sowat 10,1 miljoen, terwyl die Pakistanse gebied sowat 5 miljoen het. Kasjmir se noorde is veral Islamities van aard, terwyl die suide Hindoesties en die ooste Boeddhisties beïnvloed is.

Kasjmir vorm sedert eeue heen weens sy ligging 'n belangrike brug- en knooppunt tussen Sentraal-, Suid-, Oos- en Wes-Asië. Sy strategiese ligging langs belangrike handelsroete het Kasjmir tot 'n begeerte saak van verowering gemaak. Kasjmir is in 1587 deur Akbar vir die Mogolryk verower en in 1739 het Nadir Sjah die streek vir die Persiese Ryk verower. In 1820 is Kasjmir deur Ranjit Singh by die Sikh-ryk ingelyf. Met die Britse oorwinning oor die Sikh in die Eerste Anglo-Sikh-oorlog in 1846 het Kasjmir as "Kashmir and Jammu" deel van Brits-Indië geword.

Met die Verdeling van Indië in Indië en Pakistan het Kasjmir 'n kortstondige nie-erkende onafhanklike land geword, wat 'n kort tyd later tot 'n militêre konflik tussen Indië en Pakistan gelei het. Nadat Pasjtoense milisies vanaf Pakistan na Kasjmir binnegedring het, het Kasjmir by Indië aansoek gedoen vir militêre ondersteuning en as teenprestasie by die Indiese Unie aangesluit. Dit het tot die uitbreek van die eerste Indies-Pakistanse oorlog gelei wat in 1949 met die "de facto" verdeling van Kasjmir tussen Indië en Pakistan beëindig is. Hierdie wapenstilstand is deur die Verenigde Nasies bemiddel wat 'n volkstemming in die betwiste gebied aangevra het. Dit het tot vandag weens die konflik tussen Indië en Pakistan nie gebeur nie.


</doc>
<doc id="107910" url="https://af.wikipedia.org/wiki?curid=107910" title="Ontbossing">
Ontbossing

Ontbossing is die proses waarin woude of bosse uitgehaal word en die grond daarna vir iets anders gebruik word. Voorbeelde van ontbossing is waar bome uitgehaal word om plek te maak vir landboubedrywighede of nuwe woongebiede. Tropiese reënwoude is tans die plek waar die grootste ontbossing plaasvind. Byna 30% van die aarde se landoppervlak word deur woude bedek.

Ontbossing vind om baie redes plaas: die bome word afgekap om te verkoop of gebruik te word as brandstof en houtskool of houtprodukte, terwyl die land dan gebruik word vir weiding vir diere, plantasies en nedersettings. Wanneer bome uitgehaal word sonder om weer nuwe bome aan te plant, is die gevolge gewoonlik baie nadelig vir die gebied. Daar is 'n verlies aan biodiversiteit en dit het ook 'n verminderde reënval tot gevolg. Ontbossing word ook soms toegepas in oorlogsituasies om skuilplek vir die vyand minder te maak en sekere hulpbronne weg te neem. Moderne voorbeelde hiervan is die VSA se gebruik van "Agent Orange" in die Viëtnamoorlog. Sedert 2005 het die netto ontbossingstempo in lande met 'n per capita Bruto Binnelandse Produk van ten minste 4,600 Amerikaanse dollar nie verder vermeerder nie. Gebiede wat ontbos is het gewoonlik ernstige erosieprobleme en die gebied word dikwels ook 'n woesteny.

Tussen  2000 en 2012 is 2.3 miljoen vierkante kilometer se bosse reg oor die wêreld afgekap. As gevolg van ontbossing bly daar net 6.2 miljoen vierkante kilometer van die oorspronklike 16 miljoen vierkante kilometer se woude oor wat vroeër die aarde bedek het.

Volgens die Verenigde Nasies se Konvensie oor Klimaatsverandering is die hoofrede vir ontbossing vir landboudoeleindes. Die oorsake van ontbossing is soos volg:


Korrupsie in regeringsinstellings, die oneweredige verdeling van rykdom en mag, groei in populasie,   menslike oorbevolking, en verstedeliking is verdere redes vir ontbossing. Globalisering word dikwels gesien as een van die kernoorsake van ontbossing, maar tog is daar gevalle waar die impak van globalisering (nuwe invloei van mannekrag, kapitaal, kommoditeite en idees) 'n positiewe bydrae gelewer het om sekere woude te herstel.

Die vernietiging van woud-ekosisteme hou verband met die ekonomiese beskouing wat die transformasie van woude ekonomies aanlokliker maak as die bewaring van die woude. Baie van die funksies van die woude het geen kommersiële waarde vir die eienaar van die woude of gemeenskappe wat op die woude staatmaak vir hulle welvaart nie.  Die waarde van woude om koolstof uit die atmosfeer te dreineer of as 'n belangrike biodiversiteitsbron te gebruik gaan bloot na die ryker, ontwikkelde lande en die vergoeding vir hierdie dienste is onvoldoende. Ontwikkelende land voel dat sekere lande in die ontwikkelde wêreld, soos die VSA, hulle eie woude eeue gelede afgekap het en geweldig baie daarby gebaat het. Nou is hulle bloot skynheilig om te verwag dat ontwikkelende lande hierdie geleenthede misgun word wanneer daar gepleit word vir die bewaring van woude. Hul siening is dat die armes nie die koste van bewaring moet dra indien die rykes die probleme veroorsaak het nie.

Sommige kommentatore het 'n verskuiwing opgemerk in die oorsake vir ontbossing die afgelope 30 jaar.  Ontbossing is hoofsaaklik gedoen deur bestaansboere en regeringsontwikkelingsprojekte soos transmigrasie in lande soos Indonesië en kolonisasie in Latyns-Amerika, Indië, Java en so meer in die laat 19e eeu en eerste helfte van die 20ste eeu. Teen die 1990's is ontbossing hoofsaaklik veroorsaak deur industriële faktore soos die natuurprodukte-industrie, grootskaalse beesboerdery en uitgebreide landboubedrywighede.

Ontbossing is steeds aan die gang en verander die klimaat en geografie.

Ontbossing dra beslis by tot aardverwarming, en word dikwels genoem as een van die vernaamste oorsake van die versnelling in die kweekhuiseffek. Ontbossing van tropiese woude is verantwoordelik vir ongeveer 20% van die wêreld se vrystelling van kweekhuisgasse. Ontbossing is daarvoor verantwoordelik dat koolstofdioksied langer in die atmosfeer bly. Wanneer koolstofdioksied toeneem, produseer dit 'n laag in die atmosfeer wat die son se uitstraling vasvang. Hierdie uitstraling verander in hitte en dit veroorsaak aardverwarming.  Plante verwyder koolstof in die vorm van koolstofdioksied van die aarde se atmosfeer deur fotosintese, maar stel weer koolstofdioksied in die atmosfeer vry deur normale respirasie. Net in die aktiewe groeiproses kan 'n boom of 'n woud koolstof uit die atmosfeer verwyder deur dit in plantweefsel te berg. Wanneer die boom verrot, of brand, word die meeste van hierdie gestoorde koolstof terug in die atmosfeer geplaas. Indien die bome in 'n woud afgekap word en gebruik word vir produkte wat lank sal hou en jong boompies word geplant om dit te vervang, kan dit help om die koolstof uit die atmosfeer te verwyder.

Leke glo vas dat reënwoude 'n groot bydrae lewer tot die wêreld se suurstofvlakke, tog aanvaar wetenskaplikes dat reënwoude net 'n geringe bydrae maak tot die atmosferiese suurstofvlakke. Dis wel so dat die verbranding van woude groot hoeveelhede CO vrystel wat weer bydrae tot aardverwarming. Wetenskaplikes reken ook dat die ontbossing van tropiese gebiede elke jaar 1.5 miljard ton koolstof in die atmosfeer vrystel.

Die waterkringloop word ook deur ontbossing beïnvloed. Bome onttrek grondwater met hul wortels en stel dit in die atmosfeer vry. Wanneer 'n deel van 'n woud vernietig word, kan bome nie meer hierdie water vrystel nie en daarom word die klimaat veel droër. Ontbossing verminder die hoeveelheid water in die grond en grondwater en verminder ook die atmosferiese vogtigheid. Die droë grond bied minder water wat die bome kan onttrek. Ontbossing maak grondverbingind minder en daarom is erosie, vloede en grondstortings alles moontlike gevolge van ontbossing.

Wanneer die area wat bebos is kleiner word, maak dit die landskap se vermoë om die neerslag op te vang en te behou, minder. Dit voorkom dat die reënwater deurfilter na die grondwater en die meeste van die reën in die gebied spoel weg. Omdat oppervlakwater vinniger wegspoel as grondwater sal daar baie meer vloede in 'n gebied voorkom as toe dit 'n woud was. Volgens een studie in Noord- en Noordwes-China het die gemiddelde jaarlikse reënval in die gebied met een derde afgeneem tussen die 1950's en 1980's nadat die gebied ontbos is.

Tropiese reënwoude produseer omtrent 30% van ons planeet se vars water.

Daar is min  erosie in woude wat onaangeraak is, bloot 2 metrieke ton per km². Met ontbossing verhoog die hoeveelheid grond wat verlore gaan weens erosie aansienlik want dan spoel die water makliker weg.

Boomwortels hou die grond om die boom bymekaar en kan dit ook verbind met die rotslaag onder die wortels. Wanneer die bome teen 'n steil helling uitgehaal word, is die laag grond wat oorbly vlak en los en dit verhoog die moontlikheid van grondstortings wat mense wat in die omgewing woon kan in gevaar stel.

Wanneer ontbossing deur menslike ingryping veroorsaak word, het dit 'n reuse impak op die biodiversiteit van die gebied, en dit was al wêreldwyd  die oorsaak van die uitwissing van sekere spesies. Wanneer groot stukke van die woude verwyder of verwoes word, het dit 'n negatiewe impak op die omgewing en veral die biodiversiteitsvlakke word ernstig daardeur benadeel.   .

Aangesien reënwoude die mees diverse ekostelsels op die aarde is,  en ongeveer  80% van die wêreld se biodiversiteit in hierdie reënwoude gevind word,  lei die vernietiging en verwydering van hierdie belangrike areas tot 'n verswakte  omgewing met 'n verlaagde biodiversiteit.

Daar word bereken dat ons daagliks 137 plant-, dier- en insekspesies verloor weens die ontbossing van die reënwoude. Dit is ongeveer 50 000 spesies per jaar. Soogdiere en voëls word ook slagoffers van die ontbossing en daar word elke jaar ten minste een spesie van soogdiere en een van voëls uitgewis.

Ongelukkig is daar nog onsekerheid oor die proses van uitwissing en daarom kan wetenskaplikes nie 'n akkurate voorspelling maak oor die impak van ontbossing op die biodiversiteit nie. Die meeste voorspellings oor die biodiversiteitsverlies wat gepaard gaan met ontbossing, word op spesifieke spesies in sekere areas gedoen en dan word daar algemeen aanvaar dat indien die woude verminder, sal die spesies wat daar voorkom ook verminder. Tog is baie van hierdie veronderstellings al verkeerd bewys en 'n verlies in habitat beteken nie noodwendig dat die spesie op groot skaal gaan uitsterf nie. 

'n Onlangse studie van die Brasiliaanse Amasone-reënwoud voorspel dat ten spyte daarvan dat daar nog nie tot op hede so baie spesies uitgewis is nie, gaan ten minste 90% van die voorspelde uitwissings binne die volgende 40 jaar plaasvind.

Die nywerhede wat geskoei is op produkte uit die woude vorm 'n groot deel van die ekonomie van beide ontwikkelde en ontwikkelende lande. Korttermyn winste wat gemaak word wanneer woude ontbos word en vir landbougrond gebruik word, of die oorbenutting van houtprodukte lei ongelukkig tot 'n verlies van inkomste oor die langtermyn. Wes-Afrika, Madagaskar en Suidoos-Asië en baie ander streke het 'n laer inkomste weens die vermindering in houtprodukte. Ontwettige houtkappery het jaarliks 'n groot verlies aan inkomste vir die nasionale ekonomie van baie lande tot gevolg.

Snelgroeiende ekonomie het ook 'n effek op ontbossing. Die meeste druk kom van die wêreld se ontwikkelende lande wie se bevolkings die vinnigste groei. Daarmee saam het hulle ook 'n vinnige ekonomiese (industriële) groeikoers. Wanneer 'n bevolking groei, is daar nuwe huise, gemeenskappe en woongebiede. Om al hierdie gebiede met mekaar te verbind is  nuwe paaie nodig. Paaie op die platteland bevorder ekonomiese ontwikkeling, maar dit sorg ook vir ontbossing. Ongeveer 90% van die ontbossing in die Amasone-reënwoud het plaasgevind in die 100 km paaie wat in die woud is.

Die Europese Unie is een van die grootste invoerders van produkte wat gemaak word uit onwettige ontbossing.

Eens op 'n tyd het reënwoude 14% van die aarde se landoppervlakte bedek; nou bedek dit bloot 6% daarvan en kundiges voorspel dat die laaste bestaande reënwoude binne 40 jaar heeltemal uitgewis sal wees. Ontbossing op 'n klein skaal is deur sommige gemeenskappe gedoen tienduisende jare voordat die beskawing begin het.  Die eerste bewys van ontbossing word gevind in die Mesolitiese tydperk.  In daardie jare was die enigste manier om te ontbos, deur die woud aan die brand te steek. Die Mesolitiese kossoekers het vuur gebruik om openinge te maak waar edelherte en bosvarke kon deurkom.

In die Neolitikum is daar intensiewe ontbossing gedoen om plek te maak vir landboubedrywighede.

Daar word ook voorbeelde van ontbossing gevind in die Minoïese beskawing. Die omringende dele van die paleis van Knossos is intensief ontbos in die Bronstydperk.

Oor die afgelope paar honderd jaar het Paaseiland ernstige probleme ondervind met erosie. Dit is vererger deur landboubedrywighede en ontbossing. Jared Diamond gee 'n uitstekende beskrywing van die ineenstorting an die antieke inwoners van Paaseiland in sy boek "Collapse".  Dit wil voorkom asof die verdwyning van die bome op die eiland saamval met die agteruitgang van die beskawing in die 17e en 18e eeu. Hy skryf hierdie ondergang toe aan ontbossing en die oorbenutting van alle hulpbronne. 

'n Deel van die probleem van uitgebreide ontbossing is dat baie stede in die woude gebou is sodat hout, vir bouwerk, skeepsbou en die vure van pottebakkers, maklik beskikbaar kon wees. Indien ontbossing plaasvind sonder om weer nuwe bome te plant, raak die inheemse hout al hoe skaarser en moeiliker om in die hande te kry. Dikwels het die mense weggetrek en die verlate stede het agtergebly. Dit het dikwels in antieke Klein-Asië gebeur.

Omdat die grootste gedeelte van die bevolking afhanklik was van landbou, is daar oral bome afgekap om plek te maak vir veeboere en die aanplant van gewasse. Daar is tog van die bome agtergelaat om te gebruik vir vuurmaakhout, die vrugte daarvan te pluk en om 'n gebied te laat waar bosvarke aangetref word. Die edelstand het ook hulle eie jaggebiede beskerm en op daardie manier is van die woude beskerm.

Vanaf 1100 tot 1500 n.C. het ontbossing op groot skaal in Wes-Europa plaasgevind omdat die menslike bevolking al hoe meer geword het. Europese vlooteienaars het sedert die 15e eeu baie van die woude uitgeroei om die hout te gebruik vir die bou van houtskepe. In Spanje het seerowery ook gelei tot baie bome wat afgekap is. Dit het weer veroorsaak dat Spanje se ekonomie ná die ontdekking van Amerika deur Christopher Columbus verswak het. Die ekonomie het staatgemaak op die bedrywighede van die koloniste. Van hierdie bedrywighede was plundering, mynbou, veeboerdery, plantasies en ruilhandel.

Die enorme gebruik van houtskool op industriële skaal in die vroeë moderne Europa en Engeland het ook bygedra tot hewige ontbossing. Engeland het hul visier gerig op die onbeskadigde woude in Nieu-Engeland vir hout om skepe vir die vloot te bou, omdat die meeste woude in Engeland uitgeroei is om houtskool te maak. Vir die hele skeepsvloot van Nelson se Koninklike Vloot wat deel was van die slag van Trafalgar (1805), is daar 6 000 volwasse eikebome gebruik om die skepe mee te bou.

Die tempo van wêreldwye ontbossing  het vinnig toegeneem seder 1852.  Daar word bereken ongeveer die helte van die aarde se volgroeide tropiese woude —tussen 7.5 miljoen en 8 miljoen km van die oorspronklike 15 miljoen tot 16 miljoen km  wat tot 1947 groot dele van die aarde bedek het,—is nou vernietig.  Sommige wetenskaplikes het voorspel dat indien daar nie drastiese maatreëls getref word nie, daar teen 2030 net  10% sal oorbly  met nog 10% in 'n baie swak toestand. 80% sal verlore wees en daarmee saam honderde duisende spesies wat onvervangbaar is.

Die beramings met betrekking tot die omvang van tropiese ontbossing wissel. Wetenskaplikes beraam dat een vyfde van die wêreld se tropiese reënwoude tussen 1960 en 1990 vernietig is. Hulle beweer dat reënwoude 60 jaar gelede 14% van die aarde se grondoppervlakte beslaan het, maar nou is dit bloot 5-7%. Verder meen hulle dat al die tropiese woude teen die middel van die 21ste eeu totaal vernietig sal wees.

'n Analise van satellietbeelde wat in 2002 gedoen is, doen aan die hand dat die tempo van ontbossing in die vogtige trope (ongeveer 5.8 miljoen hektaar per jaar) rofweg 23% laer is as wat algemeen geglo is. Aan die ander kant het 'n nuwe analise van satellietbeelde openbaar dat die ontbossing van die Amasonereënwoud twee keer vinniger gebeur as wat wetenskaplikes voorheen voorspel het.

'n 2005 verslag van die Verenigde Nasies se Voedsel en Landbou-organisasie (VLO) bereken dat, al verminder die aarde se totale woudarea met 13 miljoen hektaar per jaar, die wêreldwye tempo waarteen ontbossing plaasvind onlangs begin afneem het.  Tog is daar ander wat meen dat reënwoude tans teen 'n snelgroeiende pas vernietig word. Die Reënwoudstigting is van mening dat: "Die VN se statistiek gebaseer is op die definisie van 'n woud as 'n area met net 10% boombedekking. Dit sal dus areas insluit soos savannas en erg-beskadigde woude." Ander kritici van die VLO se data wys daarop dat hulle ook nie onderskeid tref tussen tipes woude nie.  Voorts sê hulle dat hierdie inligting gebaseer is op data wat verskaf is deur verskillende individuele lande se bosboudepartemente wat nie tred hou met nie-amptelike bedrywighede soos die onwettige afkap van bome nie. 

Ten spyte van hierdie onsekerhede, stem almal saam dat die vernietiging van die reënwoude 'n belangrike omgewingskwessie is wat aandag verdien. Tot soveel as 90% van Wes-Afrika se reënwoude aan die kus het sedert 1900 verdwyn. In Suid-Asië is byna 88% van die reënwoude vernietig. Die meeste van dit wat oorbly van die wêreld se reënwoude is in die Amasone-kom, waar die Amasone-reënwoud ongeveer 4 miljoen vierkante kilometer bedek. Die streke waar die meeste tropiese ontbossing tussen 2000 en 2005 plaasgevind het, is Sentraal-Amerika wat elke jaar 1.3% van sy woude verloor. Tropiese Asië is ook op die lys. In Sentraal-Amerika is twee derdes van die tropiese woude in weiveld verander sedert 1950 en 40% van al die gebied se reënwoude is in die laaste 40 jaar vernietig. Brasilië het 90–95% van sy Mata  Atlântica woud verloor.  Volgens 'n studie wat in 2010 gedoen is, het Paraguay 15.000 hektaar se semi-reënwoude in 'n tydperk van twee maande verloor. Paraguay se parlement het in 2009 geweier om wetgewing daar te stel om die afkap van natuurlike woude heeltemal stop te sit.

Madagaskar het 90% van sy oostelike reënwoude verloor. Sedert 2007, is daar minder as 1% van Haïti se woude oor. Meksiko, Indië, die Filippyne, Indonesië, Thailand, Mianmar, Maleisië, Bangladesj, China, Sri Lanka, Laos, Nigerië, Demokratiese Republiek van die Kongo, Liberië, Guinee, Ghana en die Ivoorkus het groot gedeeltes van hulle reënwoude verloor. Baie lande, veral Brasilië het ontbossing in hul land as 'n nasionale krisis verklaar. Die Wêreldnatuurlewefonds (WWF) het in 'n katalogus sekere habitatte reg oor die wêreld geklassifiseer en gewys dat selfs in die ryk lande se woude, soos sekere dele van Kanada, byna die helfte van die woude of weg is, of versteur is.

Ontbossing verskil van land tot land.

Daar is verskeie betroubare en geskikte maniere om ontbossing te kontroleer en te verminder. Een metode is die visuele interpretasie van lug- en satellietfoto's. Dit is arbeidsintensief, maar 'n mens het nie hoëvlak-opleiding in rekenaarbeeldprosessering nodig nie.Ontbossing word gewoonlik beoordeel aan die hand van die grootte van die gebied wat ontbos is op 'n spesifieke tydstip. Uit 'n omgewingsoogpunt sal 'n mens kyk na die skade wat aangerig is en die moontlike gevolge daarvan. Uit 'n bewaringsoogpunt sal daar eerder gefokus word op wyses om die woud te beskerm en ander moontlike grond beskikbaar te stel om die voortgesette ontbossing te stop.

Daar word al vir honderde jare gepoog om ontbossing te keer of die tempo daarvan te laat afneem, want dit is lank reeds bekend dat ontbossing groot omgewingsprobleme veroorsaak. Daar is selfs voorbeelde waar 'n hele samelewing in duie gestort het weens ontbossing. In die 17e en 18e eeu in Tokugawa, Japan, het die sjogoens 'n hoogs gesofistikeerde stelsel in plek geplaas om langtermynbeplanning te doen, en selfs ontbossing van vorige eeue om te keer. Hulle het houtprodukte met ander produkte vervang en ook land waarop vir geslagte lank geboer is, vir ander nuttighede te gebruik. In Duitsland in die 16e eeu het grondeienaars sekere reëls neergelê om die probleem van ontbossing te beperk.

In gebiede waar die beginsel van afkap-en-brand gebruik word, moet eerder afkap-en-verkool toegepas word. Dit is 'n metode om sogenaamde biochar te maak wat by die grond gevoeg kan word om die gronde se agteruitgang te beperk. Wanneer biochar met die biomassa gemeng word, verander dit in "terra preta", 'n Portugese woord wat swart grond beteken. Dit is van die vrugbaarste tipes grond op die planeet, en die enigste grond wat in staat is om homself te regenereer.

Sommige lande stel maatreëls in plek om die hoeveelheid bome op aarde te vermeerder. China het in 1981 begin om 'n Nasionale Boomplantdag-woud te vestig en woude bedek nou weer 16,55% van China se grondgebied. Twee dekades gelede was dit bloot 12% wat met woude bedek was. 

Die gebruik van bamboes as brandstof het baie voordele. Dit brand skoner as hout en omdat bamboes vinniger volwassenheid bereik as wat hout doen, word die ontbossing verminder want die voorraad kan vinniger aangevul word.

In baie dele van die wêreld, veral in die Oos-Asiese lande, word die woude herstel deur weer bome aan te plant, maar daar word ook nuwe woude gevestig op plekke waar daar nie woude was nie. Die hoeveelheid grondgebied met bome daarop het sodanig vermeerder dat dit nou 22 van die 50 lande met die grootste woude daarop is. Asië as geheel het 1 miljoen hektaar woude tussen 2000 en 2005 bygekry. Die tropiese woude in El Salvador het meer as 20% groter geword tussen 1992 en 2001. Indien hierdie stappe voortgesit word, word daar in 'n studie voorspel dat die woude wêreldwyd 10% meer sal wees teen 2050. Dit is 'n area so groot soos Indië.

In die Volksrepubliek China waar grootskaalse ontbossing reuse woude vernietig het, het die regering in die verlede vereis dat elke burger tussen die ouderdom van 11 en 60, wat in staat is om dit te doen, drie tot vyf bome jaarliks plant. Alternatiewelik kan hulle ook werk in woudgebiede. Die regering maak daarop aanspraak dat daar sedert 1982 ten minste een miljard bome in China geplant is. Deesdae word dit nie meer van burgers vereis nie, maar elke jaar op 12 Maart is dit 'n nasionale vakansiedag wat as Plantdag bekend staan. Daar is ook 'n projek begin wat bekend staan as die Groen Muur van China.  Daarmee wil die Sjinese die uitbreiding van die Gobi-woestyn stuit deur bome te plant. Ongelukkig is hierdie projek nie baie suksesvol nie omdat baie van die bome (soveel as 75%) gevrek het nadat dit aangeplant is. Sedert die 1970's het die woudgebiede in China 47 miljoen hektaar groter geword. Die aantal bome wat aangeplant is, beloop min of meer 35 miljard.

In Westerse lande dring verbruikers toenemend aan dat hout op 'n volhoubare manier geoes moet word en houtprodukte op 'n volhoubare manier vervaardig moet word. Dit dwing eienaars van die woude en die bosboubedrywe om op verantwoordelike bestuur van die woude te fokus en om seker te maak die hout word volgens die regte prosedures geoes.

Verskeie omgewingsorganisasies soos die Wêreldnatuurfonds, Cool Earth en Greenpeace beywer hulle daarvoor om die woude te bewaar. Greenpeace het 'n wêreldkaart vrygestel waarop al die woude wat nog ongeskonde is aangedui word. HIerdie inligting is ook op die Internet beskikbaar. Die Wêreld Hulpbron Instituut het 'n kaart vrygestel wat die hoeveelheid woude aandui voordat die mens ongeveer 8000 gelede op die aarde kom woon het, en hoeveel minder woude daar tans is. HIerdie kaart dui ook aan hoeveel woude daar geskep moet word sodat die skade wat deur die mensdom aangerig is, herstel kan word.





</doc>
<doc id="107911" url="https://af.wikipedia.org/wiki?curid=107911" title="Acton Caba">
Acton Caba

Acton Caba is 'n nedersetting in die Oos-Kaap, Suid-Afrika, sowat 42 km noordoos van die dorp Stutterheim. 

Die plekkie is genoem na ene mnr. Acton, wat jare lank 'n handelaar op Caba was. Caba is 'n Xhosa woord wat "plat plek" beteken en afgelei is van die Khoikhoi-woord "kaba", wat reeds in 1813 die eerste keer opgeteken is.



</doc>
<doc id="107912" url="https://af.wikipedia.org/wiki?curid=107912" title="Acton Homes">
Acton Homes

Acton Homes is 'n nedersetting in KwaZulu-Natal, sowat 13 km noordoos van Bergville en 36 km wes van Ladysmith.

John Homes het die plekkie se naam in 1869 daaraan gegee ter herinnering aan sy tuisdorp, Iron Acton, naby Bristol, Engeland, nadat hy en sy vier seuns hier kom woon het.



</doc>
<doc id="107913" url="https://af.wikipedia.org/wiki?curid=107913" title="Adams Mission">
Adams Mission

Adams Mission is 'n nedersetting in KwaZulu-Natal, wes van Amanzimtoti en suid van Durban, in die distrik Umlazi.

Die nedersetting is in 1836 gestig, maar moes in 1839 herbou word nadat Dingaan dit verwoes het. Dis genoem na die Amerikaanse sendeling dr. Newton Adams (1796–1841), wat in 1835 in Natal aangekom en 'n belangrike rol gespeel het in hierdie sendingstasie. Vandag is Adams Mission steeds 'n vername opvoedkundige sentrum.



</doc>
<doc id="107914" url="https://af.wikipedia.org/wiki?curid=107914" title="Adcockvale">
Adcockvale

Adcockvale is 'n voorstad van Port Elizabeth in die Oos-Kaap, Suid-Afrika.

Dis 6 km wes van die Baai se stadsaal geleë, noordoos van Newton Park, suid van Schauder en wes van Dowerville. Die voorstad is omstreeks 1949 uitgelê en is genoem ter ere van die destydse burgemeester, W.C. Adcock. Dit word ook as Adcock Vale geskryf.



</doc>
<doc id="107916" url="https://af.wikipedia.org/wiki?curid=107916" title="Addington">
Addington

Addington is 'n dorpsgbied in Durban, KwaZulu-Natal, noord van die Punt en wes van die strandgebied.

Die Natalse regering het Addington uitgelê en van 'n naam voorsien na aanleiding van die bekende Addington-hospitaal, maar dié naam kom al jare lank nie meer voor op landkaarte van die staat nie. Dis genoem na die Britse staatsman wat later burggraaf Sidmouth geheet het.



</doc>
<doc id="107917" url="https://af.wikipedia.org/wiki?curid=107917" title="Agisanang">
Agisanang

Agisanang is 'n township in Noordwes, Suid-Afrika, sowat 3 km suidoos van die dorp Sannieshof in die distrik Delareyville.

Die township se naam is Tswana vir "woon saam in vrede"; dit het vroeër Agisang geheet.



</doc>
<doc id="107918" url="https://af.wikipedia.org/wiki?curid=107918" title="Agter-Bruintjieshoogte">
Agter-Bruintjieshoogte

Agter-Bruintjieshoogte is 'n streek in die Oos-Kaap, Suid-Afrika, noord van Bruintjieshoogte. Dit omvat die bolope van die Klein-Visrivier en is genoem na Nic de Bruyn (of De Bruin), eertydse heemraad van Swellendam.



</doc>
<doc id="107919" url="https://af.wikipedia.org/wiki?curid=107919" title="Ahrens">
Ahrens

Ahrens is 'n spoorweghalte in KwaZulu-Natal, Suid-Afrika, 16 km wes van Greytown, op die roete na Kranskop. 

Die spoorweghalte is genoem na Wilhelm Ahrens, van 1880 tot 1906 skoolhoof van die Duitse skool op Hermannsburg, 4 km noordoos van hier.



</doc>
<doc id="107920" url="https://af.wikipedia.org/wiki?curid=107920" title="Ai-Ais">
Ai-Ais

Ai-Ais is 'n vakansieoord in die suide van Namibië met warmwaterbronne, geleë in die bedding van die Visrivier, sowat 128 km wes van Karasburg en 224 km suidwes van Keetmanshoop.

Die naam is afgelei van Khoikhoi "/Ae-/aes", wat vuurwater, met ander woorde warm soos vuur, beteken.

Die gebied rondom Ai-Ais is in 1964 tot 'n wildpark verklaar .


</doc>
<doc id="107921" url="https://af.wikipedia.org/wiki?curid=107921" title="Airlie">
Airlie

Airlie is 'n spoorwegstasie in Mpumalanga tussen Sycamore en Hemlock op die roete tussen Pretoria en Maputo, Mosambiek, sowat 16 km oos van Waterval Onder. 

Die stasie het aanvanklik Nooitgedacht geheet, maar is later hernoem tot Airlie ter ere van die Britse offisier die graaf van Airlie, wat gesneuwel het tydens die Slag van Diamond Hill op 11 Junie 1900 tydens die Tweede Vryheidsoorlog.



</doc>
<doc id="107922" url="https://af.wikipedia.org/wiki?curid=107922" title="Akasiapark">
Akasiapark

Akasiapark is 'n woongebied vir staatsamptenare, parlementslede en spoorwegamptenare in Kaapstad, Wes-kaap, Suid-Afrika.

Akasiapark is aangelê op 'n deel van die voormalige lugmagbasis Wingfield. Van 1947 tot 1 Desember 1959 het dit bekendgestaan as Sassar, maar die naam is toe verander na Akasiapark na aanleiding van die port jacksons wat hier groei.



</doc>
<doc id="107923" url="https://af.wikipedia.org/wiki?curid=107923" title="Akkedisberg">
Akkedisberg

Akkedisberg is 'n 846 m hoë berg in die Wes-Kaap, Suid-Afrika, sowat 22 km oos van Stanford en 30 km suidoos van Caledon.

Die naam is Afrikaans en selfverduidelikend.




</doc>
<doc id="107924" url="https://af.wikipedia.org/wiki?curid=107924" title="Alabama, Klerksdorp">
Alabama, Klerksdorp

Alabama is 'n township in Noordwes, Suid-Afrika, sowat 6 km wes van Klerksdorp.

Die naam is onregstreeks van die Amerikaanse deelstaat Alabama afgelei. Die oorlogskip Alabama, in diens van die Gekonfedereerde State van Amerika tydens die Amerikaanse Burgeroorlog, het op 28 Julie 1863 in Saldanhabaai aangekom met 'n Amerikaanse kaptein en Britse bemanning en daarna op 5 Augustus beslag gelê op die Noordelike skip Sea Bride buite Tafelbaai. Die Alabama het in Maart 1864 na die Kaap teruggekeer en aanleiding gegee tot die Kaaps-Maleise volkslied "Daar kom die Alibama". Om die een of ander rede wat die bron nie vermeld nie, is dié skip se naam aan die township by Klerksdorp gegee.



</doc>
<doc id="107925" url="https://af.wikipedia.org/wiki?curid=107925" title="Raithby">
Raithby

Raithby is 'n dorpie in die munisipale gebied van Stellenbosch.

Raithby lê aan die voet van die Helderberg en net wes van die R44-pad tussen Somerset-Wes en Stellenbosch.

Hierdie landelike gemeenskap het 'n inwonertal van net onder die duisend. Daar is 'n laerskool en 'n kerk. Rondom die dorpie is wingerdplase waarop 'n groot aantal van die inwoners werk.

Eerw. Barnabas Shaw (1788–1857), 'n Wesleyaanse Metodiste-sendeling in Suid-Afrika, het op 15 Oktober 1844 die plaas Keukenvallei in die streek wat toe bekend gestaan het as Moddegat aangekoop as 'n sendingstasie vir vrygestelde slawe. Die skool is in 1845 gestig en die kerk in 1849.

Die dorpie is in 1851 tot Raithby herdoop. Mev. Brackenbury van Raithby by Spilsby in Engeland het die geld vir drie morg grond en 'n huis vir die sendeling verskaf.

Raitby by Spilsby in die graafskap Lincolnshire is 47 km oos van Lincoln en 23 km wesnoordwes van Skegness. Die Greenwich-meridiaan loop deur die dorp.



</doc>
<doc id="107926" url="https://af.wikipedia.org/wiki?curid=107926" title="Albania">
Albania

Albania is 'n streek in die Noord-Kaap, Suid-Afrika, wat begrens word deur die Oranjerivier in die suide, die Vetberglyn in die noorde, die Vaalrivier in die weste en die Rama-Belmont-lyn in die ooste. Dis genoem na Albanie in die Oos-Kaap. 




</doc>
<doc id="107927" url="https://af.wikipedia.org/wiki?curid=107927" title="Albertskroon">
Albertskroon

Albertskroon is 'n voorstad vir mense met 'n gemiddelde inkomste in die weste van Johannesburg, Gauteng, wat grens aan Greymont en Montgomery Park, sowat 8 km wesnoordwes van die stadsaal. 

Albertskroon is aangelê op die plaas Waterval No. 211, wat Louis Jeremias en Cornelius Jacobus Alberts in 1896 by die staat gekoop het. Dis genoem na die oorspronklike eienaars van die grond. Die tweede deel van die naam verwys na die rand van 'n rivier of stroom.




</doc>
<doc id="107928" url="https://af.wikipedia.org/wiki?curid=107928" title="Albertsville">
Albertsville

Albertsville is 'n werkersklasvoorstad in die weste van Johannesburg, Gauteng, wat grens aan Albertskroon en suidoos daarvan geleë is, sowat 7 km wes van Johannesburg se stadsaalk, noord van Sophiatown en oos van Newlands.

Albertsville is genoem na genl. H.A. Alberts, wat 'n gedeelte van die plaas Waterval No. 221 van J.J.P. Ackerman gehuur het. Dit is in 1897 uitgelê op sowat 114 acres en opgedeel in 1 497 standplase.




</doc>
<doc id="107929" url="https://af.wikipedia.org/wiki?curid=107929" title="Danie Rossouw">
Danie Rossouw

Danie Rossouw (gebore 5 Junie 1978 in Sabie) is 'n oud-Springbokrugbyspeler wat tot in 2011 slot vir die Blou Bulle in die Curriebeker en die Bulls in Super 14 gespeel het. Hy is nadat hy Superrugby begin speel het in 2003 as Springbok gekies. Danie Rossouw het in drie wêreldbekers gespeel, in 2003, 2007 en 2011.



</doc>
<doc id="107930" url="https://af.wikipedia.org/wiki?curid=107930" title="Albertynshof">
Albertynshof

Albertynshof is 'n klein, sentrale voorstad van Kimberley, Noord-Kaap, suid van die Groot Gat, noord van New Park en noordoos van Kestellhof. Die dorpsgebied is gestig toe die destydse woonbuurt Newton (sedert 1945 bekend as New Park) se krotwonings "opgeruim" is en genoem na ds. Johannes Rudolph Albertyn (1878–1967), 'n predikant van onder meer die NG gemeente Kimberley, van 1936 tot 1949 algemene armesorgsekretaris van die Nederduitsch Hervormde of Gereformeerde Kerk in Transvaal en van 1949 tot 1956 sekretaris van die Federale Armesorgraad, wat hy in 1933 gestig het.

Vir sensusdoeleindes beslaan Albertynshof 0,47 km². In 2011 was hier 505 inwoners, van wie amper 60 persent wit was, net meer as 22 persent bruin en amper 15 persent swart. In daardie jaar was 72 persent van die inwoners se huistaal Afrikaans en amper 18,5 persent Engels.



</doc>
<doc id="107932" url="https://af.wikipedia.org/wiki?curid=107932" title="Perse">
Perse

Die Perse (Persies: پارسیان) is 'n Irannese etniese groep inheems aan Iran en hulle praat Persies, 'n Irannese taal. Hulle is die grootste etniese groep in Iran sowel as die grootste etniese groep onder die sprekers van Irannese tale. Perse vorm die titulêre nasie van Iran, wat tot 1935 as Persië bekend gestaan het, waar hulle 65% van dié land se bevolking uitmaak. Etniese Persiese minderhede bestaan in die lande van die ou Persiese Ryk. Daarbenewens het 'n Persiese diaspora deur 'n moderne migrasie gevestig, veral in Wes-Europa.
Die benaming is afgelei van die streek Persis noord van die Persiese Golf in die hedendaagse Iran. Vanaf hier het Kores die Grote, die stigter van die Achaemenidiese Ryk, in die 5de eeu v.C. al die ander Irannese ryke (soos die Mede) verenig en met die uitbreiding van sy ryk begin. Die verspreiding van die Perse het met die ekspansie van die Persiese Ryk gepaard gegaan. Hulle het in die streke van die Kaukasus, die Midde-Ooste, Sentraal-Asië en Noord-Indië gevestig. In hierdie tydperk was die Perse veral aanhangers van die Zoroastrisme, die amptelike godsdiens van die Persiese Ryk.

Na die Arabiese verowering van Persië tussen 633 en 654 het die meeste Perse die Sjiïtiese Islam as nuwe godsdiens aanvaar en die Sassanidiese Ryk is by die Rasjidoen-kalifaat (632–661) ingelyf. Dit is opgevolg deur die Omajjadiese Kalifaat (661–750) en die Abbasidiese Kalifaat (750–1258). In 1259 is die gebied deur Möngke Khan verower en by die Mongoolse Ryk ingelyf wat in 1370 deur die Timoeriede-dinastie vervang is. Vanaf die gebied van die huidige lande Afghanistan en Oesbekistan het Babur, 'n nakomeling van die Timoeriede, die Sultanaat van Delhi verower en die Mogolryk in Indië gevestig. Die Mogolryk was 'n Persinisierde ryk wat oor groot dele van die Indiese subkontinent gestrek het.

As gevolg van die Irannese Rewolusie in 1979 en die daaropvolgende stigting van die Islamitiese Republiek van Iran het groot getalle Perse in lande van Asië, Europa, Noord-Amerika en Oseanië gevestig, waaronder aanhangers van religieuse minderhede soos Baha’i, Christendom, Judaïsme en Soennitiese Islam.


</doc>
<doc id="107939" url="https://af.wikipedia.org/wiki?curid=107939" title="Elisha Cuthbert">
Elisha Cuthbert

Elisha Ann Cuthbert (gebore 30 November 1982) is 'n Kanadese aktrise en model. Sy is internasionaal bekend vir haar rolle as Kim Bauer in die reeks "24", Danielle in die film "The Girl Next Door" en Carly Jones in "House of Wax". Sy is in 2015 deur Glam'Mag-tydskrif as die seksieste aktrise ter wêreld benoem. In 2013 is sy as die mooiste vrou van die Amerikaanse TV aangewys.

Cuthbert word deur baie as 'n seks-simbool beskou en word dikwels as een van die "seksieste" en "mooiste" vrou ter wêreld beskryf.


</doc>
<doc id="107940" url="https://af.wikipedia.org/wiki?curid=107940" title="Ivory Park">
Ivory Park

Ivory Park is 'n digbevolkte township oos van Johannesburg en noord van Kemptonpark, in Gauteng, Suid-Afrika.

Ivory Park is naby Tembisa en word deur 182 000 swart mense bewoon. Dienste in Ivory Park het sedert die vroeë 1990's aansienlik verbeter. Die plek het 5 klinieke, 8 skole, 'n polisiestasie, 2 biblioteke en word deur die gewilde Tembisa FM-radiostasie bedien.



</doc>
<doc id="107941" url="https://af.wikipedia.org/wiki?curid=107941" title="Gorgias">
Gorgias

Gorgias (Grieks: Γοργίας, [ɡorɡíaːs]; "fl." omtrent 427 v.C.) was 'n Griekse sofistiese filosoof.

In 427 v.C. is hy een van die lede van 'n gesantskap uit Leontini (in Sisilië) wat Athene besoek om hulp te vra teen die stad Syracuse. Die oligargie van Syracuse probeer die demokrasie van Leontini omver te werp.
Sy filosofie kan as nihilisme beskryf word. Hy het geredeneer dat niks bestaan nie. Dit wil sê dat hy metafisika, gesonde verstand en empirisme verwerp het as basis vir 'n stelsel van oortuigings.


</doc>
<doc id="107942" url="https://af.wikipedia.org/wiki?curid=107942" title="550 v.C.">
550 v.C.



</doc>
<doc id="107943" url="https://af.wikipedia.org/wiki?curid=107943" title="553 v.C.">
553 v.C.



</doc>
<doc id="107944" url="https://af.wikipedia.org/wiki?curid=107944" title="508 v.C.">
508 v.C.



</doc>
<doc id="107945" url="https://af.wikipedia.org/wiki?curid=107945" title="507 v.C.">
507 v.C.



</doc>
<doc id="107946" url="https://af.wikipedia.org/wiki?curid=107946" title="506 v.C.">
506 v.C.



</doc>
<doc id="107947" url="https://af.wikipedia.org/wiki?curid=107947" title="Vrouekeur">
Vrouekeur

Vrouekeur is 'n Afrikaanse tydskrif wat weekliks (50 keer per jaar) deur Caxton Magazines uitgegee word. Vrouekeur het in 1949 ontstaan en was destyds 'n maandblad in sakformaat wat onder die titel "Keur" gepubliseer is. In 1999 is dit na die Vrouekeur hernoem. Die tydskrif se sirkulasie in die eerste kwartaal van 2016 was 59 874, vergeleke met 65 168 'n jaar vantevore.

Keur is in 1949 deur Blaar Coetzee van Goeie Hoop Uitgewers begin. Coetzee was die eienaar-redakteur van die populistiese Fyn Goud-tydskrif, wat vroeër as 'n joernalis by "Die Suiderstem" gewerk het. Hy is later as 'n NP-minister en ambassadeur in Rome aangestel.

Vroeg in 1950 vra Blaar vir Hugh Winston ("Hint") Hyman of hy nie die tydskrif wil oorneem nie. Hy en sy vrou, Baby, het die aanbod aanvaar en die tydskrif, met 'n sirkulasie van 8 000 eksemplare, vir £700 gekoop. Hint was 'n ervare koerant- en tydskrifjoernalis en was vir lank die nuusredakteur van die destydse "Die Vaderland" en ook onderhoofredakteur van "Brandwag".

Hint en Baby het Johannesburg verlaat om hulle op Onverwacht, Baby se erfplaas, in die distrik Luckhoff in die Vrystaat te vestig. Hulle drukkers was die "Diamond Fields Advertiser" in Kimberley, nagenoeg 160 km van Onverwacht af.

Die formaat van die tydskrif is vergroot en die sirkulasie het bly groei. In April 1952 het Hint sy broer, Boet en Sep Smidt, genader om met die tydskrif te help. Hulle begin fotoverhale publiseer en koop later "Fyn Goud" by Blaar Coetzee. Die gekombineerde tydskrif, "Keur en Fyn Goud", het egter nie goed gevaar nie omdat dit te "gewaagd" vir sy destydse lesers was. Dit is selfs as "pornografies" beskryf.

Hulle vestig hulself in Bloemfontein en besluit om ’n landwye kompetisie te hou om na 'n nuwe naam vir die tydskrif te soek. "Ster" is so gebore. "Keur" was 'n tyd lank deel van "Ster", maar het in 1967 weer 'n selfstandige titel geword.

Die driemanskap het 'n drukpers in Durban gekoop en die maatskappy Republikeinse Pers gestig. Die Republikeinse Pers is later aan Perskor verkoop, wat op sy beurt aan die Caxton-groep, die huidige eienaar, van die hand gesit is.



</doc>
<doc id="107951" url="https://af.wikipedia.org/wiki?curid=107951" title="Shirley MacLaine">
Shirley MacLaine

Shirley MacLean Beaty (gebore op 24 April 1934), professioneel bekend as Shirley MacLaine, is ’n Amerikaanse aktrise van die verhoog, televisie en rolprente, asook ’n sanger, danser, aktivis en skrywer. Sy het ’n Oscar, vyf Golden Globes (onder meer die Cecil B. DeMille-prys), ’n Emmy en twee Baftas gewen.

MacLaine het haar rolprentdebuut in Alfred Hitchcock se "The Trouble with Harry" (1955) gemaak en daarvoor die Golden Globe as nuwe ster van die jaar gewen. In 1956 was sy in "Around the World in 80 Days" en in 1958 het sy ’n hoofrol gehad in "Some Came Running". Vir laasgenoemde het sy haar eerste Oscar- en ’n Golden Globe-benoeming gekry. Haar tweede Oscar-benoeming was twee jaar later vir "The Apartment" (1960), waarin sy saam met Jack Lemmon gespeel het. Die prent het vyf Oscars gewen, onder meer vir beste regisseur (Billy Wilder). In 1963 is sy weer benoem, dié keer vir "Irma la Douce" (1963). 

MacLaine se dokumentêr, "The Other Half of the Sky: A China Memoir" (1975), wat sy saam met Claudia Weill geregisseer het, konsentreer oor vroue se ondervindings in China. Dit is benoem vir ’n Oscar vir beste dokumentêr. In 1977 was sy saam met Anne Bancroft in "The Turning Point", waarvoor sy vir ’n Oscar benoem is. In 1983 het sy ’n Oscar vir "Terms of Endearment" gewen vir die rol van Debra Winger se ma. Die prent het nog vier Oscars gewen: een vir Jack Nicholson en drie vir die regisseur, draaiboekskrywer en vervaardiger James L. Brooks. In 1988 het MacLaine ’n Golden Globe gewen vir haar naamrol in "Madame Sousatzka".

Later was sy in ander groot prente soos "Steel Magnolias" (1989), "Bruno" (2000, ook bekend as "The Dress Code"), wat oor haar debuut as regisseur was, "Postcards from the Edge" (1990) "Guarding Tess" (1994), "Mrs. Winterbourne" (1996) "Rumor Has It…" (2005), "In Her Shoes" (2005) en "Closing the Ring" (2007).

In 2011 het die Franse regering MacLaine ’n kavalier van dié land se Erelegioen gemaak. Die volgende jaar het sy die Amerikaanse Rolprentinstituut se 40ste lewensprys ontvang en in 2013 die Kennedysentrum-eerbewys vir haar lewenslange bydrae tot die Amerikaanse kultuur deur die uitvoerende kunste. 

Sy is bekend vir haar New Age-denke en haar belangstelling in spiritualiteit en reïnkarnasie. Sy het ’n reeks outobiografiese werke geskryf, waarvan baie handel oor haar spirituele gedagtes en Hollywood-loopbaan. 



</doc>
<doc id="107955" url="https://af.wikipedia.org/wiki?curid=107955" title="Louis Gossett jr.">
Louis Gossett jr.

Louis Cameron Gossett jr. (gebore op 27 Mei 1936) is ’n Amerikaanse akteur. Hy is seker die bekendste vir sy rolle as sersant Emil Foley in die 1982-rolprent "An Officer and a Gentleman", waarvoor hy ’n Oscar gewen het, en as Fiddler in die 1977-TV-minireeks "Roots", waarvoor hy ’n Emmy ingepalm het. 

Gossett het sy verhoogdebuut in 1953 gemaak toe hy ’n ander akteur vervang in die Broadway-toneelstuk "Take a Giant Step", wat deur "The New York Times" se dramaresensente gekies is as een van die 10 beste toneelstukke van die jaar. Gossett het ook die Donaldson-prys vir beste nuweling gewen. Hy was 17 en nog op skool, sonder enige formele dramaopleiding.

Sy latere Broadway-toneelstukke sluit in "A Raisin in the Sun" (1959). Sy rolprentdebuut was in 1961 in Sidney Poitier se fliekweergawe daarvan met dieselfde naam. 

Hy was in dieselfde jaar een van die oorspronklike akteurs van Jean Genet se toneelstuk "The Blacks". Met 1 408 opvoerings het dit die langste Off-Broadway-speelvak van die dekade gehad.

Die rol in "Roots" het hom in 1977 bekend gemaak. Terwyl hy in die wetenskapsfiksiereeks "The Powers of Matthew Star" (1982–1983) te sien was, het hy ook in "An Officer and a Gentleman" gespeel. Sy rol as die drilinstrukteur in dié prent het hom die eerste swart persoon gemaak wat ’n Oscar vir beste manlike byspeler wen, die tweede swart man wat ’n Oscar vir toneelspel kry en net die derde een wat enigsins ’n Oscar wen.

Benewens stemwerk in produkte soos die geanimeerde TV-reeks "The Batman" en die videospeletjie "Half-Life 2", was hy ook in "Left Behind: World at War" (2005) en die omstrede drama "Boiling Pot" (2013), wat gebaseer is op ware voorvalle van rassisme by universiteite tydens die Amerikaanse presidentsverkiesing van 2008. In 2014 het hy in "Boiling Pot" die rol van ’n speuder vertolk wat ’n moord moet oplos wat deur rassisme aangevuur is terwyl hy sy eie vooroordele eenkant toe moet skuif.



</doc>
<doc id="107964" url="https://af.wikipedia.org/wiki?curid=107964" title="Ben Kingsley">
Ben Kingsley

Sir Ben Kingsley (gebore as Krishna Bhanji; 31 Desember 1943) is ’n Britse akteur. In sy loopbaan van langer as vier dekades het hy ’n Oscar, Grammy, Bafta, twee Golden Globes en Screen Actors Guild Awards gewen. 

Kingsley het op universiteit by toneelspel betrokke geraak en sy verhoogdebuut op 23 gemaak. Hy het hom 15 jaar lank op die verhoog toegespits. In 1967 het hy sy debuut in die West End gemaak en in 1971 sy Broadway-debuut. Omstreeks 1977 het hy sy huidige professionele naam aangeneem; sy van kom van sy oupa aan vaderskant se bynaam, "King Clove". 

Aanvanklik het hy klein rolle in rolprente en op televisie ook gehad, maar eers in 1982 werklik bekend geraak danksy sy vertolking van Mohandas Gandhi in die prent "Gandhi", waarvoor hy die Oscar vir beste akteur gewen het. Hy was ook in "Schindler's List" (1993), "Sexy Beast" (2000), "Lucky Number Slevin" (2006), "Shutter Island" (2010), "Prince of Persia: The Sands of Time" (2010), "Hugo" (2011) en "Iron Man 3" (2013). 

Kingsley is in 2002 tot ridder geslaan en in 2010 het hy ’n ster op die Hollywood Walk of Fame gekry. In 2013 het hy die Bafta Los Angeles Britannia-prys ontvang vir sy wêreldwye bydrae tot rolprentvermaak.



</doc>
<doc id="107965" url="https://af.wikipedia.org/wiki?curid=107965" title="Aaron Motsoaledi">
Aaron Motsoaledi

Aaron Pakishe Motsoaledi (gebore 7 Augustus 1958) is 'n Suid-Afrikaanse medikus en politikus, voorheen LUK vir vervoer, landbou en omgewingsake, en onderwys in die Limpopoprovinsie. Hy is 'n lid van die regerende African National Congress en lid van die Suid-Afrikaanse Parlement. 

Motsoaledi is 'n gekwalifiseerde dokter. Hy het sy skoolloopbaan by die Setotolwane Hoërskool in Noord-Transvaal voltooi en daarna 'n MBChB-graad (geneeskunde en chirurgie) behaal aan die Universiteit van Natal.

Motsoaledi het 'n suksesvolle mediese praktyk bedryf in die plattelandse dorpie Jane Furse voor sy aanstellings in die regering. Hy was ook in 1986-1994 voorsitter van die adviesraadkantore in Sekhukhune. Sedert 1989 was hy ook die voorsitter van 'n gesondheids-, voeding- en beradingsprojek "Hlahlolanang".

Hy is aangewys as die Minister van Gesondheid in die Suid-Afrikaanse kabinet op 10 Mei 2009.

Vanweë sy uitmuntende bekwaamhede as minister van gesondheid het hy 'n belangrike rol gespeel om Suid-Afrika se beeld te verbeter ten opsigte van die VIGS-pandemie en behandeling daarvoor. In Mei 2014, ná die algemene verkiesing, is hy behou in die nuwe kabinet van pres. Jacob Zuma.

Hy is sedert Mei 2019 die Minister van Binnelandse Sake in die kabinet van Cyril Ramaphosa.


</doc>
<doc id="107966" url="https://af.wikipedia.org/wiki?curid=107966" title="Pasjtoene">
Pasjtoene

Die Pasjtoene (Pasjtoe: پښتانه, "Pax̌tānə"; manlike enkelvoud: پښتون, "Pax̌tūn"; vroulik: پښتنه "Pax̌tana"), histories bekend onder die eksonieme Afghane (Persies: افغان, "Afğān") en Pathane (Hindi-Oerdoe: पठान, پٹھان, "Paṭhān"), is 'n Irannese etniese groep inheems aan Afghanistan en Pakistan wat Pasjtoe, 'n Irannese taal, as moedertaal praat.

Wêreldwyd leef sowat 50 miljoen Pasjtoene, waarvan sowat 31 miljoen in Afghanistan (42% van die bevolking) en omtrent 14 miljoen in Pakistan (15%). Hulle is veral aanhangers van die Soennitiese Islam en leef in die sentrale grensgebied tussen albei lande. Die stede Kandahar, Pesjawar en Quetta word as belangrikste kulturele sentrums van die Pasjtoene beskou. Die Pasjtoene beskik oor hul eie etiese kodeks, die "Pasjtoenwali", 'n tradisionele etiekreeks wat die individuele en gemeenskaplike optrede begelei.

Die stamgebied van die Pasjtoene, "Pakhtunkhwa" of "Pasjtoenistan", word sedert 1893 deur die Durandlyn van mekaar geskei. Hierdie grenslyn is tussen die destydse Brits-Indië en die Emiraat van Afghanistan vasgelê en vorm nou die grens tussen beide Afghanistan en Pakistan. Pasjtoenistan grens in die ooste aan Pandjab, in die weste en noorde aan Persies- en Turkstalige gebiede, in die noordooste aan Kasjmir en in die suide aan Beloetsjistan.


</doc>
<doc id="107967" url="https://af.wikipedia.org/wiki?curid=107967" title="Nederlandse grammatika">
Nederlandse grammatika

Die Nederlandse grammatika het baie ooreenkomste met Afrikaans s'n, maar daar is ook belangrike verskille.

Soos in Afrikaans het Nederlands selfstandige en byvoeglike naamwoorde. Anders as Afrikaans het die selfstandige naamwoord 'n woordgeslag en dit het invloed op die verbuiging van die byvoeglike naamwoorde.

Rofweg suidelik van die groot riviere (Maas, Waal en Ryn) word nog drie woordgeslagte onderskei, hoewel die verskil tussen manlik en vroulik ook daar nie baie groot is nie. Noordelik van hierdie lyn kan 'n oorspronklik vroulike woord ook as manlik behandel word en het die taal "de facto" net twee geslagte, 'n gemeenskaplike en 'n onsydige een. Die lidwoorde toon dié verskil: "de" en "het": "de haas", "het konijn".

'n Uitsondering is woorde wat eindig op -heid, -teit, -te, -atie, -ing ensomeer wat ook in die noorde gebruik word met die oorspronklik vroulike woord "ter": "ter gelegenheid", "ter herinnering", "ter wikifiëring". Hulle word nog as vroulik beskou, ook in die noorde.

Die naamvalstelsel wat Nederlands geërf het van die proto-Indo-Europees en die proto-Germaans waarvan die taal afstam, het omtrent 1500–1600 opgehou om as 'n stelsel te funksioneer en ná 'n lang stryd is in 1946/47 besluit om dit nie langer in die spelling tot uitdrukking te bring nie. Vandag is Nederlands 'n taal sonder naamvalstelsel, maar daar is nog wel baie idiomatiese reste wat gereeld in die taal gebruik word.

Veral die byvoeglike naamwoorde word nog verbuig en dit lyk anders as in Afrikaans, omrede dit van die woordgeslag afhang.

Die byvoeglike naamwoord kan 'n maksimum van 8 vorme hê indien die trappe van vergelyking ook in beskouing geneem word.

Die partitief word soos in Afrikaans net na woorde soos "iets, niets, wat" gebruik

Die onverboë vorme word gebruik:

Die verboë vorme word gebruik:

Merk op dat Nederlands nie soos Afrikaans "een" toevoeg nie (Dis die sleg "een").

Die gebruik van verboë en onverboë vorme ken baie uitsonderings. Indien die byvoeglike en die selfstandige naamwoord 'n vaste kombinasie vorm word die onverboë vorm dikwels gebruik pleks van die verboë een:

In die vergrotende trap word die verbuiging dikwels weggelaat indien anders 'n lang reeks schwa's ontstaan

Vir party persoonlike voornaamwoorde bestaan swak (klitiese) vorme naas volle vorme. In die skryftaal word die swak vorme nie altyd weergegee nie, maar in spreektaal is hulle baie algemeen. Die klitiese vorme kan nie beklemtoon word nie. Die volle vorme kan sowel beklemtoon as onbeklemtoon gebruik word.

Die gij-vorm van die tweede persoon word suidelik van die groot riviere nog algemeen gebruik. Daar is geen teenstelling tussen informeel en formeel nie. In die noorde is dit verouder.

In die skryftaal se voorskrywende grammatika is daar 'n verskil tussen akkusatief 'hen' en datief 'hun', maar dit het kunsmatig ontstaan in die 1630 en dit sou die enigste woord in die taal wees wat akkusatief en datief onderskei. In die spreektaal word die verskil baie min gebruik.

Vir onpersoonlike werkwoorde word die onsydige persoonlike voornaamwoord as onpersoonlike voornaamwoord gebruik:

Kombinasies van voorsetsel + persoonlike voornaamwoord 3de persoon word in die rëel vervang deur 'n voornaamwoordlike bywoord.

Partykeer is dié vervanging verplig, veral in die onsydig enkelvoud.

In die skryftaal se voorskrywende grammatika is pronominale vervanging vir persone nie toegestaan nie, maar in die spreektaal word dit ook daar dikwels gehoor.

Vir die derde persoon word die besitlike voornaamwoord veral vir persone gebruik. Vir dinge word dit dikwels deur 'n voornaamwoordlike bywoord soos "ervan" vervang.

'Ons' is die enigste besitlike voornaamwoord wat attibutief nog verbuig word. Dit volg die reëls vir die byvoeglike naamwoorde:

In idiomatiese oorblysels van die ou naamvalstelsel kan nog vorme met ander uitgange gesien word, soos in "te zijner tijd".

Daar bestaan werkwoorde wat altyd wederkerend gebruik word, soos "zich vergissen", maar ook werkwoorde wat sowel oorganklik as wederkerend gebuik kan word

Die versterkte vorme word net gebuik vir werkwoorde wat niet verplig wederkerend is nie.

Die vier moontlikhede is nie sinonieme nie, maar die verskille is taamlik subtiel.

In kombinsasie met voorsetsels tree gewoonlik pronominale vervanging op:

Vir persone is dit (voorskrywend) nie toegestaan nie, hoewel dit in die spreektaal wel baie voorkom:

Vir voorsetsels wat nie 'n ooreenkomstige bywoord besit nie soos "via, sinds, tijdens", is vervanging onmoontlik en moet die verouderde vorme "dewelke, hetwelk" gebruik word. Dit word nogtans dikwels "vermy":

Die aanwysende voornaamwoorde word beïnvloed deur die taalkundige geslag wat die selfstandige naamwoorde aanneem:


Hierde aanwysende voornaamwoorde word ook dikwels selfstandig gebruik en kan partykeer die persoonlike voornaamwoorde vervang, veral vir de-woorde wat dinge aandui.

Ook vir persone is dit moontlik:



In die Standaardnederlands word 'n vergrotende trap (of ongelykheid) verwys na die woord "dan". Na 'n gelykheid volg "als", wat afwyk van Afrikaans. Vergelyk Duits, Afrikaans, Nederlands en Engels:

</br>

Na 'n gelykheid volg "als"


Na 'n gelykheid binne 'n ongelykheid volg "als". Byvoorbeeld:


In sommige Nederlandse streke en dialekte word "als" in beide gevalle gebruik: "Hij is groter als ik". Hierdie gebruik word in Standaardnederlands as onjuis beskou. Dit behoort te wees: "Hij is groter dan ik".

Die Nederlandse werkwoord ken vier teenstellings:

Die eerste teenstelling word sinteties, die ander drie analities, dit wil sê met hulpwerkwoorde (hebben, worden, zijn, zullen) weergegee.

Dié stelsel verskil van Afrikaans omrede die verlede tyde in Nederlands nog volop gebruik word om aan te toon dat oor die verlede gepraat word. Dit wil ook sê dat 'n Nederlandse "voltooid tegenwoordige tijd", soos "ik heb gezien" net aangee dat die handeling "vandag" al voltooi is, nie dat dit oor die verlede gaan nie.

Behalwe die hede-verlede teenstelling ken ook die infinitief die kontraste:

Soos in Afrikaans het Nederlands 'n uitgebreide infinitief met "te": te zien, gezien te hebben, gezien te zullen zijn. Die gebruik van "om" is dikwels nie verpligtend nie.

In Nederlands kan 'n infinitief as 'n onsydige selfstandige naamwoord gebruik word deur die lidwoord "het" daarvoor te sit.

In die verlede het die naamwoord ook verboë vorme gehad en daar is party reste veral van die genitief (op -s) wat nog gebruik word:

Die stam van die werkwoord word gebruik vir die gebiedende wys. 'n Meervoud op -t het in die 20ste eeu verouder.

Konjunktiefvorme het al in die Middeleeue begin verdwyn en hulle is nou baie seldsaam. Die enkelvoud 3de persoon teenwoordige tyd het -e:

Die teenwoordige tyd het gewoonlik drie vorme: stam, stam+t en stam+en

Die verlede tyd het net twee vorme, enkelvoud en meervoud:

Die verlede tyd en die voltooide deelwoord wat in die analitiese vorme gebruik word kan op verskeie wyse gevorm word. Daar kan onderskei word:



</doc>
<doc id="107969" url="https://af.wikipedia.org/wiki?curid=107969" title="Henry Fonda">
Henry Fonda

Henry Jaynes Fonda (16 Mei 1905 – 12 Augustus 1982) was ’n Amerikaanse akteur wat ’n loopbaan van ses dekades op die verhoog en in rolprente gehad het.

Fonda het vroeg al op Broadway bekend geraak. Hy het sy Hollywood-debuut in 1935 gemaak en het van krag tot krag gegaan nadat hy vir ’n Oscar benoem is vir die rol van Tom Joad in "The Grapes of Wrath", ’n 1940-rolprentverwerking van John Steinbeck se roman oor ’n gesin van Oklahoma wat wes trek. Hy het daarna in klassieke prente soos "The Ox-Bow Incident", "Mister Roberts" en "12 Angry Men" gespeel. Later wat hy te sien in donkerder epiese flieks soos "Once Upon a Time in the West" en ligte gesinskomedies soos "Yours, Mine and Ours", saam met Lucille Ball.

In 1981 het hy die Oscar gewen sy spel in sy laaste prent, "On Golden Pond", waarin hy saam met sy dogter, Jane Fonda, verskyn.

Sy seun, Peter Fonda, kleindogter Bridget Fonda en kleinseun Troy Garity is ook akteurs. In 1999 was Fonda op die Amerikaanse Rolprentinstituut se lys van 100 beste sterre van alle tye.



</doc>
<doc id="107975" url="https://af.wikipedia.org/wiki?curid=107975" title="John Gielgud">
John Gielgud

Sir Arthur John Gielgud OM CH (14 April 1904 – 21 Mei 2000) was ’n Britse akteur en teaterregisseur met ’n loopbaan wat oor agt dekades gestrek het. Hy, Ralph Richardson en Laurence Olivier was die driemanskap wat die Britse verhoog vir ’n groot deel van die 20ste eeu oorheers het. 

Gielgud was lid van die Terry-teaterfamilie en het sy eerste betaalde rol in 1922 in sy niggie Phyllis Neilson-Terry se toneelgeselskap gekry. Nadat hy drama studeer het, het hy in repertoire-teater en die West End gewerk voordat hy in 1929–'31 in Shakespeare-stukke gespeel het.

In die 1930's was Gielgud in nuwe en klassieke werke in die West End en op Broadway te sien. Hy het ook toneelstukke begin regisseer en het sy eie geselskap in Londen gestig. Hy is deur baie beskou as die beste Hamlet van sy tyd en was bekend vir komedierolle, soos dié van John Worthing in "The Importance of Being Earnest". In die 1950's was hy lank bekend vir sy eenman-Shakespeare-stuk, "The Ages of Man". 

Hoewel hy sy rolprentdebuut in 1924 gemaak het, het hy rolprente lank nie ernstig opgeneem nie. Hy was al in sy 60's voordat hy werklik ’n rolprentloopbaan begin het. Tussen "Becket" in 1964, waarvoor hy sy eerste Oscar-benoeming gekry het, en "Elizabeth" in 1998 het hy in meer as 60 flieks verskyn. Vir sy rol van Hobson met die skerp tong in "Arthur" (1981) het hy die Oscar vir beste manlike byspeler gewen.

Gielgud het nie veel erg aan pryse gehad nie, en tog is hy een van min akteurs wat ’n Oscar, Emmy, Grammy en Tony gewen het. Hy was van die begin van sy loopbaan af bekend vir sy stem en meesterlike hantering van Skakespeare se werke. Hy was tussen 1929 en 1994 in meer as 100 radio- en TV-dramas en het kommersiële opnames van baie toneelstukke gemaak, insluitende 10 van Shakespeare s'n. Hy is in 1953 tot ridder geslaan en die Gielgud-teater in die West End is na hom genoem. 



</doc>
<doc id="107978" url="https://af.wikipedia.org/wiki?curid=107978" title="Internet-Broadway-databasis">
Internet-Broadway-databasis

Die Internet-Broadway-databasis of IBDB (Engels: "Internet Broadway Database") is ’n aanlyn databasis van Broadway-produksies en . Dit word behartig deur die navorsingsafdeling van The Broadway League. 

Dit het ook ’n app vir IOS en Android.

Dié uitgebreide webtuiste met Broadway-inligting het rekords van produksies van die begin van die New Yorkse teater in die 18de eeu tot vandag. Besonderhede sluit in mense wat betrokke was en interessante feite en produksiestatistiek. Daar is ook ’n groot argief van foto's uit die hede en verlede en ’n uitgebreide soekfunksie.



</doc>
<doc id="107980" url="https://af.wikipedia.org/wiki?curid=107980" title="Candice Bergen">
Candice Bergen

Candice Patricia Bergen (gebore op 9 Mei 1946) is ’n Amerikaanse aktrise en voormalige model. Sy het vyf Emmys en twee Golden Globes gewen vir haar rol as die titelkarakter in 10 seisoene van die sitkom "Murphy Brown" (1988–'98). Sy is ook bekend vir haar rol as Shirley Schmidt in die TV-drama "Boston Legal" (2005–'08). Sy is vir ’n Oscar as beste vroulike byspeler benoem vir "Starting Over" (1979) en vir ’n Bafta vir "Gandhi" (1982), waarin sy die rol van die fotograaf Margaret Bourke-White vertolk het.

Bergen het haar loopbaan as model begin en op die voorblad van onder meer "Vogue" verskyn voordat sy haar rolprentdebuut in 1966 in "The Group" gemaak het.

Sy was daarna te sien in "The Sand Pebbles" (1966), "Soldier Blue" (1970), "Carnal Knowledge" (1971) en "The Wind and the Lion" (1975). Sy het haar debuut op Broadway in 1984 gemaak in die toneelstuk "Hurlyburly". Van 2000 tot 2002 was sy in drie episodes van die TV-reeks "Sex and the City".

Haar ander rolprentrolle sluit in "Miss Congeniality" (2000), "Sweet Home Alabama" (2002), "The Women" (2008) en "Bride Wars" (2009). In die 2010's het sy na Broadway teruggekeer in nuwe produksies van "The Best Man" (2012) en "Love Letters" (2014).



</doc>
<doc id="107982" url="https://af.wikipedia.org/wiki?curid=107982" title="Jack Lemmon">
Jack Lemmon

John Uhler "Jack" Lemmon III (8 Februarie 1925 – 27 Junie 2001) was ’n Amerikaanse akteur. Hy is agt keer vir ’n Oscar benoem en het twee keer gewen.

Lemmon se rolprentdebuut was ’n klein rol in die 1949-prent "The Lady Takes a Sailor" en hy was onbekend totdat hy in 1954 in die komedie "It Should Happen to You" was. Hy het vroeg in sy loopbaan die komediant Ernie Kovacs ontmoet en hulle was saam in "Operation Mad Ball", "Bell, Book and Candle" en "It Happened to Jane" te sien.

Lemmon het eindelik in meer as 60 rolprente verskyn, soos "Mister Roberts" (1955), waarvoor hy die Oscar vir beste manlike byspeler gewen het, "Some Like It Hot" (1959), "The Apartment" (1960), "Days of Wine and Roses" (1962), "Irma la Douce" (1963), "The Great Race" (1965), "The Odd Couple" (1968), "The Out-of-Towners" (1970), "Save the Tiger" (1973), waarvoor hy ’n Oscar vir beste akteur gewen het, "The China Syndrome" (1979), "Missing" (1982), waarvoor hy die Volpi-beker vir beste akteur op die Cannes-rolprentfees gewen het, "Glengarry Glen Ross" (1992), "Grumpy Old Men" (1993) en "Grumpier Old Men" (1995).

Hy het saam met legendariese aktrises soos Marilyn Monroe, Natalie Wood, Janet Leigh, Shirley MacLaine, Doris Day, Kim Novak en Sophia Loren gewerk.

Lemmon het die Emmy gewen vir sy vertolking van Morrie Schwartz in sy laaste TV-produksie, "Tuesdays with Morrie" (1999). Vir sy laaste rolprent het hy nie erkenning gekry nie: hy was die verteller in Robert Redford se prent "The Legend of Bagger Vance" (2000).



</doc>
<doc id="107983" url="https://af.wikipedia.org/wiki?curid=107983" title="Mikhail Baryshnikov">
Mikhail Baryshnikov

Mikhail Nikolayevich Baryshnikov (Russies: Михаи́л Никола́евич Бары́шников; gebore op 28 Januarie 1948) is ’n Russiese balletdanser, choreograaf en akteur wat die Sowjetunie verlaat en hom in Amerika gevestig het. Hy word dikwels saam met Vaslav Nijinsky en Rudolf Nureyev genoem as een van die grootste balletdansers in die geskiedenis.

Ná ’n belowende loopbaan in die Kirof-balletgeselskap in Leningrad (nou Sint Petersburg) het hy in 1974 na Kanada oorgeloop vir meer Westerse dansgeleenthede. Nadat hy vryskut gedans het, het hy by die New Yorkse Balletgeselskap aangesluit as ’n hoofdanser. Hy was daarna by die American Ballet Theatre, waar hy later die artistieke direkteur geword het.

Baryshnikov het veral moderne danse bevorder en talle werke, insluitende sy eie, aangebied. Sy sukses as akteur op die verhoog en televisie en in rolprente het gehelp dat hy waarskynlik die mees herkende moderne balletdanser is. In 1977 het hy ’n Oscar- en Golden Globe-benoeming gekry vir sy rol as Yuri Kopeikine in die rolprent "The Turning Point". Hy het ook ’n aansienlike rol gehad in die laaste seisoen van die TV-reeks "Sex and the City".

Baryshnikov is gebore in Riga, Letland, wat toe as die Lettiese Sosialistiese Sowjetrepubliek deel van die Sowjetunie was. Sy ouers was Russe: Nikolai Barisjnikof, ’n ingenieur, en Aleksandra (gebore Kiseljowa), ’n rokmaker. Baryshnikov het sy balletstudies in 1960 in Riga begin toe hy 11 jaar oud was. In 1964 het hy in Leningrad begin skoolgaan. Hy het gou die topprys in die junior afdeling van die Varna Internasionale Balletkompetisie gewen. Hy het in 1967 by die Marijinski-teater se Kirof-balletgeselskap aangesluit.

Verskeie Russiese choreograwe het sy talent en sterk verhoogpersoonlikheid raakgesien en vir hom ballet gechoreografeer. Hy het veral in "Giselle" uitgeblink. Terwyl hy nog in die Sowjetunie was, het die "New York Times" se resensent Clive Barnes hom genoem "die mees perfekte danser wat ek nog gesien het".

Op 29 Junie 1974, terwyl hy saam met Kirof-ballet in Kanada op toer was, het hy na die Weste oorgeloop en in Toronto om politieke asiel aansoek gedoen. Sy eerste TV-optrede daarna was in "La Sylphide" vir die Kanadese Nasionale Balletgeselskap. Hy het van daar na die VSA verhuis.

Van 1974 tot 1978 was hy ’n hoofdanser by die American Ballet Theatre (ABT). Hy het ook vir die New York City Ballet gedans en as ’n gereelde gaskunstenaar vir die Royal Ballet. Verder het hy met ballet en moderne danse deur die wêreld getoer. Verskeie rolle is spesifiek vir hom geskep, soos "Opus 19: The Dreamer" (1979) deur Jerome Robbins, "Rhapsody" (1980) deur Frederick Ashton en "Other Dances" deur Jerome Robbins.

Hy het in 1984 na ABT teruggekeer as danser en artistieke direkteur, ’n pos wat hy 10 jaar lank beklee het. Op 3 Julie 1986 het hy ’n burger van die VSA geword. Van 1990 tot 2002 was Baryshnikov artistieke direkteur van die White Oak-dansprojek, ’n toergeselskap wat hy saam met die choreograaf Mark Morris gestig het. In 2003 het hy die Prix Benois de la Danse vir sy lewenslange bydrae ontvang. In 2005 het hy die Baryshnikov-kunssentrum in New York van stapel gestuur. In 2012 het hy die Vilcek-prys ontvang.

Baryshnikov se talent was van jongs af duidelik, maar die Sowjet-stelsel waarin hy grootgeword het, was nie geskik vir die ontwikkeling daarvan nie. Hy was korter as die meeste ander dansers en kon nie oor ’n ballerina "en pointe" uittroon nie; daarom het hy sekondêre rolle gedans. Nog meer frustrerend was dat Sowjet-dans gehou het by 19de-eeuse tradisies. Min is gedink van kreatiewe choreograwe in die Weste, wie se werk Baryshnikov soms op toer en in rolprente gesien het. Sy hoofdoel toe hy die Sowjetunie verlaat, was om met hierdie innoveerders saam te werk; in die eerste twee jaar daarna het hy vir nie minder nie as 13 verskillende choreograwe gewerk.

In 1978 het hy sy vryskutwerk gelos en vir 18 maande aangesluit by die New York City Ballet, met die legendariese George Balanchine aan die hoof. "Mr. B," soos hy bekend was, het selde gaskunstenaars verwelkom en het geweier om saam met Nureyev en Natalia Makarova te werk; Baryshnikov se besluit om sy volle aandag aan die New Yorkse geselskap te wy het die danswêreld verstom. Balanchine het nooit vir hom ’n nuwe werk gechoreografeer nie, maar wel die jong danser in sy kenmerkende styl afgerig, en Baryshnikov het uitgeblink onder hom. In 1980 het hy artistieke direkteur van die American Ballet Theatre geword. In 1989 het hy die geselskap verlaat.

Nuwe dansstyle het hom bly fassineer. Soos hy gesê het: "Dit maak nie saak hoe hoog jy jou been oplig nie. Die tegniek gaan oor deursigtigheid, eenvoud en ’n ywerige poging.” Die White Oak-projek is gestig om oorspronklike werk vir ouer dansers te skep.

Baryshnikov het in 1999 ’n fellow van die American Academy of Arts and Sciences geword. In 2000 het hy die National Medal of Arts ontvang. Hy het drie eregrade ontvang: van die Universiteit van New York (11 Mei 2006), die Shenandoah-konservatorium van die Shenandoah-universiteit (28 September 2007) en die Montclair-staatsuniversiteit (23 Mei 2008).

In 2006 het hy deur Amerika en Spanje getoer saam met Hell's Kitchen Dance, wat deur die Baryshnikov-kunssentrum geborg is. In Augustus 2007 het hy in Stockholm, Swede, opgetree. Hy het ook drie keer in Israel gedans: in 1996, 2010 en 2011. In 2011 het hy in ’n onderhoud met die koerant "Haaretz" gesê hy is teen artistieke boikots van Israel en dat die geesdrif van Israeliese moderne dans ongelooflik is.

Baryshnikov het sy Amerikaanse televisiedebuut in 1976 gemaak, in die program "In Performance Live from Wolf Trap National Park for the Performing Arts". In 1977 is die hoog aangeskrewe American Ballet Theatre-produksie van Tsjaikofski se klassieke ballet "Die Neutkraker" op TV vertoon, en dit is vandag steeds in die VSA die gewildste TV-produksie van dié ballet en die een wat die meeste uitgesaai word. Benewens Baryshnikov is verskeie bekende Amerikaanse dansers daarin te sien. Dit is ook vir ’n Emmy benoem en op DVD uitgereik.

Baryshnikov het ook in twee spesiale TV-programme gedans wat Emmys gewen het: op musiek van Broadway en Hollywood onderskeidelik.

Kort nadat hy in Amerika aangekom het, het hy in sy eerste rolprent gespeel. Hy was die karakter Yuri Kopeikine, ’n beroemde Russiese hartebreker-balletdanser, in "The Turning Point" (1977). Hy is daarvoor vir ’n Oscar en Golden Globe benoem. Hy het ook saam met Gregory Hines en Isabella Rossellini gespeel in die 1985-prent "White Nights". In die laaste seisoen van die TV-reeks "Sex and the City" het hy die rol vertolk van ’n Russiese kunstenaar, Aleksandr Petrovsky, wat na Carrie Bradshaw vry en haar na Parys neem. In 1991 het hy saam met Gene Hackman in "Company Business" verskyn.

As deel van sy belangstelling in moderne dans het Baryshnikov in 2015 in ’n TV-advertensie vir die klere-ontwerper Rag-and-Bones opgetree saam met die straatdans-kunstenaar Lil Buck. Albei het danse uitgevoer.

In April 2012 was Baryshnikov in ’n toneelstuk met Dmitry Krymov as regisseur met die titel "In Paris". Hy was ook in die teaterverwerking van Anton Tsjechof se "Man in a Case".

Baryshnikov het ’n dogter Aleksandra Baryshnikova (gebore 1981) uit sy verhouding met die aktrise Jessica Lange. Toe hulle ontmoet het, kon Baryshnikov nie goed Engels praat nie en hulle het in Frans gekommunikeer.

Hy is tans al lank in ’n verhouding met die voormalige ballerina Lisa Rinehart. Hulle het drie kinders: Peter (gebore 1989), Anna (1992) en Sofia (1994). In ’n onderhoud met Larry King het hy gesê hy glo nie in die huwelik nie, want die "commitment" van twee mense teenoor mekaar het niks met ’n wettige huwelik te doen nie. Hy is ook nie godsdienstig nie en dit sal dus vir hom niks beteken om voor die kansel te gaan staan nie.

Op 25 Februarie 2012 verwys hy egter in ’n onderhoud op sy 64ste verjaarsdag met "The Wall Street Journal" verskeie kere na sy "vrou". Hulle is in 2006 wettig getroud.



</doc>
<doc id="107985" url="https://af.wikipedia.org/wiki?curid=107985" title="Albert Speer">
Albert Speer

Berthold Konrad Hermann Albert Speer (* 1905 Mannheim – † 1981 Engeland) was Hitler se argitek en minister van bewapening.
Hy was 'n goeie organiseerder en het gedurende die Tweede Wêreldoorlog veel bygedra tot die hoë produktiwiteit wat die Nazi-Duitse oorlogsekonomie bereik het, ondanks 'n gebrek aan grondstowwe. Hy is selfs gesien as een van Hitler se moontlike opvolgers.

Hy verkry sy lisensie as argitek in 1927 en hoor Hitler praat by sy universiteit. Hy word 'n paar maande later lid van die Naziparty. Hitler merk hom op as 'n talent en maak hom 'n lid van die klein kring mense rondom die "Führer". Hy beraam veral planne vir groot geboue wat die groot toekoms van die Derde Ryk moet weerspieël. Toe die oorlog uitbreek is daar min geld vir duur bouplanne, maar in 1942 verongeluk Fritz Todt, die minister vir bewapening, in 'n vliegtuigongeluk. Hy word sy opvolger en het die oorlogsproduksie grootliks 'n hupstoot gegee. Hy het moontlik daarmee die oorlog twee jaar verleng.

In 1945 word hy deur die Amerikaners in hegtenis geneem en op 20 Junie aangekla voor die hof van Neurenberg. Hoewel hy voor dié hof verklaar dat sy rol 'n suiwer tegnologiese en ekonomiese een was en dat sake soos konsentrasiekampe of vervolging van minderhede nie sy besigheid was nie, is hy een van baie min Nazi's wat berou toon en hy kry 'n opmerklike ligte vonnis. Hy was vir 20 jaar gevangene in die tronk van Spandau en skryf daar sy dagboeke wat later uitgegee word. Ná sy vrylating publiseer hy drie boeke en was 'n gewilde persoon omrede sy unieke kennis van die interne werkinge van die Derde Ryk.


</doc>
<doc id="107987" url="https://af.wikipedia.org/wiki?curid=107987" title="Kestellhof">
Kestellhof

Kestellhof is 'n voorstad van Kimberley, die hoofstad van die Noord-Kaap, Suid-Afrika.

Die voorstad is genoem na ds. John Daniel Kestell (1854–1941). Die latere ds. Kestell het in 1871 uit Pietermaritzburg saam met sy vader per ossewa na die nuwe diamantveld hier vertrek waar hulle twee jaar lank gedelf het. Ná sy opleiding as predikant het hy in 1881 na Suid-Afrika teruggekeer en 'n beroep aanvaar as hulpprediker van die NG gemeente Dutoitspan, Kimberley. Op die diamantdorp van destyds met al sy verarmdes en verwaarloosdes rig hy in 1891 die Newton-tehuis vir hawelose kinders op. Begin 1894 het hy na die NG gemeente Harrismith vertrek. Die nabygeleë voorstad Albertynshof is ook na 'n plaaslike NG predikant genoem, ds. J.R. Albertyn.

Kestellhof is suidwes van die Groot Gat geleë en word begrens deur Rhodesdene in die weste, Hadison Park in die suidweste en New Park in die ooste.

Vir sensusdoeleindes beslaan Kestellhof 0,51 km². In 2011 was hier 841 inwoners van wie 51,5 persent wit was en 39 persent swart. Die res was meestal bruin. Net meer as 57 persent van die inwoners in daardie jaar se huistaal was Afrikaans en 24 persent Setswana. 



</doc>
<doc id="107989" url="https://af.wikipedia.org/wiki?curid=107989" title="Pannekoek">
Pannekoek

’n Pannekoek is ’n gereg, dikwels dun en rond, wat van meel, eier, melk en ’n bietjie sout gemaak en in ’n pan met verhitte olie gebak word. Die pannekoek word met ’n spaan omgedraai of in die lug opgeskiet sodat dit op die rou kant in die pan terugval. Volgens argeologiese bewyse is pannekoek waarskynlik die eerste en mees algemene graangereg wat in prehistoriese gemeenskappe geëet is.

Die pannekoek se vorm en struktuur verskil wêreldwyd. In Noord-Amerika word ’n rysmiddel (gewoonlik bakpoeier) gebruik om ’n dik, donsige pannekoek te maak. ’n Crêpe is ’n dun Franse pannekoek wat aan een of albei kante in ’n spesiale pan gebak word om ’n kantagtige netwerk van fyn borrels te kry. In Brittanje is die beslag dikwels ongesuur en lyk dit soos ’n crêpe. ’n Bekende variasie uit Suid-Europa is ’n "palačinke", ’n dun en klam pannekoek wat aan albei kante gebak en met konfyt, roomkaas, sjokolade, ens. gevul word.

Wanneer aartappels gebruik word as ’n groot deel van die beslag, is die resultaat ’n aartappelpannekoek. Wanneer karringmelk in plaas van of saam met melk gebruik word, het die pannekoek ’n tertsmaak – dié karringmelkpannekoeke is algemeen in Skotland en die VSA. Soms word bokwietmeel gebruik vir pannekoeke soos blini, kaletez en ploye uit onderskeidelik Rusland, Bretagne en Kanada. In baie lande is kommersieel bereide bestanddele te koop.

Pannekoeke kan enige tyd van die dag voorgesit word met ’n verskeidenheid vulsels soos konfyt, vrugte, stroop of vleis. In Suid-Afrika word pannekoeke dikwels met kaneelsuiker bestrooi. In Amerika word dit hoofsaaklik as ’n ontbytgereg beskou. 

Soortgelyke geregte is wafels en plaatkoekies.

Die eerste pannekoeke is moontlik op warm klippe gebak. Dit is egter as te basies en eenvoudig beskou om as resep neergeskryf te word. Die oudste aangetekende resep genaamd "panckoecken" kom in die Hollandse kookboek "Een Notabel boecxken van cokeryen" (1514) voor; dit is egter eerder platbrood as pannekoek. Ware pannekoekresepte is eers in 17de-eeuse Nederlandse resepteboeke aangeteken.

Die "Guinness World Records" lys verskeie rekords betreffende pannekoeke, onder andere:




</doc>
<doc id="107990" url="https://af.wikipedia.org/wiki?curid=107990" title="Monumenthoogte">
Monumenthoogte

Monumenthoogte (Engels: "Monument Heights") is 'n residensiële voorstad van Kimberley, die hoofstad van die Noord-Kaap, Suid-Afrika.

Die voorstad is geleë in die driehoek wat gevorm word deur die N12 nasionale pad en lughawepad wat uitstraal van die gedenkteken ter nagedagtenis van gesneuweldes. Monumenthoogte is in 1964 aangelê op die perseel van die eertydse gholfbaan.

Vir sensusdoeleindes beslaan Monumenthoogte 0,99 km². In 2011 was hier 696 inwoners van wie amper 60 persent wit was, 18 persent bruin en amper dieselfde persentasie swart.



</doc>
<doc id="107991" url="https://af.wikipedia.org/wiki?curid=107991" title="New Park">
New Park

New Park is 'n residensiële voorstad van Kimberley, die hoofstad van die Noord-Kaap, Suid-Afrika.

New Park dateer van die vroeë dae van diamantontginning in Kimberley en was eers bekend as Newton, maar nadat die plaaslike krotbuurte op groot skaal opgeruim is, het dit in 1945 die nuwe naam New Park gekry. Die Newtonkerk was die eerste permanente kerkgebou wat in Kimberley opgerig is. Genl. J.B.M. Hertzog het kleintyd Sondagskoolklasse in die kerk bygewoon en ds. J.D. Kestell het sy loopbaan as predikant in die NG Kerk in dié gemeente begin. Hy was die stigter van die Newton-kinderhuis. Volgens oorlewering het die meester van die Vrede-en-Harmonie-Vrymesselaarslosie die weeshuis se hoeksteen gelê terwyl al die lede van die losie die geleentheid bygewoon het in hul volle Vrymesselaars-mondering.

New Park word begrens deur Albertynshof, genoem na nog 'n plaaslike predikant, ds. J.R. Albertyn, Kestellhof in die noordweste, genoem na ds. Kestell, en Hadison Park in die weste. In die noordooste grens dit aan die middestad.

Vir sensusdoeleindes beslaan New Park 1,54 km². In 2011 was hier 1 635 inwoners van wie amper 61 persent wit was, net meer as 19 persent swart en sowat 18 persent bruin. Amper 71 persent van die inwoners se huistaal was in daardie jaar Afrikaans en net meer as 15 persent s'n Engels.



</doc>
<doc id="107992" url="https://af.wikipedia.org/wiki?curid=107992" title="Hadison Park">
Hadison Park

Hadison Park is 'n residensiële voorstad van Kimberley, die hoofstad van die Noord-Kaap, Suid-Afrika.

Hadison Park is in 1957 aangelê en genoem na lede van die Jacobson-familie. Die woord "Hadison" is 'n samestelling. Dit word begrens deur Kestellhof in die noordooste, Rhodesdene in die noorde en Heuwelsig in die weste.

Vir sensusdoeleindes beslaan Hadison Park 1,11 km². In 2011 was hier 1 549 inwoners van wie meer as 78 persent wit was, amper 12 persent swart en 8 persent bruin. Destyds het meer as 83 persent van die inwoners Afrikaans as huistaal gehad en amper 13 persent Engels.



</doc>
<doc id="107993" url="https://af.wikipedia.org/wiki?curid=107993" title="Carters Glen">
Carters Glen

Carters Glen is een van die grootste voormalige wit woongebiede van Kimberley, die hoofstad van die Noord-Kaap, Suid-Afrika, wat sowel oppervlakte as inwonertal betref.

Die voorstad is geleë in die weste van die stad en genoem na Carter's Ridge, 'n plaas wat uitkyk oor dié deel van die Diamantstad, waar Boere-gewere in die Tweede Vryheidsoorlog geplaas is tydens die Beleg van Kimberley. Op 25 November 1899 het die onverskrokke maj. Henry Scott-Turner en 21 van sy manskappe gesneuwel nadat hulle hul veilige vesting verlaat en met die Boere slaags geraak het. 'n Baken van klip dui die plek aan waar hulle op die slagveld gesterf het.

Vir sensusdoeleindes beslaan Carters Glen 1,46 km². In 2011 was hier 2 252 inwoners van wie amper 62 persent wit, amper 27 persent swart en sowat 10,5 persent bruin was. Afrikaans was toe die grootste huistaal (71,36 persent) en Engels (14,36 persent) die naasgrootste.




</doc>
<doc id="107995" url="https://af.wikipedia.org/wiki?curid=107995" title="Beaconsfield">
Beaconsfield

Beaconsfield is 'n groot voorstad in die suidoostelike uithoek van Kimberley, die hoofstad van die Noord-Kaap, Suid-Afrika. Dit was 'n afsonderlike munisipaliteit tot dit feitlik deel geword het van die aanliggende Diamantstad vanweë die snelle uitbreiding van laasgenoemde en toe in 1912 amptelik ingelyf is by Kimberley se munisipale gebied. Die Sewendedagadventistekerk in Suider-Afrika het in 1887 in Beaconsfield ontstaan.

Beaconsfield lê noordoos van Kimberley se stasie en aan die spoorlyn tussen die Kaap, Johannesburg en Zimbabwe. Die dorpsgebied het ontstaan vanweë die ontdekking van diamante in 1870 op die plaas Dorsfontein. Dit het eers bekendgestaan as Dutoitspan, vandag nog die naam van die plaaslike NG gemeente wat in 1872 hier gestig is, nes die NG gemeente Kimberley in Newton in die stad self. Dutoitspan is genoem na Abraham Paulus du Toit, die eienaar van die plaas, en 'n laagliggende pan in die nabyheid van die opstal. Die myn, soos die NG gemeente hier, dra nog die naam Dutoitspan, maar die dorpsgbied is later Beaconsfield genoem ter ere van lord Beaconsfield, die indertydse Britse premier.

In die middel van die 20ste eeu en daarna is talle van die krotbuurte in Beaconsfield opgeruim. 'n Interessante kenmerk van die voorstad is die gebruik van die woord "plek" (Engels: "place") pleks van "weg" of "straat" by straatname. So is die NG kerk Dutoitspan byvoorbeeld geleë op die hoek van Rose- en Dyerplek. Die destydse magistraatshof en aanliggende tronk het later onderskeidelik die pos- en polisiekantoor geword. Die munisipale biblioteek is nog 'n gebou in 'n vroeë argitektoniese styl. Beaconsfield het talle geskiedkundige kerkgeboue. All Saints was die eerste permanente Anglikaanse kerk in Kimberley, terwyl die kerk van die Sewendedagadventiste, opgerig van sinkplate op die hoek van Blackingstraat en Dyerplek, die eerste kerk van dié kerkverband in Suid-Afrika was en dus die moederkerk daarvan in Afrika sowel as Australië.

Pieter Wessels, eienaar van die plaas Benoudheidsfontein, het in 1885 uit die Gereformeerde Kerk bedank om Saterdag as die sabbatdag waar te neem. Eindelik het agt gesinne sy voorbeeld gevolg, onder wie ook N.J. de Beer, oudste seun van Johannes Nicolaas de Beer, aan wie "De Beers Consolidated Mines" sy naam te danke het. 'n Mynwerker, William Hunt, van die Amerikaanse deelstaat Nevada, het nadat hy op die diamantveld aangekom het uit Australië, die afgesonderde geloofsgemeenskappie aan Sewendedagadventisme bekendgestel en later het Amerikaanse predikante na die diamantveld gekom om hulle te bedien. In die tyd toe die sinkkerk gebou is, het Wessels sy plaas vir £350 000 aan die De Beers-maatskappy verkoop en daarna is dit Wesselton-myn genoem. Sewendedagadventisme het wêreldwyd hierby baat gevind danksy skenkings van Wessels en so kon die beweging in 13 afdelings in talle wêrelddele georganiseer word.

Wessels en sy broer het sendingwerk onder swart mense gereël, die oprigting van die kerkgebou in Roelandstraat, Kaapstad, gefinansier asook die Kellogg-sanatorium in die VSA en 'n tehuis vir gevalle meisies in Chicago. Hunt het later teruggekeer na Australië, waar hy die baanbreker van die Sewendedagadventisme was. In Rhodesië het Cecil John Rhodes grond aan dié kerkverband geskenk.

Vir sensusdoeleindes beslaan Beaconsfield 1,68 km². In 2011 was die inwonertal 5 494, van wie 45,3 persent (2 490) wit was, 23,3 persent bruin en 24,5 persent swart. Afrikaans was verreweg die grootste huistaal met 68,4 persent sprekers, gevolg deur Engels met 14,9 persent en Setswana met 8,5 persent. 




</doc>
<doc id="108000" url="https://af.wikipedia.org/wiki?curid=108000" title="Rhodesdene">
Rhodesdene

Rhodesdene is 'n westelike voorstad van Kimberley, die hoofstad van die Noord-Kaap, Suid-Afrika.

Rhodesdene beslaan vir sensusdoeleindes 0,73 km² en het in 2011 1 354 inwoners gehad, van wie amper driekwart (1 010) wit was. Die naasgrootste bevolkingsgroep is swart, naamlik 16,7 persent. Rhodesdene, wat waarskynlik genoem is na 'n baanbreker van Griekwaland-Wes se diamantveld, Cecil John Rhodes, word in die noorde begrens deur Verwoerdpark, in die weste deur Carters Glen, in die suidweste deur Heuwelsig, in die suide deur Hadison Park en in die suidooste deur Kestellhof.



</doc>
<doc id="108001" url="https://af.wikipedia.org/wiki?curid=108001" title="Verwoerdpark, Kimberley">
Verwoerdpark, Kimberley

Verwoerdpark is 'n residensiële voorstad in die weste van Kimberley, die hoofstad van die provinsie Noord-Kaap, Suid-Afrika. 

Vir sensusdoeleindes beslaan Verwoerdpark 0,74 km². In 2011 het hierdie voorstad, wat genoem is na dr. Hendrik Verwoerd, eerste minister van Suid-Afrika van 1958 tot sy dood in 1966, 1 318 inwoners gehad met 'n redelike gelykop verdeling tussen wit (525), swart (411) en bruin (360). Net meer as 57 persent van die inwoners was destyds Afrikaanssprekend.



</doc>
<doc id="108002" url="https://af.wikipedia.org/wiki?curid=108002" title="Belgravia, Kimberley">
Belgravia, Kimberley

Belgravia is 'n voorstad in die ooste van Kimberley, die hoofstad van die Noord-Kaap, Suid-Afrika se grootste provinsie.

Vir sensusdoeleindes beslaan Belgravia 0,59 km². In 2011 was die inwonertal 872, van wie 48,6 persent (424) wit was en 33 persent (287) swart. Afrikaans was destyds die huistaal van die meeste inwoners (57 persent).

Daar is gelyknamige voorstede in sowel Kaapstad as Johannesburg, in werklikheid die oostelike dele van Jeppestown.



</doc>
<doc id="108003" url="https://af.wikipedia.org/wiki?curid=108003" title="Royldene">
Royldene

Royldene is 'n voorstad in die suide van Kimberley, die hoofstad van die provinsie Noord-Kaap, Suid-Afrika. 

Vir sensusdoeleindes beslaan Royldene 1,25 km². Die inwoners het in 2011 1 789 getel, van wie 56,3 persent wit was, 28,4 persent swart en 12,13 bruin. Amper tweederdes van Royldene se inwoners het destyds Afrikaans as huistaal gehad.

Royldene word begrens deur Monumenthoogte in die ooste, Hadison Park in die weste en New Park in die noorde. Die N12 nasionale park vorm die grenslyn tussen Royldene en Monumenthoogte.


</doc>
<doc id="108004" url="https://af.wikipedia.org/wiki?curid=108004" title="Albion">
Albion

Albion is 'n spoorweghalte in Mpumalanga, Suid-Afrika, sowat 17 km suidsuidwes van Carolina op die spoorlyn tussen Breyten en Machadodorp. 

Albion is die poëtiese Griekse en Romeinse naam vir Brittanje. In Suid-Afrika is dit ook die naam van Albion Collieries, Albion Creek, 'n takrivier van die Noordkaaprivier, en Albionpan.



</doc>
<doc id="108005" url="https://af.wikipedia.org/wiki?curid=108005" title="Aldam">
Aldam

Aldam is 'n nedersetting in die Willem Pretorius-wildreservaat in die Vrystaat, Suid-Afrika. Dis geleë aan die Sandrivier, 30 km noordoos van Winburg en 25 km suid van Ventersburg.

Die plekkie se naam is afgelei van die Allemanskraaldam, aangesien dit op die noordelike oewer daarvan geleë is. Die Sandrivierkonvensie is in 1852 sowat 9 km noordwes van Aldam geteken. Dit het die onafhanklikheid van die Zuid-Afrikaansche Republiek verseker.



</doc>
<doc id="108006" url="https://af.wikipedia.org/wiki?curid=108006" title="Alexandra Park">
Alexandra Park

Alexandra Park is 'n voorstad van Pietermaritzburg, KwaZulu-Natal, Suid-Afrika, se hoofstad. 

Die voorstad is suid van die middestad geleë en so genoem ter herdenking van die huwelik van prinses Alexandra van Denemarke en die prins van Wallis, die latere Eduard VII, op 10 Maart 1863.



</doc>
<doc id="108008" url="https://af.wikipedia.org/wiki?curid=108008" title="Algoapark">
Algoapark

Algoapark is 'n voorstad van Port Elizabeth, die grootse stad in die Oos-Kaap, Suid-Afrika.

Algoapark is sowat 6 km noord van die Baai se stadsaal geleê en suidoos van Salt Lake. Die naam is afgelei van Algoabaai, waaraan die stad geleë is. Die Afrikaanse vorm van die voorstad se naam, Algoapark, is jare gelede goedgekeur vir amptelike gebruik, maar die Engelse vorm, Algoa Park, word ook wyd gebruik.




</doc>
<doc id="108010" url="https://af.wikipedia.org/wiki?curid=108010" title="Newton Park">
Newton Park

Newton Park is 'n sentrale voorstad van Port Elizabeth, die grootste stad in die Oos-Kaap, Suid-Afrika.

Newton Park word begrens deur Schauderville in die noorde en Greenacres in die ooste. Dit is een van Port Elizabeth se grootste voormalige wit voorstede. Vir sensusdoeleindes beslaan dit 3,53 km². In 2011 was die inwonertal 4 388, van wie meer as 72% wit was, 12,4% bruin en 10,9% swart. In daardie jaar was 54,5% van die inwoners se huistaal Engels en 36,4% s'n Afrikaans.




</doc>
<doc id="108011" url="https://af.wikipedia.org/wiki?curid=108011" title="Walmer">
Walmer

Walmer is 'n groot, oorwegend wit en Engelsprekende voorstad van Port Elizabeth, die grootste stad in die Oos-Kaap, Suid-Afrika.

Walmer is sowat 2 km suid van die Baai se stadsaal geleë en noord en wes van Port Elizabeth se internasionale lughawe. Dit was van 1899 tot 1965 'n onafhanklike munisipaliteit, toe dit ingelyf is by Port Elizabeth. Om 'n rede wat die bron nie verstrek nie, is dit genoem na Walmer Castle, die setel van die hertog van Wellington in Kent, Engeland.

Vir sensusdoeleindes beslaan Walmer 7,42 km². In 2011 het die inwoners 6 792 getel, van wie meer as 81 persent wit en amper 73 persent Engelssprekend was. Die tweede grootste huistaal was Afrikaans (17,81 persent) en die derde Xhosa (amper 5 persent).




</doc>
<doc id="108016" url="https://af.wikipedia.org/wiki?curid=108016" title="Langhoring-koeivis">
Langhoring-koeivis

Die Langhoring-koeivis ("Lactoria cornuta") is 'n vis wat voorkom in die Indiese Oseaan, die weste van die Stille Oseaan, die Rooisee en aan die ooskus van Afrika suidwaarts tot by Mosselbaai. In Engels staan die vis bekend as die "Longhorn cowfish".

Die vis word tot 45 cm lank en die lyf het 'n amper vierkantige deursnit. Daar is twee stekels wat vorentoe wys op die kop en twee by die op die basis van die stertvin wat agtertoe wys. Die vis het 'n plat pens en 'n groot waaier tipe stert. Die bek is klein met uitstaan lippe. Die vis is gewoonlik olyfkleurig tot geel of bruin met blou kolletjies in die middel.

Hulle leef in starndmere, hawens en beskutte riwwe. Die vis is alleenlopers wat die gras verkies naby die riwwe en kom voor in water wat 1 tot 50m diep is. Hulle vreet ongewerweldes wat in die sand leef; hulle vind die diertjies deur die sand van hulle af te blaas. Die onvolwasse vissies kom elke seisoen naby KwaZulu-Natal voor.





</doc>
<doc id="108019" url="https://af.wikipedia.org/wiki?curid=108019" title="Cottesloe">
Cottesloe

Cottesloe is 'n klein voorstad wes van Johannesburg se middestad, sowat 3 km noordwes van die stadsaal, wes van Braamfontein, noord van Vrededorp en Jan Hofmeyr, en suid van Parktown. Dit is so genoem deur die eertydse minister van lande dr. Adam Jameson na die Wes-Australiese dorp met dieselfde naam, sowat 11 km suidwes van Perth.

In 1960 het Cottesloe wêreldbekend geraak vanweë die Cottesloe-kerkeberaad wat hier gehou is.




</doc>
<doc id="108022" url="https://af.wikipedia.org/wiki?curid=108022" title="Craighall">
Craighall

Craighall is 'n voorstad van Johannesburg, Gauteng, Suid-Afrika, sowat 10 km noord van die stadsaal, oos van Blairgowrie, wes van Sandhurst en suid van Hurlingham.

Craighall is omstreeks 1902 aangelê op grond wat W. Grey Rattray omstreeks 1891 aangekoop het. Hy het dit Craighall genoem na aanleiding van Craighall in Skotland, waarvandaan hy gekom het. Craighall Park, suid van Craighall, se naam het dieselfde oorsprong.



</doc>
<doc id="108024" url="https://af.wikipedia.org/wiki?curid=108024" title="Cramerview">
Cramerview

Cramerview is 'n voorstad van Johannesburg (voorheen van Sandton), 14 km noord van Johannesburg se stadsaal. Dis in 1954 aangelê op die plaas Driefontein en genoem na die bemarkers van die nuwe voorstad, die Cramer-broers.




</doc>
<doc id="108026" url="https://af.wikipedia.org/wiki?curid=108026" title="Johannes Nicolaas de Beer">
Johannes Nicolaas de Beer

Johannes Nicolaas de Beer (Graaff-Reinet, 6 Desember 1830 – Smitskraal, Hertzogville (destyds distrik Boshof), 20 Junie 1883) was die eienaar van 'n diamantplaas by Kimberley en die man aan wie die mynmaatskappy "De Beers Consolidated Diamond Mines" sy naam te danke het.

De Beer was die seun van Johannes Nicolaas de Beer en sy vrou, Engela Catharina Kruger. Kleintyd het hy saam met sy ouers tot noord van die Oranjerivier getrek. Niks is meer bekend oor sy vroeë lewe nie, behalwe dat hy aangeneem is as lid van die Nederduitse Gereformeerde Kerk op Rietrivier (tans die NG gemeente Fauresmith) toe di. Andrew Murray sr. en P.K. Albertyn die distrik besoek het. Drie jaar later is hy getroud met Susanna Anetta Elizabeth Steenkamp (Desember 1831 – 8 Mei 1893), dogter van Gerhardus en Wilhelmina Steenkamp. Na bewering was sy vrou 'n mens met 'n sterk wilskrag wat die sakevernuf in die gesin gehad het en deur wie se toedoen hy hom by die Gereformeerde Kerk aangesluit het. Hulle het vyf seuns en vyf dogters gehad. 

Op 27 Desember 1863 het De Beer en sy oudste broer, Diederik Arnoldus (25 Desember 1825 – 1878), gesamentlik die helfte van die onderverdeelde plaas Bultfontein in die westelike deel van die voormalige Oranjerivier-Soewereiniteit gekoop. Die ander helfte, wat die eiendom van Cornelis du Plooy geword het, het die naam Bultfontein behou. Dit was nadat maj. Henry Warden reeds op 16 Desember 1848 die titelakte van die plaas Bultfontein aan J.F. Otto in die toe onbekende westelike deel van die Oranjerivier-Soewereiniteit uitgereik het. Hoewel die broers, Johannes en Diederik Arnoldus, hul plaas van 17 000 akker, wat hulle Vooruitzigt (of Vooruitzicht) genoem het, tussen hulle verdeel het, was dit 'n informele reëling en Johannes de Beer is as die eienaar van die hele plaas beskou. Hy het 'n klein hartbeeshuisie op die eiendom gebou en was ses jaar later daar woonagtig toe diamante op die aangrensende Bultfontein en Dorstfontein ontdek word. Moontlik is tydens dié tyd ook op Vooruitzigt geprospekteer, maar geen noemenswaardige vondste is gedoen nie. 

In April 1871 is gesê dat 'n eensame delwer diamante op Vooruitzigt gevind het en dié berig het die belangstelling van 'n groep prospekteerders van die Vaalrivier gaande gemaak. Dit het gelei tot die eerste stormloop op Vooruitzigt. De Beer het aanvanklik sy bes gedoen om die delwers in bedwang te hou, en sy plaas het berug geraak as 'n moeilike plek om 'n kleim te bekom. Teen die middel van Julie is daar egter nog ryker vondste op Vooruitzigt ontdek op die bekende Colesbergkoppie (Colesberg Kopje), ongeveer 1,5 km reg wes van die oorspronklike delwery. Die stormloop wat gevolg het (bekend as New Rush), was die mees vasbeslote wat ooit op die diamantvelde plaasgevind het; toe kon De Beer dit nie langer beheer nie.

Minder as 'n maand ná die stormloop het hy, ten spyte van sy vrou se besware, Vooruitzigt verkoop aan Alfred Ebden, 'n vennoot in die Port Elizabethse firma Dunell, Ebden and Company. Die transaksie is op 19 Oktober 1871 toe John D.K. Reitz, wat opgetree het namens die sindikaat wat deur Alfred Ebden met ander firmas in Port Elizabeth gestig is, Vooruitzigt formeel van De Beer gekoop het teen 6 000 ghienies (volgens 'n ander bron £6 000). Dié koop het gelei tot die aanleg van die dorp Kimberley en het beteken dat De Beers sy aandeel van ongekende miljoene ponde prysgegee het. 

De Beer het eers na Driehoek op die destydse Transvaalse grens getrek en later verskeie plase in die distrik Boshof bekom. Een van die plase, Presentpan, het hy aan sy broer geskenk. Hy was op 'n ander plaas, Smitskraal, woonagtig toe hy op 52-jarige leeftyd oorlede en op Smitskraal begrawe is. Sy boedel is op £9 958.15s gewaardeer. Teen daardie tyd is Vooruitzigt al herverkoop (31 Mei 1875) aan die Kaapse regering vir £100 000. De Beer se naam is verewig deur die stigting van die De Beers Mining Company. Met die amalgamasie van die diamantmyne in 1888 is die maatskappy by die De Beers Consolidated Mines Limited ingelyf. 

De Beer was 'n stil, teruggetrokke man, na bewering goedgelowig en diep godsdienstig. Soos alle Doppers destyds in die weste van die Vrystaat en die aangrensende Griekwaland-Wes, het hy tot die Gereformeerde kerk Reddersburg behoort. Sommige van sy 10 kinders was later vooraanstaande lede van die Sewendedagadventistekerk in Kimberley, waar dié kerk se eerste kerkgebou in Afrika vandag nog geleë is. Luidens berigte is sy broer Diederik Arnoldus op die pad tussen Pretoria en Johannesburg vermoor. 

De Beer se oudste seun en naamgenoot, Johannes Nicolaas, is op 2 Mei 1852 gebore en oorlede op 9 Oktober 1915 by 20ste Laan 431, Villieria, Pretoria.



</doc>
<doc id="108028" url="https://af.wikipedia.org/wiki?curid=108028" title="Richard Burton">
Richard Burton

Richard Burton CBE (10 November 1925 – 5 Augustus 1984) was ’n Walliese akteur van die verhoog en rolprente wat bekend was vir sy soetvloeiende baritonstem en toneelspeltalent.

Hy is sewe keer vir ’n Oscar benoem, maar het nooit een gewen nie. Hy het wel Bafta-, Golden Globe- en Tony-pryse vir beste akteur ingepalm. In die middel 1960's was hy onder die sterre wat die gewildste by die loket was, en teen die laat 1960's was hy een die bes betaalde akteurs in die wêreld.

Burton se naam word steeds hoofsaaklik verbind aan dié van sy tweede vrou, die aktrise Elizabeth Taylor. Die paar se onstuimige verhouding was selde uit die nuus.

In die 1940's en vroeë 1950's het Burton in Brittanje op die verhoog en in rolprente verskyn. Voor sy diensplig in die Britse lugmag was hy professor Higgins in ’n YMCA-produksie van die toneelstuk "Pygmalion". Hy het sy professionele toneelspeldebuut in Liverpool en Londen gemaak in ’n opvoering van "Druid's Rest", maar sy loopbaan is in 1944 onderbreek toe hy lugmag toe is. Hy het vroeg al die gewoonte gehad om ’n sak met romans, biografieë, woordeboeke en ’n versamelde werke van Shakespeare saam met hom te dra. Hy kon, as iemand vir hom ’n reël uit Shakespeare aanhaal, uit sy kop die volgende paar minute se reëls opsê. Taal was sy groot liefde en hy het jare later, voor ’n huilerige Elizabeth Taylor, gesê: "Taal is die enigste ding in die lewe. Nie liefde nie. Niks anders nie."

Burton het hom in dié tyd gevestig as ’n formidabele akteur van Shakespeare-stukke, met veral ’n indrukwekkende vertoning van Hamlet in 1964, en die resensent en dramaturg Kenneth Tynan het hom "die natuurlike opvolger van Olivier" genoem. As ’n alkoholis het Burton egter nooit aan dié verwagting voldoen nie. Hy het resensente en sy kollegas bly teleurstel en die reputasie gekry van ’n groot tragiese deugniet.

In 1952 het Burton sy eerste rol in Hollywood gekry: die hoofrol in "My Cousin Rachel" teenoor Olivia de Havilland. In dié tyd het die rolprentateljees gesukkel om te keer dat gehore deur televisie weggelok word en het hulle nuwe akteurs en tegnieke gesoek. Die prent was ’n groot sukses en het hom gevestig as ’n Hollywood-hoofrolspeler. Hy is ook vir sy eerste Oscar benoem en het die Golden Globe vir nuwe ster van die jaar gewen. Hy was daarna in "The Desert Rats" (1953). 

Die volgende jaar het hy ’n sensasie veroorsaak in "The Robe", die eerste prent wat die wyedoekproses CinemaScope gebruik het, en daarvoor het hy nog ’n Oscar-benoeming gekry. Sy volgende prente soos "Prince of Players" (1955), "The Rains of Ranchipur" (1955) en "Alexander the Great" (1956) was nie ’n sukses nie en Burton het nie met sy spel beïndruk nie.

Nadat hy koning Arthur in die musiekspel "Camelot" gespeel het, is hy die rol van Mark Antony aangebied in die rolprent "Cleopatra" (1963). Dit was destyds die duurste prent wat nog gemaak is. Dit was die begin van Burton se loopbaan as ’n groot ster. Tydens die verfilming het Burton op Elizabeth Taylor verlief geraak terwyl sy nog met die sanger Eddie Fisher getroud was. Albei moes eers skei en hulle het daarna, in 1964, getrou. Op hul eerste ontmoeting het Burton vir Taylor gesê: "Het iemand al vir jou gesê jy is ’n baie mooi meisie?" Taylor sou later onthou sy het gedink: ""Oy gevalt", hier is hierdie groot minnaar, die groot intellektueel van Wallis, en hy kom met so ’n sêding vorendag." In hul eerste tonele saam was hy bewerig en het hy sy reëls vergeet, en sy het hom kalmeer en gehelp. Eindelik het die twee sterre se privaat lewe baie bygedra om publisiteit vir die prent te kry, en dit was die begin van talle flieks saam. Die prent het genoeg geïn om die groot vervaardigingskoste te dek.

In 1964 was Burton weer suksesvol in Tennessee Williams se "The Night of the Iguana". Op 15 Maart 1964 is Burton ondanks teenstand van sy familie in Montreal met Taylor getroud. 

Van Burton en Taylor se ander prente saam was "The Sandpiper" (1965), wat swak ontvang is, en die suksesvolle "Who's Afraid of Virginia Woolf?" (1966). Albei het Oscar-benoemings gekry vir hul vertolking van die egpaar George en Martha, maar net Taylor het gewen. Later sou die paartjie sê die rolprent het sy tol op hul verhouding geëis, en Taylor was "moeg om Martha te speel" in die regte lewe.

Hul lewendige spel in Shakespeare se "The Taming of the Shrew" (1967), was weer ’n sukses. Hul latere prente, "The Comedians" (1967), "Boom!" (1968) en "Doctor Faustus" (1967, met Burton as regisseur), het egter misluk. Nog ’n mislukking was die 1969-prent "Staircase", waarin Burton en Rex Harrison die rolle van ’n bakleiende homoseksuele paartjie vertolk. Sy salaris vir die prent het hom egter die bes betaalde akteur in die wêreld gemaak.
Hy het eindelik ’n kommersiële lokettreffer gemaak saam met Clint Eastwood: die 1968-prent "Where Eagles Dare". Sy laaste prent van die dekade, "Anne of the Thousand Days" (1969), was ’n kommersiële teleurstelling wat ook nie goeie resensies gekry het nie.

Weens sy en Taylor se uitspattige leefwyse en sy groot uitgebreide familie en ander wat hy onderhou het (in ’n stadium 42 mense), het Burton later in middelmatige prente gespeel om geld te maak, en dit het sy loopbaan geskaad. Prente in dié tyd sluit in "Bluebeard" (1972), "Hammersmith Is Out" (1972), "The Klansman" (1974) en "Exorcist II: The Heretic" (1977). Hy het nog een sukses in die 1970's gehad: "Equus", die rolprentweergawe van die toneelstuk, waarvoor hy ’n Golden Globe gewen en ’n Oscar-benoeming gekry het. 

In 1978 het nog ’n lokettreffer, "The Wild Geese", gevolg. Sy laaste rolprentrol was in "Nineteen Eighty-Four", waarvoor hy vir sy spel geprys is. Ten tyde van sy dood het hy gewerk aan "Wild Geese II", wat eindelik in 1985 uitgereik is.



</doc>
<doc id="108031" url="https://af.wikipedia.org/wiki?curid=108031" title="Tarentaal-blaasop">
Tarentaal-blaasop

Die Tarentaal-blaasop ("Arothron meleagris") is vis wat wydverspreid in die Indiese en Stille oseane en die ooskus van Afrika suidwaarts tot by die suide van KwaZulu-Natal voorkom. In Engels staan die vis bekend as die "Guineafowl puffer".

Die vis word tot 50 cm lank en is grysbruin tot swart van kleur. Die lyf, kop en stert is bedek met klein, digte, wit kolletjies. Soms is van die bevolking helder geel met 'n paar verspreide swart kolle op die lyf.

Hierdie vis leef in tropiese strandmere en vlak koraal- en rotsriwwe in water wat 1 tot 20m diep is. Hulle is gewoonlik alleenlopers en vreet die punte van korale, alge en ongewerweldes.

Hierdie blaasop lyk baie soos die Swartspikkel-blaasop ("Arothron nigropunctatus") wat in sy geel fase is.





</doc>
<doc id="108048" url="https://af.wikipedia.org/wiki?curid=108048" title="Faye Dunaway">
Faye Dunaway

Dorothy Faye Dunaway (gebore op 14 Januarie 1941) is ’n Amerikaanse aktrise wat veral bekend is vir haar rolprentrolle van die 1960's af.

Dunaway se loopbaan het in die vroeë 1960's op Broadway begin. Sy het haar rolprentdebuut in die 1967-fliek "The Happening" gemaak, ook met Anthony Quinn, en dit is gevolg deur 'n byspelerrol in die prent "Hurry Sundown" (ook 1967), met Michael Caine en Jane Fonda as medespelers.

In dieselfde jaar nog het sy beroemd geraak danksy haar rol as Bonnie in die rampokkerprent "Bonnie and Clyde", ook met Warren Beatty as Clyde. Die prent was omstrede, maar ’n groot treffer. Volgens "Newsweek" was Dunaway se spel "die openbaring van die jaar" en die tydskrif het haar met die aktrise Marilyn Monroe vergelyk. Die fliek is vir 10 pryse benoem, onder meer Oscar vir beste prent en vir beste aktrise (vir Dunaway, maar sy het teen Katharine Hepburn verloor). Dunaway het wel die Bafta vir die mees belowende nuweling gewen.

Van haar latere noemenswaardige prente sluit in die misdaadfliek "The Thomas Crown Affair" (1968), die neo-noir-raaiselprent "Chinatown" (1974), waarvoor sy haar tweede Oscar-benoeming gekry het, die rampdrama "The Towering Inferno" (1974), die politieke riller "Three Days of the Condor" (1975) en die satiriese "Network" (1976), waarvoor sy die Oscar vir beste aktrise gewen het.

Daarna het sy meer karakterrolle vertolk, dikwels in onafhanklike prente. Die eerste was haar vertolking van Joan Crawford in die 1981-prent "Mommie Dearest". Ander prente sluit in die riller "Eyes of Laura Mars" (1978), die drama "Barfly" (1987) en die surrealistiese komediedrama "Arizona Dream" (1993).

Dunaway het drie Golden Globes, ’n Bafta en ’n Emmy gewen, en was die eerste ontvanger van ’n Leopard Club-prys op die Locarno-rolprentfees. In 2011 het die Franse regering haar ’n offisier van die land se Orde van Kuns en Lettere gemaak.



</doc>
<doc id="108049" url="https://af.wikipedia.org/wiki?curid=108049" title="Glenda Jackson">
Glenda Jackson

Glenda May Jackson, CBE (gebore op 9 Mei 1936) is ’n Britse verhoog- en rolprentaktrise en ’n politikus. 

Jackson is reeds sedert die 1950's ’n aktrise en was van 1964 af vier jaar lank lid van die Royal Shakespeare Company. Sy het twee Oscars gewen – vir haar spel in die rolprente "Women in Love" (1970) en "A Touch of Class" (1973). Brian McFarlane, die hoofskrywer van "The Encyclopedia of British Film", het haar vir haar rol in eersgenoemde prent groot lof toegeswaai. Ander bekroonde rolle sluit in Alex in "Sunday Bloody Sunday" (1971) en die titelrol in die BBC-televisiereeks "Elizabeth R" (ook 1971); sy het vir laasgenoemde ’n Emmy gewen.

Van 1992 tot 2010 was Jackson LP vir Hampstead en Highgate en vroeg in Tony Blair se regering, van 1997 tot 1999, was sy ’n junior minister van vervoer. Sy het in 2011 aangekondig sy sal haar weens haar ouderdom nie in 2015 se algemene verkiesing beskikbaar stel nie. Die verkiesing het twee dae voor haar 79ste verjaarsdag plaasgevind.



</doc>
<doc id="108051" url="https://af.wikipedia.org/wiki?curid=108051" title="Beloetsje">
Beloetsje

Die Beloetsje (Beloetsji: بلوچ) is 'n Irannese etniese groep inheems aan Iran en Pakistan wat Beloetsji, 'n Irannese taal, as moedertaal praat.

Wêreldwyd leef byna 10 miljoen Beloetsje, waarvan sowat 7 miljoen in Pakistan (3,6% van die bevolking) en omtrent 1,6 miljoen in Iran (2%). Hulle is veral aanhangers van die Soennitiese Islam en leef in die grensgebied tussen albei lande, asook in Suid-Afghanistan. Die stamgebied van die Beloetsje, Beloetsjistan, streek oor die suidooste van Iran, die weste van Pakistan, die suide van Afghanistan en grens in die suide aan die Arabiese See, 'n see van die Indiese Oseaan.


</doc>
<doc id="108052" url="https://af.wikipedia.org/wiki?curid=108052" title="Liza Minnelli">
Liza Minnelli

Liza May Minnelli (gebore op 12 Maart 1946) is ’n Amerikaanse aktrise en sangeres. Sy is veral bekend vir haar vertolking van Sally Bowles in die 1972-musiekprent "Cabaret", waarvoor sy ’n Oscar vir beste aktrise gewen het. Sy is die dogter van die rolprentregisseur Vincente Minnelli en die aktrise en sangeres Judy Garland.

Sy het haar loopbaan in haar tienerjare begin as ’n musiekteater-aktrise en nagklubsangeres in New York. In 1965 het sy haar Broadway-debuut in die musiekspel "Flora the Red Menace" gemaak en het sy die Tony vir beste aktrise in ’n musiekspel gewen – op 19 was sy die jongste aktrise in Broadway se geskiedenis wat dit kon regkry. Sy het ook lof gekry vir haar dramatiese spel in die prent "The Sterile Cuckoo" (1969), maar dit is die musiekprent "Cabaret" (1972) wat haar beroemd gemaak het, asook die spesiale TV-program "Liza with a Z" (ook 1972), wat ’n Emmy gewen het.

Baie van haar daaropvolgende rolprentprojekte het kommersieel misluk en swak resensies gekry, tot met die 1981-komedie "Arthur". Sy het in 1977 ook na die verhoog teruggekeer in die Broadway-musiekspel "The Act". Sy het in die 1960's en 1970's popmusiek opgeneem.

Minnelli het gesukkel met dwelmmisbruik en was een van die eerste bekendes wat openlik oor dwelmrehabilitasie gepraat het. Van die laat 1970's af het sy gefokus op konserttoere en nagklubvertonings. Sy het onder meer in Oktober 1982 by Sun City in Suid-Afrika (destyds in Bophuthatswana) opgetree. In 1979 en 1987 het sy lof gekry vir haar optredes in Carnegie Hall en in 1991 en 1992 in die Radio City Music Hall. Sy het ook die popalbum "Results" opgeneem wat deur die Pet Shop Boys vervaardig is.

Sy het harsingontsteking opgedoen en in 2002 ’n terugkeer gemaak met haar vertoning "Liza's Back". Sy het ook van 2003 tot 2013 gasverskynings gemaak in die sitkom "Arrested Development", terwyl sy steeds internasionaal getoer en in 2008/'09 "Liza's at The Palace...!" op Broadway opgevoer het.

Minnelli word as ’n Amerikaanse en ’n gay ikoon beskou. Sy het ’n Oscar, twee Golden Globes, ’n Emmy, twee Tonys, ’n Grammy-legendeprys en ’n spesiale Tony gewen, sowel as baie ander pryse. Sy is in 2000 in die Amerikaanse teater-eresaal opgeneem.




</doc>
<doc id="108054" url="https://af.wikipedia.org/wiki?curid=108054" title="Lodewyk XIII van Frankryk">
Lodewyk XIII van Frankryk

Lodewyk XIII (Frans: "Louis XIII"; 27 September 1601—14 Mei 1643) was die koning van Frankryk van 1610 tot en met sy dood in 1643. Koning Lodewyk XIV was die seun van Lodewyk XIII.



</doc>
<doc id="108056" url="https://af.wikipedia.org/wiki?curid=108056" title="Maatskaplike verantwoordelikheid">
Maatskaplike verantwoordelikheid

Maatskaplike verantwoordelikheid is 'n etiese raamwerk wat impliseer dat 'n entiteit, of dit 'n organisasie of 'n individu is, 'n verpligting het om tot voordeel vir die samelewing oor die algemeen op te tree. Maatskaplike verantwoordelikheid is elke individu se taak sodat 'n balans tussen die ekonomie en ekosisteme gehandhaaf word. 'n Kompromis mag tussen ekonomiese ontwikkeling, in materiële opsig, en die welsyn van die samelewing en die omgewing bestaan, alhoewel dit deur baie verslae oor die afgelope dekade bevraagteken is. Maatskaplike verantwoordelikheid beteken om 'n balans tussen die twee te handhaaf. Dit het betrekking op nie net sake-instellings alleen nie, maar ook op almal wie se handelings 'n uitwerking op die omgewing het. Hierdie verantwoordelikheid kan passief wees, deur nie by aktiwiteite betrokke te raak wat skade aan die samelewing kan berokken nie, of dit kan aktief wees, deur aktiwiteite wat maatskaplike doelwitte bevorder.

Besighede kan etiese besluitneming gebruik om hulle te beveilig, deur besluite te neem wat dit moontlik maak vir staatsliggame om hulle betrokkenheid by die korporasie te verminder. Byvoorbeeld, indien 'n maatskappy die omgewingsbewaringsagentskap van die Verenigde State ((OBA) se riglyne vir die vrylating van gevaarlike besoedelstowwe volg en selfs een stap verder gaan en betrokke raak by die gemeenskap en die kwessies wat hulle mag hê aanroer, sal daar minder kans wees dat die OBA hulle vir omgewingskwessies mag ondersoek. 'n Beduidende beginsel van huidige denkwyses oor privaatheid beklemtoon egter "selfregulering" eerder as mark- of staatsmeganismes vir die beskerming van persoonlike inligting. Volgens sekere kenners word die meeste reëls en regulasies deur openbare protes gevorm, wat winsmaksimalisering bedreig en sodoende die welstand van die aandeelhouer, en indien daar geen protes is nie sal daar dikwels beperkte regulering wees.

Sekere kritici voer aan dat korporatiewe maatskaplike verantwoordelikheid (KMV) die fundamentele ekonomiese rol van besighede verwar; ander voer aan dat dit niks meer as oppervlakkige oëverblindery of onregmatige toe-eiening van omgewingsbetrokkenheid is nie; ander voer aan dat dit 'n poging is om die rol van regerings as waghond oor invloedryke korporasies voor te spring alhoewel daar geen stelselmatige bewys is om hierdie kritiek te ondersteun nie. 'n Aansienlike getal studies het geen negatiewe invloed op resultate van aandeelhouers van KMV getoon nie, maar eerder 'n effens negatiewe korrelasie met verbeterde opbrengste van aandeelhouers. Sommige studies het sterk positiewe korrelasies tussen 'n KMV-tipe verbintenis tot volhoubaarheid en maatskappyprestasie op die langtermyn getoon.

Maatskaplike verantwoordelikheid van studente is die verantwoordelikheid van elke student vir sy/haar dade. Dit is moreel bindend en impliseer dat elke persoon so optree dat die negatiewe effek op die mense om hulle verminder word. Dit is 'n verbintenis wat elkeen tot die samelewing moet hê – deur tot sosiale, kulturele en ekologiese sake by te dra.
SMV is op 'n individu se etiek gebaseer. In plaas van slegs daardie areas met materiële belang as belangrik te ag, word ondersteuning aan sake vir liefdadigheidsredes gegee. Dit vorm die basis vir KMV of korporatiewe maatskaplike verantwoordelikheid want indien elkeen in 'n sake-instelling sy/haar deel doen, sal die groter dinge outomaties duidelik word. Die tendense wys egter dat groot liefdadigheidsorganisasies hoë geforseerde groei danksy die MV-pogings van individue en nie korporasies of die regering nie, opgeteken het.

Korporatiewe maatskaplike verantwoordelikheid of KMV is deur lord Holme en Richard Watts in die publikasie van die wêreldbesigheidsraad vir volhoubare ontwikkeling "Making Good Business Sense" gedefinieer as "…die voortgesette verbintenis deur besighede om eties op te tree en by te dra tot ekonomiese ontwikkeling terwyl die lewenskwaliteit van die werksmag en hulle gesinne verbeter word asook dié van die plaaslike gemeenskap en samelewing oor die algemeen." KMV is een van die nuutste bestuurstrategieë waar maatskappye poog om 'n positiewe impak op die samelewing te maak terwyl hulle sake doen. Bewyse impliseer dat KMV wat vrywillig deur maatskappye geneem word effektiewer sal wees as KMV wat deur regerings verplig word. Daar is geen duidelike definisie van wat KMV behels nie. Elke maatskappy het verskillende KMV-doelwitte alhoewel die hoofbeweegrede dieselfde is. Alle maatskappye het 'n tweepuntagenda—om kwalitatief (die bestuur van mense en prosesse) en kwantitatief (die impak op die samelewing) te verbeter. Die tweede punt is net so belangrik soos die eerste en aandeelhouers van elke maatskappy raak toenemend meer geïnteresseerd in die "buitesirkel"-die aktiwiteite van die maatskappy en watter uitwerking dit op die omgewing en samelewing het. Die ander beweegrede is dat maatskappye nie net op winsmaksimalisering moet fokus nie.

Een algemene opvatting is dat wetenskaplikes en ingenieurs moreel verantwoordelik is vir die negatiewe uitwerkings van die verskeie toepassings van hulle kennis en uitvindings. Per slot van rekening, indien wetenskaplikes en ingenieurs trots is op die menige suksesse van die wetenskap en tegnologie, hoekom moet hulle toegelaat word om verantwoordelikheid vir die negatiewe uitwerkings van die gebruik of misbruik van wetenskaplike kennis en tegnologiese vernuwing vry te spring? Wetenskaplikes en ingenieurs het buitendien 'n gesamentlike verantwoordelikheid vir die keuse en uitvoer van hulle werk. Komitees van wetenskaplikes en ingenieurs is dikwels betrokke by the beplanning van regerings- en korporatiewe navorsingsprogramme, insluitend dié wat toegewy is aan die ontwikkeling van militêre tegnologieë en wapentuig. Baie professionele verenigings en nasionale organisasies soos die nasionale akademie vir wetenskap en die nasionale akademie vir ingenieurswese in die Verenigde State het etiese riglyne. Daar is duidelik 'n erkenning dat wetenskaplikes en ingenieurs, individueel en gesamentlik, 'n spesiale en groter verantwoordelikheid as gewone burgers het ten opsigte van die ontwikkeling en gebruik van wetenskaplike kennis.

Ongelukkig is daar aangedui dat die situasie nie so eenvoudig is nie en dat wetenskaplikes en ingenieurs nie geblameer kan word vir die geskepte euwels deur nuwe wetenskaplike kennis en tegnologiese vernuwing nie. Eerstens is daar die algemene probleem van opbreek en verspreiding van verantwoordelikheid. As gevolg van die intellektuele en fisiese verdeling van werk, die gevolglike opbreek van kennis, die hoë graad van spesialisasie en die ingewikkelde en hiërargiese besluitnemingsproses in maatskappye en navorsingslaboratoriums van regerings, word dit toenemend moeiliker vir individuele wetenskaplikes en ingenieurs om die gebruik van hulle uitvindings te beheer. Hierdie opbreek van beide werk en besluitneming het versnipperde morele aanspreeklikheid tot gevolg, dikwels tot die punt waar "almal wat betrokke was, was verantwoordelik, maar niemand kon verantwoordelik gehou word nie."

Nog 'n probleem is onkunde. Die wetenskaplikes en ingenieurs kan nie voorspel hoe hulle nuut ontwikkelde kennis en tegnologiese nuwighede misbruik of verkeerd gebruik word vir vernietigende doeleindes in die nabye of verre toekoms nie. Alhoewel die verskoning van onkunde ietwat aanvaarbaar is vir daardie wetenskaplikes wat betrokke is by basiese en fundamentele navorsing waar moontlike toepassings nie eens in die vooruitsig gestel kan word nie, is dié verskoning baie swakker vir wetenskaplikes en ingenieurs wat betrokke is by toegepaste wetenskaplike navorsing en tegnologiese vernuwing omdat die werkdoelwitte welbekend is. Byvoorbeeld, die meeste korporasies doen navorsing oor spesifieke produkte of dienste wat die belofte van die grootste moontlike wins vir aandeelhouers inhou. Net so is die meeste van die navorsing wat deur regerings befonds word missiegeoriënteerd, soos die bewaring van die omgewing, die ontwikkeling van nuwe medisyne of die ontwerp van dodeliker wapens. In alle gevalle waar die toepassing van wetenskaplike kennis en tegnologiese vernuwing vooraf welbekend is, is dit onmoontlik vir 'n wetenskaplike of ingenieur om die verantwoordelikheid te ontduik van navorsing en tegnologiese vernuwing wat moreel twyfelagtig is. John Forge skryf in "Moral Responsibility and the Ignorant Scientist" dat onkunde nie 'n verskoning is nie juis omdat wetenskaplikes as onkundig geblameer kan word.

'n Ander standpunt is dat verantwoordelikheid val op dié wat fondse vir die navorsing en tegnologiese ontwikkelings verskaf, wat meestal korporasies en regeringsagentskappe is. Voorts, omdat belastingbetalers indirek die fondse vir regeringsgesubsidieerde navorsing verskaf, behoort hulle en die politici wat hulle verteenwoordig, d.w.s. die samelewing oor die algemeen, aanspreeklik gehou te word vir die gebruik en misbruik van wetenskap. Vergeleke met vroeër tye toe wetenskaplikes dikwels hulle eie navorsing onafhanklik kon uitvoer, vereis vandag se eksperimentele navorsing duur laboratoriums en instrumente wat wetenskaplikes afhanklik maak van dié wat vir hulle studies betaal.

Maatskaplike verantwoordelikheid as 'n nie-bindende of sagte wetsbeginsel het normatiewe status gekry met betrekking tot privaat- en openbare korporasies in die Verenigde Nasies se Opvoedkundige, Wetenskaplike en Kulturele Organisasie (Unesco) se "Universele verklaring oor Bio-etiek en Menseregte" wat ontwikkel is deur die Unesco Internasionale Komitee vir Bio-etiek, veral met betrekking tot kind- en moederwelsyn.(Faunce en Nasu 2009) Die Internasionale Standaardeorganisasie sal "vrywillige verbintenis tot maatskaplike verantwoordelikheid aanmoedig en sal algemene leiding oor begrippe, definisies en evalueringsmetodes gee." Die standaard beskryf homself as 'n gids vir dialoog en taal, nie 'n beperkende of sertifiseerbare bestuurstandaard nie.




</doc>
<doc id="108057" url="https://af.wikipedia.org/wiki?curid=108057" title="Shelley Winters">
Shelley Winters

Shelley Winters (gebore as Shirley Schrift; 18 Augustus 1920 – 14 Januarie 2006) was ’n Amerikaanse aktrise wat in dosyne rolprente gespeel het, sowel as op die verhoog en televisie; haar loopbaan strek oor meer as 50 jaar tot met haar dood in 2006.

Winters het Oscars gewen vir "The Diary of Anne Frank" (1959) en "A Patch of Blue" (1965), en is benoem vir "A Place in the Sun" (1951) en "The Poseidon Adventure" (1972). Sy was ook te sien in rolprente soos "A Double Life" (1947), "The Big Knife" en "The Night of the Hunter" (1955), "Lolita" (1962), "Alfie" (1966) en "Pete's Dragon" (1977).

Winters het haar talent by verskeie instansies geslyp en was in die laat 1940's ’n woonstelmaat van nog ’n nuweling, Marilyn Monroe.

Sy het aanvanklik in Hollywood bekend geraak as die "blonde bom"-tipe. Sy het in 1947 die eerste keer aandag getrek in "A Double Life" en het daarna hoofrolle vertolk in prente soos "The Great Gatsby" (1949) en "Winchester 73" (1950). Sy het egter gou moeg geraak vir dié beeld en in 1951 het sy ’n rol in "A Place in the Sun" vertolk waarin sy ’n teenvoeter was vir Elizabeth Taylor se skoonheid. Sy het ’n Oscar-benoeming vir beste aktrise daarvoor gekry. 

Ander prente sluit in "Meet Danny Wilson" (1952) en "The Night of the Hunter" (1955). Sy het ook op die verhoog verskyn, onder meer in 1955 tot 1956 in "A Hatful of Rain". Sy het ’n Oscar vir beste vroulike byspeler gewen vir haar rol in "The Diary of Anne Frank" (1959) en in "A Patch of Blue" (1966). Sy het eersgenoemde Oscar aan die Anne Frank-huis in Amsterdam geskenk.

Noemenswaardige ander prente sluit in "Lolita" (1962), "Alfie" (1966) en "Harper" (ook 1966), "The Poseidon Adventure" (1972), waarvoor sy vir ’n Oscar benoem is, en "Next Stop, Greenwich Village" (1976). Sy het ook in kultusflieks gespeel soos "Wild in the Streets" (1968) en "Whoever Slew Auntie Roo?" (1971). In 1970 was sy in die Broadway-musiekspel "Minnie's Boys" as Minnie Marx, die ma van Groucho, Harpo, Chico, Zeppo en Gummo Marx.

Winters se stormagtige huwelike, romanses met bekende sterre, betrokkenheid in politiek en feministiese sake het haar voortdurend in die nuus gehou. Sy het graag uitdagende onderhoude toegestaan en dit het gelyk of sy oor alles ’n opinie het. Dit het gelei tot ’n tweede loopbaan as skrywer. Hoewel sy nie ’n skoonheid was nie, het haar toneelspel, skerpsinnigheid en "chutzpah" haar ’n liefdeslewe besorg wat met Monroe s’n kon meeding. Op ’n latere ouderdom het sy in outobiografieë van haar "verowerings" vertel. Sy het geskryf oor ’n jaarlikse ontmoeting met William Holden, sowel as haar affairs met Sean Connery, Burt Lancaster, Errol Flynn en Marlon Brando.

Jonger gehore ken haar veral vir haar televisie-optredes, soos die titelkarakter in "Roseanne" se ouma in die 1990's. Haar laaste rolle was as byspeler in prente soos "Heavy" (1995), "The Portrait of a Lady" (1996) en "Gideon" (1999).



</doc>
<doc id="108062" url="https://af.wikipedia.org/wiki?curid=108062" title="James Caan">
James Caan

James Edmund Caan (gebore op 26 Maart 1940) is ’n Amerikaanse akteur. Ná vroeë rolle in rolprente soos "El Dorado" (1966), het Caan in die 1970's meer bekend geraak in groot rolle in prente soos "Brian's Song" (1971), "The Godfather" (1972), "The Gambler" (1974), "Rollerball" (1975) en "A Bridge Too Far" (1977).

Van sy latere noemenswaardige prente sluit in "Thief" (1981), "Misery" (1990), "For the Boys" (1991), "Bottle Rocket" (1996) en "Elf" (2003), sowel as die rol van "Big Ed" Deline in die televisiereeks "Las Vegas" (2003–2008). Vir sy rol in "The Godfather" is hy vir ’n Oscar vir beste manlike byspeler benoem.

Caan het in Off-Broadway-produksies verskyn voordat hy in 1961 sy Broadway-debuut in "Blood, Sweat and Stanley Poole" gemaak het. Hy was ook in TV-reekse soos "The Untouchables" (1959), "The Alfred Hitchcock Hour" (1955-'60), "Kraft Suspense Theatre" (1963-'65), "Combat!" (1962-'67), "Ben Casey" (1961-'66), "Dr. Kildare" (1961-'66), "Route 66" (1960-'64) en "Naked City" (1958-'63).

Sy eerste noemenswaardige rolprentrol was in die 1964-riller "Lady in a Cage". In 1965 het hy sy eerste hoofrol in "Red Line 7000" gekry. In 1966 het hy in "El Dorado" gespeel saam met John Wayne en Robert Mitchum en in 1968 in "Countdown".

In 1972 was Caan die humeurige Sonny Corleone in "The Godfather". Hy is vir ’n Oscar vir beste manlike byspeler benoem vir sy spel. Daarna was hy tot in 1982 in verskeie prente, soos "T.R. Baskin", "Cinderella Liberty", "Freebie and the Bean", "The Godfather Part II", "Rollerball", "A Bridge Too Far", "Comes A Horseman" en Neil Simon se outobiografiese toneelstuk "Chapter Two".

Die volgende jaar het hy in die neo-noir-prent "Thief" gespeel, met Michael Mann as regisseur. Hoewel die prent destyds nie suksesvol was nie, is Caan se spel geprys en die prent het ’n soort kultusfliek geword. Caan het self gesê naas "The Godfather" was "Thief" die prent waarop hy die trotsste is.

Hy het nee dankie gesê vir ’n paar prente wat vir ander akteurs sukses gebring het, soos "The French Connection", "One Flew Over the Cuckoo's Nest", "Close Encounters of the Third Kind", "Kramer vs. Kramer", "Apocalypse Now", "Blade Runner" en "Superman" (1978).

Van 1982 tot 1987 het hy aan depressie gely weens sy suster se dood aan leukemie, ’n groeiende probleem met kokaïen en wat hy as "Hollywood burnout" beskryf het, en hy het vir ’n ruk nie in rolprente verskyn nie. Caan het in dié tyd kinders in sport afgerig en later gesê dit het vrede in sy gemoed gebring.

In 1987 het hy ’n terugkeer gemaak in "Gardens of Stone", ’n prent oor die uitwerking van die Viëtnamoorlog op Amerika. In 1988 en 1990 was hy in die prente "Alien Nation", "Dick Tracy" en "Misery". Laasgenoemde was ’n treffer. In 1992 was Caan in "Honeymoon in Vegas" en in 1993 in "The Program". In 1996 het hy in "Bottle Rocket" gespeel en saam met Arnold Schwarzenegger in "Eraser". Van sy mees onlangse verskynings was in "Mickey Blue Eyes" (1999), "The Way of the Gun" (2000), "The Yards" (2000), "City of Ghosts" (2002), "Night at the Golden Eagle" (2002), "Dogville" (2003) en "Elf" (2003).

In 2003 het Caan die rol van die casinobaas "Big Ed" Deline in die TV-reeks "Las Vegas" losgeslaan. Op 27 Februarie 2007 het hy aangekondig dat hy nie na die reeks gaan terugkeer vir die vyfde seisoen nie omdat hy hom op rolprentwerk wil toespits. Hy is deur Tom Selleck vervang.

Caan het in 2008 die rol van die Amerikaanse president in "Get Smart" vertolk. In 2012 was hy ’n gasspeler in "Hawaii Five-0", saam met sy seun Scott Caan. In 2014 het hy in die dramakomedie "Preggoland" verskyn.



</doc>
<doc id="108064" url="https://af.wikipedia.org/wiki?curid=108064" title="Emmarentia">
Emmarentia

Emmarentia is 'n boomryke, gevestigde en betreklik gegoede voorstad van Johannesburg, Gauteng, Suid-Afrika. Dis sowat 4 km noord van die stadsaal geleë. Dit word begrens deur Linden in die noorde, Greenside in die ooste, Melville in die suide en Roosevelt Park in die weste.

Die voorstad is op die welgestelde politikus en weldoener Lourens Geldenhuys, na wie die Laerskool Louw Geldenhuys in die aangrensende Linden genoem is, se plaas Braamfontein aangelê en genoem na sy vrou, Emmarentia. Die voorstad is op 28 April 1937 geproklameer en Uitbreiding 1 op 4 Julie 1945. Die ou Rustenburgpad, wat later die naam Barry Hertzogrylaan gekry het, skei Emmarentia en Greenside.

Die voorstad, in die vorm van 'n agterstevoor sewe, beslaan vir sensusdoeleindes 3,81 km en het in 2011 'n inwonertal van 5 116 gehad van wie 41% wit was, 27% Indiërs en 26% swart. Tien jaar vroeër was die bevolking in 'n ietwat groter gebied wat destyds ook die Johannesburgse Botaniese Tuin ingesluit het, 4 452, van wie 56,1% wit was, 28% swart en 13,4% Indies. Engels was in albei gevalle die grootste huistaal, maar terwyl 60,2% dit in 2001 as huistaal aangedui het, was dit in 2011 die huistaal van 67,2% van die inwoners. Afrikaans het teruggesak van die huistaal van 12,6% van die inwoners in 2001 tot 10,2% in 2011.




</doc>
<doc id="108065" url="https://af.wikipedia.org/wiki?curid=108065" title="Valentinianus I">
Valentinianus I

Valentinianus I, die Grote (Flavius Valentinianus) was keiser van die Wes-Romeinse Ryk van 364 tot 375.

In Valentinianus se tyd is die projek om die 6 400 km lang grense te versterk wat onder Diocletianus begin het amper voltooi.

In die oostelike deel regeer Valens wat deur sy oudere broer Valentinianus aangestel is. Hy word self ná die dood van Jovianus deur die leër as keiser benoem. Die twee dele van die ryk begin onder hom en sy broer uit mekaar te groei. In die ooste is die Arianisme baie populêr en Valens bekeer hom tot hierdie vorm van Christendom. Valentinianus bly trou aan die eerste konsilie van Nicea, soos die meeste christene in die weste. Valentinianus kry veral te doen met invalle in Britannia en vanuit Germania aan die Ryn, wat in die boek "de rebus bellicis" beskryf word.

Aan die noordelike grense probeer hy om Germaanse hoofde te gebruik om die situasie daar te verbeter. In 372 benoem hy byvoorbeeld Fraomarius as koning van die Bucinobantes. Later maak hy hom tibuun van 'n eenheid Alamanni en verplaas hom na Britannia om daar 'n krisis op te los.

Hy word opgevolg deur Gratianus.



</doc>
<doc id="108067" url="https://af.wikipedia.org/wiki?curid=108067" title="Natuurfilosofie">
Natuurfilosofie

Natuurfilosofie (Lat: "philosophia naturalis") was die filosofiese studie van die natuurlike wêreld, wat uitgemond het in die natuurwetenskappe.

Die bekendste natuurfilosoof was Aristoteles.


</doc>
<doc id="108068" url="https://af.wikipedia.org/wiki?curid=108068" title="Natuurgeskiedenis (Plinius)">
Natuurgeskiedenis (Plinius)

Die Natuurgeskiedenis (Latyn: "Naturalis Historia") is 'n vroeë ensiklopedie van Plinius die ouere.

Dit is een van die langste boekwerke wat uit die tyd van die Romeinse Ryk bewaar is. Die werk probeer al die kennis wat op die gebiede van sterrekunde, wiskunde, geografie, ethografie, antropologie, fisiologie, dierkunde, plantkunde, landboukunde, farmasie, mynboukunde, mineralogie, edelstene, beeldhou- en skilderkuns bestaan, saam te vat.


</doc>
<doc id="108070" url="https://af.wikipedia.org/wiki?curid=108070" title="Sainte-Catherine, Quebec">
Sainte-Catherine, Quebec

Sainte-Catherine is 'n klein stad in die suidweste van die Franssprekende Kanadese provinsie Quebec wat net buite Montreal aan die suidoewer van die Sint-Laurensrivier geleë is.

Administratief val Sainte-Catherine, waarvan die bevolking in die Kanadese sensus van 2011 as 16 762 bepaal is, onder die streeksdistriksmunisipaliteit ("municipalité régionale de comté, MRC") Roussillon.


</doc>
<doc id="108071" url="https://af.wikipedia.org/wiki?curid=108071" title="Britannia (provinsie)">
Britannia (provinsie)

Britannia was die naam wat deur die Grieke en Romeine gebruik is om die huidige eiland van Groot-Brittanje aan te dui en ook van die Romeinse provinsie wat daar van 43 tot omtrent 410 bestaan het.

In die tyd van Julius Caesar is die eiland bevolk met Keltiese stamme wat baie aan die stamme van Gallia verwant is. Caesar het besef dat dit 'n probleem is indien die Romeine Gallië wil oorheers. Hy poog in 55 v.C. en opnuut in 54 v.C. om die suidooste van die eiland te onderwerp, maar hy moet vanweë politieke gebeure in Rome sy planne prysgee.
Amper 'n eeu later kan keiser Claudius begin om Caesar se planne te verwesenlik. Hy verower die suidooste en sy opvolgers brei die provinsie uit. Net die noorde "Caledonia", wat nou Skotland genoem word, het nooit 'n Romeinse provinsie geword nie.

Later word die provinsie eers in twee, dan in vier en uiteindelik in vyf provinsies onderverdeel:

Waar hierdie provinsies presies geleë was, is nie heeltemal duidelik nie.

Omtrent 409 word al die Romeinse soldate na die vasteland teruggeroep en ná die tyd word die eiland deur die Sakse, Jute en Angele gekoloniseer.


</doc>
<doc id="108074" url="https://af.wikipedia.org/wiki?curid=108074" title="Rassisme in die Verenigde State">
Rassisme in die Verenigde State

Rassisme en etniese diskriminasie is sedert die dae van kolonialisme en slawerny 'n ernstige probleem. Wettige of sosiaal-goedgekeurde voorregte en regte is aan wit Amerikaners gegee wat die inheemse Amerikaners, Afro-Amerikaners, Asiatiese-Amerikaners en Latyns-Amerikaners nie gehad het nie. Europese-Amerikaners (in besonder die Anglo-Amerikaners) het vanaf die 17de eeu tot in die 1960's ekslusiewe regte soos onderwys, stemreg, immigrasie, burgerskap, en eiendomsreg geniet. Nie-Protestantse immigrante uit Europa, in besonder die Iere, Pole en Italianers, het egter xenofobiese-uitsluiting en etnies-gegronde diskriminasie in die Amerikaanse gemeenskap ervaar, en is nie ten volle wit beskou nie. Hierby is daar ook voortdurend teen die Jode en Arabiere gediskrimineer, met die gevolg dat baie mense van dié groepe, hulself nie as wit geÏdentifiseer het nie.

Die belangrikste ras- en etniesgebonde instellings in Amerika was:

Formele rasse-diskriminasie is merendeels in die 20ste eeu verbied, het sosiaal onaanvaarbaar geraak, en is moreel veragtelik beskou. Rassepolitiek het 'n groot fenomeen gebly, en rassisme bly voortbestaan in sosio-ekonomiese ongelykheid. Die laagvorming van rassisme het egter bly voortleef in die volgende sfere van die Amerikaanse samelewing: Behuising, opvoeding, in die regering en by die uitleen van geld. Die Amerikaanse menseregte-netwerk (U.S. Human Rights Network), 'n netwerk van talle burger- en menseregte- organisasies, reken dat diskriminasie elke aspek van die Amerikaanse leefwyse deurdring, en uitkring na alle anderskleurige gemeenskappe. Hoewel die aard van die gemiddelde Amerikaner se houding baie oor die afgelope paar dekades verander het, het meningspeilings deur organisasies soos ABC News gevind dat groot dele van die Amerikaanse samelewing erken dat hulle steeds diskriminerende sieninge huldig. So onlangs soos in 2007 het een uit tien Amerikaners gesê hulle is bevooroordeeld teenoor Spaans-Amerikaanse medeburgers, terwyl een uit vier so voel teenoor Arabiese-Amerikaners.

Hoewel slawerny beskou word as die oorsprong van die Afro-Amerikaanse bevolking het die slawehandel in Afrika 'n groot ekonomiese grondslag in die wêreld gevestig. Onder die Europese elite, wat regdeur die tydperk van die Atlantiese stelsel die nasionale beleid bepaal het, het daar 'n gewilde ideologie by name, merkantilisme, bestaan. Merkantilisime is ook beskryf as die veronderstelling dat beleidsdoelwitte sentreer rondom militêre mag ek ekonomiese rykdom. Die kolonies was die bron van minerale rykdomme en voedsevoorrade wat tot voordeel van die tuisland gebruik is. Die inheemse-Amerikaners was nie geskik vir handerabeid nie want hulle het doodgegaan van siektes en geweld. Die Europeërs was te duur en sou ook die arbeidskrag in die tuislande verswak. Slawe was "in groot getalle" beskikbaar wat plantasie-landbou in die Amerikas baie winsgewend gemaak het.

Die slawehandel na Amerika het voor die Amerikaanse Burgeroorlog gefloreer en, volgens die Trans- Atlantiese databasis van slawehandel, is daar tussen 1626 en 1860 meer as 470 000 slawe uit Afrika na, wat vandag die Verenigde State van Amerika is, vervoer. Voorts het een uit elke vier gesin in die Suidelike Verenigde State voor die Amerikaanse Burgeroorlog slawe aangehou.Volgens die Amerikaanse sensus van 1860, was daar ongeveer 385 000 slawe-eienaars uit 'n wit bevolking van 7 miljoen.

Vroeg in die 19de eeu is 'n verskeidenheid van organisasies gestig wat daarna gekyk het om die swartes in Amerika elders te verskuif waar hulle groter vryheid kan geniet, Sommiges het kolonisasie as 'n oplossing voorgestel, en ander weer emigrasie. In die 1820's en 1830's was dit die Amerikaanse Kolonisasie-vereniging wat wou hê die swart Amerikaners moet terug Afrika toe gaan vir groter vryheid en gelykheid, en in 1821 is die kolonie van Liberië gestig. Duisende vrygestelde slawe en vrye swartmense (met beperkte regte) is gehelp om van Amerika af soontoe te verskuif. Die kolonisasie-proses is uit 'n mengsel van motiewe gebore met die vader van die idee, Henry Clay, wat dit as volg opgesom het:

Sowat 4 miljoen swart slawe is in 1865 bevry. Van hulle het 95% in die suide gebly wat een-derde van die bevolking daar uitgemaak het, in vergelyking met die vyf persent in die noorde van die land. So, die vrese in die Suide was veel groter as in die Noorde vir die emansipasie van die swart bevolking.

Rassisme, wat as 'n uitsluitlike probleem van die Suidelike state beskou was, het nasionale kommer begin wek met die Groot Migrasie toe miljoene Afro-Amerikaners na die Eerste Wêreldoorlog in die Suide ontwortel en na die industriële hartaar in die Noorde verskuif het. Die meerderheid migrante het hulle in Boston, Chicago en in New York (Harlem) gevestig. Tussen 1910–1970 het die persentasie Afro-Amerikaners in Chocago van 2.0% tot 32.7% gestyg. Die migrerende swartes van 1910–1920 was in die meeste gevalle meer geletterd as dié wat in die Suide agtergebly het.

Die Jim Crow-wette was die diskriminerende wette wat vanaf 1876 tot 1965 in die Suidelike Verenigde State afgedwing is. Dit het 'n mandaat gevestig vir "afsonderlik, maar gelyke" status aan Afro-Amerikaners. Inderwaarheid het dit egter aanleiding gegee tot die minderwaardige behandeling en leefwyse as wat hul wit medeburgers geniet het. Van die wette het bepaal dat staatskole, openbare parke en persele en openbare vervoer, soos treine en busse, afsonderlike geriewe vir wit en swart gehad het. Segregasie in staatskole is in 1954 deur die hooggeregshof as onkonstitusioneel verklaar.

In reaksie op die toename in diskriminasie en geweld, het swartes met nie-gewelddadige protesveldtogte begin. In Februarie 1960 het vier Afro-Amerikaanse studente in Greensboro, North Carolina by 'n winkel ingestap en by die toonbank gaan sit, maar die personeel het geweier om hulle te bedien. Die studente het in hul lesings van passiewe weerstand geleer en vreedsaam gesit terwyl wittes hulle by die toonbank getart, tamatiesous oor hulle uitgegooi, en hulle met sigarette gebrand het. Hierna was daar nog talle ander soortgelyke protesaksies teen rassisme en ongelykheid gewees. Dit het regdeur die Suide posgevat en wyer begin uitbrei. Die veldtogte, optogte en boikotte het later begin vrugte afwerp en plekke het begin om hul sakeondernemings vir alle rasse oop te stel.

Die bomaanval op die 16de straat Baptistekerk was die keerpunt in die menseregte-tydvak van Amerika. Dit het die hele land se aandag op die probleem gevestig. Op Sondag 15 September 1963 het 'n lid van die Ku Klux Klan 'n gedeelte van die kerk in Birmingham met 'n bom verwoes. Die bom het naby 26 kinders ontplof waar hulle besig was om in die kelder vir kooroefening bymekaar te kom. Vier swartmeisies is in die aanval dood.

Die voorval was skaars enkele weke na Martin Luther King jr. se groot optog in Washington. Dit het uiteindelik 'n integrale deel geword van die veranderde persepsies oor die lewensomstansdighede van swartes in Amerika, en die weg gebaan vir die wet op menseregte van 1964 en die wet op stemreg van 1965 om aanvaar te word. Nie een van die twee wette is egter teen die einde van die 1960's geïmplementeer nie want die kampvegters vir menseregte se stryd om politieke en sosiale vryheid het nog voortgeduur. Talle Amerikaanse state het huwelike oor die kleurgrens verbied. Mildred Loving, 'n swartvrou, en Richard Loving, 'n witman, is in 1967 in Virginia vir een jaar tronk toe gestuur omdat hulle getrou het.

Hoewel aansienlike vooruitgang in die voorafgaande dekades gemaak is om 'n middelklas op te bou en werk te skep, het swart armoede en 'n gebrek aan opvoeding, in die konteks van de-industrialisering, toestande laat versleg. Vooroordele, diskriminasie, en institusionele rassime het steeds die Afro-Amerikaners benadeel. Ondanks die vordering wat gemaak is na die bomaanval op die16de straat Baptistekerk, het die geweld op swartes voortgegaan.In die 1990's is kerke regdeur die Suidstate aan die brand gesteek.


</doc>
<doc id="108077" url="https://af.wikipedia.org/wiki?curid=108077" title="Laerskool Louw Geldenhuys">
Laerskool Louw Geldenhuys

Die Laerskool Louw Geldenhuys is ’n Afrikaansmediumskool in die Johannesburgse voorstad Linden.

Die skool is in 1902 in ’n skuur op die plaas van die welgestelde politikus en weldoener Lourens Geldenhuys met 40 leerlinge gestig. Aan die begin was die skool se voertaal Engels en het dit bekendgestaan as die Braamfontein Government School. Met die verskuiwing na Linden in 1916 het die naam verander na Linden Government School. 

Vier jaar later is Afrikaans as onderrigmedium vir gr. 1 tot 4 ingestel. Teen die tyd dat die nuwe kompromislandsvlag op 31 Mei 1928 ook hier by die Lindense skool gehys is, was die buurt ’n gevestigde hoewegemeenskap waar veral met perskes geboer is. 

Louw Geldenhuys is in 1929 oorlede en in 1936 is die skool ter nagedagtenis aan hom die Louw Geldenhuys-skool genoem. Eers in 1952 het dit ’n volwaardige Afrikaanse skool geword en die huidige naam gekry, die Laerskool Louw Geldenhuys. In 1965 het die skool sy huidige skoolgebou betrek, in 2002 sy eeufees gevier en in 2015 is nuwe geboue in gebruik geneem.





</doc>
<doc id="108078" url="https://af.wikipedia.org/wiki?curid=108078" title="Energie-ontwikkeling">
Energie-ontwikkeling

Energie-ontwikkeling is die pogings wat daarop fokus om voldoende primêre energie bronne  en sekondêre energievorme beskikbaar te stel om aan die behoeftes van die samelewing te voldoen. Dit sluit die pogings in wat voorsien in die produksie van konvensionele, alternatiewe en hernubare bronne van energie, asook die herwinning en hergebruik van energie wat andersins verlore sou gaan. Energiebewaring en effektiwiteitsmaatreëls verminder die impak van energie ontwikkeling en hou voordele in vir die samelewing met verandering in ekonomiese koste asook verandering in omgewingsake.

Kontemporêre industriële samelewings gebruik primêre en sekondêre energiebronne vir vervoer en die produksie van vele vervaardigde produkte. Groot industriele populasies beskik oor verskeie ontwikkelings – en afleweringsdienste vir energie verspreiding en eindgebruiker benutting.  Hierdie energie word gebruik deur mense wat dit kan bekostig om in verskeie klimaatstoestande te leef deur die benutting van verwarming, ventilasie en/of lugverkoeling.  Die mate waartoe eksterne energiebronne gebruik word, verskil tussen gemeenskappe na gelang van die vlakke van verkeersopeenhoping, bronne van besoedeling,  en beskikbaarheid van huishoudelike energie bronne.

Die konvensionele energie industrie bestaan uit die petroleum industrie   die gas industrie, elektrisiteitsindustrie  die steenkool industrie en die kernkrag industrie. Nuwe energie industrieë sluit in die hernubare energie industrie. Dit behels die alternatiewe en volhoubare vervaardiging, verspreiding en en verkoop van alternatiewe brandstowwe. Tesame met die ontwikkeling van nuwe hidrokoolstof bronne  asook diep water / horisontale boorwerk, is daar toegewyde pogings om bronne van alternatiewe en hernubare energie te ontwikkel om sodoende 'n vermindering in klimaatsverandering te bewerkstellig.

Die natuurelemente  van die materiële wêreld bestaan in vorme wat verwerk kan word na bruikbare energie. Dit is die hulpbronne waarvan die samelewing energie verkry om hitte, lig en beweging (voorbeelde van vele gebruike)  te vervaardig.Volgens hul eienskappe, kan kragstasies soos volg geklassifiseer word:
Geklassifiseer volgens die energie reserwes van die energiebron wat gebruik word en die regenerasie kapasiteit waaroor dit beskik:
Voorbeeld: skalie-gas is 'n sekondêre onhernubare bron. Wind is 'n primêre hernubare bron.

Die wet wat  Antoine Lavoisier voorgestel het op die behoud van massa is van toepassing op energie ontwikkeling: "nothing is created." Enige energie "skepping" is dus eintlik die ontginning en  omvorming van die energievorme wat hul oorsprong in die heelal het.

Fossielbrandstof bronne (veral onhernubare fossiel) verbrand steenkool of hidrokoolstof brandstowwe wat die oorblyfsels is van ontbinde plante en diere. Daar is hoofsaaklik drie tipes fossielbrandstowwe: steenkool, petroleum en aardgas. 'n Ander fossielbrandstof, vloeibare petroleumgas, is hoofsaaklik afkomstig van die produksie van aardgas. Die hitte afkomstig uit die verbranding van fossielbrandstowwe word direk gebruik vir verwarming van ruimtes of in prosesse – dit kan ook omgesit word in meganiese energie vir voertuie, industriële prosesse of elektriese kragopwekking.

Fossiel energie kom van herwonne fossiele (soos bruinkool, antrasiet, turfkool, aardgas en ruolie) en die oorsprong is in die oorblyfsels van dooie plante en diere. Hierdie fossielbrandstowwe is gebaseer op die koolstofkringloop en bevat dus gestoorde energie wat vandag herwin kan word. In 2005 het fossielbrandstowwe aan 81% van die wêreld se energiebehoeftes voorsien. Biomassa is ook afkomstig van hout en ander organiese afvalstowwe en moderne oorblyfsels. Die tegniese ontwikkeling van fossielbrandstowwe gedurende die 18de en 19de eeu het die weg berei vir die Industriële Revolusie.

Die meerderheid van die wêreld se huidige primêre energiebronne bestaan uit fossielbrandstowwe.  Daar is bestaande tegnologie en infrastruktuur vir die gebruik van fossielbrandstowwe. Petroleum se energiedigtheid in terme van volume (kubieke ruimte) en massa (gewig) is veel hoër as die van alternatiewe energiebronne ( of energiebergingstoestelle soos bv. 'n battery) Fossielbrandstowwe is tans  ekonomies en geskik vir gedesentraliseerde energiegebruik.

Kernkrag of kernenergie is die gebruik van eksoteriese kern prosesse  vir die opwekking van bruikbare hitte en elektrisiteit. Hierdie term sluit kernsplyting, kernverval en kernversmelting in.  Kernkragstasies (splyting) het omtrent 5.7% van die wêreld se energie en 13% van die wêreld se elektrisiteit voorsien in 2012.  In 2013 het die Internasionale Atoom Energie Agentskap () berig dat daar 437 operasionele kernkragreaktors in 31 lande is, alhoewel nie elke reaktor elektrisiteit opwek nie. Daarby is daar nagenoeg 140 vlootvaartuie in gebruik  met atoomaandrywing wat deur sowat 180 reaktors van krag voorsien word.

Daar is 'n voortslepende debat rondom kernkrag. Voorstanders soos die , die  en  voer aan dat kernkrag 'n veilige, volhoubare energiebron is wat steenkool besoedeling/vrystellings beperk. Teenstanders soos Greenpeace International en  voer aan dat kernkrag baie gevare inhou vir mense en die omgewing.

Kernkrag, saam met talle ander volhoubare energiebronne,  is 'n lae-koolstof metode van elektrisiteitsopwekking. 'n Analise van die literatuur oor die uitstralingsintensiteit in die totale lewenssiklus  toon aan dat dit soortgelyk is aan ander hernubare bronne in die vergelyking van kweekhuisgas (KHG) vrystelling per eenheid energie gegenereer.

Volgens die IAEA is daar vanaf  2012 wêreldwyd 68 siviele kernkragreaktors onder konstruksie in 15 lande. Ongeveer 28 hiervan is in die Republiek van Sjina. 'n Nuwe reaktor is op 17 Februarie 2013 gekoppel aan die elektrisiteitsnetwerk in die in Sjina. In die VSA is daar twee nuwe Generasie – III reaktors onder konstruksie in  . Amptenare van die Amerikaanse kernindustrie verwag dat vyf nuwe reaktors in gebruik geneem sal word teen 2020 – almal by bestaande aanlegte.

Die 2011 ongeluk by Japan se kernkragstasie, wat plaasgevind het in 'n reaktor met 'n ontwerp uit die 1960's, het daartoe aanleiding gegee dat baie lande hul kernveiligheid en kernenergie beleid in heroorweging geneem het. Duitsland het besluit om al sy reaktors te sluit teen 2022 en Italië het kernkrag verban. Na afloop van Fukushima het die  in 2011 sy beraamde kapasiteit gehalveer van addisionele kernopwekking wat gebou sou moes wees teen 2035.

Hernubare energie word algemeen beskryf as energie wat afkomstig is van hulpbronne wat op natuurlike wyse aangevul word – soos sonlig, wind, reën; getye, golwe en geotermiese hitte. Hernubare energie vervang konvensionele brandstowwe in vier areas: elektrisiteitsopwekking, warm water/ ruimte verwarming, motor brandstowwe en landelike ('off-grid' /alternatiewe) energiedienste.

Ongeveer 16% van die wêreld se energieverbruik is afkomstig van hernubare bronne, met 10%  van alle energie afkomstig van tradisionele biomassa wat hoofsaaklik gebruik word vir verwarming en 3.4% van hidro-elektrisiteit. Nuwe hernubare bronne (klein-hidro aanleg,  moderne biomassa, wind, son, geotermie en biobrandstof) dra 'n verdere 3% by en groei vinnig. Op nasionale vlak beskik 30 nasies in die wêreld reeds oor hernubare energie wat meer as 20% bydra tot energie verskaffing. Windkrag groei byvoorbeeld teen 'n jaarlikse tempo van  30% met 'n wêreldwye geïnstalleerde kapasiteit van 282,482  (MW) teen die einde van 2012.

Hernubare eneregiebronne is beskikbaar oor 'n wye geografiese gebied, teenoor ander energiebronne wat gekonsentreerd is in 'n beperkte aantal lande. Vinnige ontplooiing  van hernubare energie en energie-effektiwiteit bring beduidende voordele mee in terme van energie-sekuriteit, tempering in klimaatsverandering en ekonomie. Internasionale publieke meningsopnames toon sterk steun vir die bevordering van hernubare energiebronne soos wind – en sonkrag.

Alhoewel vele hernubare energieprojekte op groot skaal bedryf word, is hernubare tegnologie ook geskik vir landelike, afgeleë areas waar energie dikwels deurslaggewend is vir menslike ontwikkeling.

Alhoewel 'n verhoging in die effektiwiteit van energiegebruik nie beskou kan word as energie ontwikkeling per se nie, kan dit deel van die onderwerp gereken word omdat beskikbare energiebronne daardeur beskikbaar gemaak word om te werk.

Energie-effektiwiteit is die einddoel van al die pogings om minder energie te gebruik in die lewering van produkte en dienste. 'n Voorbeeld hiervan is die isolasie van 'n woonhuis wat tot gevolg het dat minder energie verbruik word om die huis te verkoel en te verwarm ten einde 'n gemaklike temperatuur te handhaaf. Die gebruik van fluoresseerlig of natuurlike lig deur dakligte verminder die hoeveelheid energie wat nodig is om dieselfde beligting te verskaf as wat met tradisionele gloeilampe verkry sou word. Kompakte fluoresseerlig gebruik twee-derdes minder energie en kan 6 – 10 keer langer hou as gloeilampe. Verbetering in energie-effektiwiteit is meestal die gevolg van 'n meer effektiewe tegnologie of produksieproses.

Die vermindering in die gebruik van energie bring 'n verlaging in energiekoste mee. Die  verbruiker kan bespaar indien die energiebesparings vergoed vir enige addisionele koste ten opsigte van die implementering van energie-effektiewe tegnologie. Vermindering van energie gebruik word ook beskou as 'n oplossing vir die vermindering van uitlaatgasse. Volgens die   kan verbeterde energie-effektiwiteit in geboue, industriële prosesse en vervoer daartoe bydra om die wêreld se energie behoeftes met 'n derde te verlaag teen 2050 – asook bydra tot die beheer van  aardgas uitlatings.

Sedert prehistoriese tye toe die mens vuur ontdek het om kos gaar te maak; die Middeleeue toe windmeule gebou is om graan te maal en die moderne era van atoomsplitsing, het die mens gesoek na energiebronne waaruit hy kon voordeel trek. Dit het gekom van fossielbrandstowwe; steenkool  wat die stoomenjins aangedryf het en huishoudings ondersteun het; asook olie vir die voertuigindustrie. Mense het ook op 'n kleiner skaal gebruik gemaak van wind- en hidrokrag asook biomassa.  Fossielbrandstowwe is egter 'n uitputbare bron. Die soeke na energiebronne wat onuitputbaar is en die benutting van energie deur geïndustrialiseerde moondhede wat poog om hul nasionale ekonomieë te bevorder deur minder staat te maak op die fossielbrandstowwe, het aanleiding gegee tot die ontwikkeling van kernenergie. Lande met voldoende waterbronne kon intensief gebruik maak van hidrokrag uit hul waterweë.

Die omgewingsbeweging het begin klem lê  op die volhoubaarheid van energiegebruik- en ontwikkeling. Die produksie van hernubare energie is volhoubaar; die beskikbare voorraad sal nie verminder binne die afsienbare toekoms nie – wat oor miljoene jare kan strek. "Volhoubaarheid" verwys ook na die omgewing se vermoë om afvalprodukte te hanteer – veral lugbesoedeling. Bronne wat geen direkte afvalprodukte oplewer nie ( soos wind, son en hidrokrag) kom nou ter sprake. Saam met die groeiende vraag na energie is daar 'n behoefte om verskeie energiebronne  te benut.  Energiebewaring is 'n aanvullende proses tot energie ontwikkeling. Die effektiewe gebruik van energie verminder die vraag na energie.

Ekstrapolasie van bestaande kennis na die toekoms bied 'n keuse van energie termynmarkte. Voorspellings is vergelykbaar  met die Malthusiaanse katastrofe hipotese. Vele hiervan is komplekse modelle gebaseer op scenarios wat ontwikkel is deur "". 'n Model-benadering bied maniere om diverse strategieë te analiseer en hopelik 'n weg te vind na vinnige en volhoubare ontwikkeling van die mensdom. Korttermyn energie-krisisse is van belang in energie-ontwikkeling.  Extrapolasies skiet te kort aan geloofwaardigheid, veral wanneer dit voortdurende styging in olieverbruik voorspel.

Energie produksie vereis 'n energie belegging. Wanneer daar bv. geboor word vir olie of 'n windplaas word gebou, word daar energie benodig. Dit word moeiliker om die fossielbrandstowwe wat nog oor is te ontgin en te omskep.  Dit verg 'n hoër energie belegging – en wanneer die belegging groter word as die energie wat verkry word uit die hulpbron, is dit nie meer 'n effektiewe energie bron nie. Nuwe tegnologie kan hierdie probleem verlig wanneer dit die energie belegging verminder wat benodig word om die hulpbron te ontgin en te omskep.


</doc>
<doc id="108079" url="https://af.wikipedia.org/wiki?curid=108079" title="Energiebewaring">
Energiebewaring

Energiebehoud (of -bewaring) verwys na die vermindering van energieverbruik omdat daar minder gebruik gemaak word van 'n energiediens. Energie-bewaring verskil heeltemal van effektiewe energiegebruik – wat beteken daar word minder energie gebruik vir 'n ononderbroke diens. Om minder rond te ry is 'n 'n voorbeeld van energiebewaring. Om dieselfde afstand te ry met 'n motor wat beter brandstofverbruik lewer, is 'n voorbeeld van energie- doeltreffendheid. Energiebewaring – en doeltreffendheid is beide tegnieke van energie vermindering.

Alhoewel energiebewaring lei tot 'n vermindering in energiedienste, kan dit bydra tot verhoogde omgewingskwaliteit, nasionale sekuriteit, persoonlike finansiële sekuriteit en groter besparings. Dit staan aan die bopunt van die volhoubare energie hiërargie. Dit dra by tot die verlaging in energiekoste omdat dit die toekomstige uitputting van hulpbronne voorkom.

Sommige lande gebruik energie- of koolstofbelasting as motivering vir energiegebruikers om hul verbruik te verminder. Koolstofbelasting kan die verbruik verskuif na kernkrag en alternatiewe wat ander newe-effekte t.o.v. die omgewing en beperkinge meebring. Belasting op alle energieverbruik kan die energiegebruik oor die algemeen verminder terwyl die gevolge op die omgewing beperk word – gevolge wat voortspruit uit energieproduksie. Kalifornië maak gebruik van 'n gespreide energiebelasting waar elke verbruiker 'n basislyn energie-toelaag ontvang waarvan die belasting laag is. Indien die verbruik styg bo die basislyn, word die belasting dramaties vermeerder. Soortgelyke programme bied beskerming aan armer huishoudings terwyl verbruikers wat 'n hoë energieverbruik handhaaf meer belasting betaal.

Een van die vernaamste maniere om energiebewaring in geboue te verbeter is om 'n energie-oudit te doen.  'n Energie-oudit is 'n inspeksie en 'n analise van die energiegebruik- en vloei  vir energiebewaring in 'n gebou, proses of sisteem ten einde die energie-insette na die sisteem te verminder – sonder dat die uitset negatief geaffekteer word. Onlangse ontwikkelings in slimfoon toepassings het huiseienaars in staat gestel om  self relatief gesofistikeerde energie-oudits te doen.

Bouwerk tegnologie en slim meters stel besigheids – en industriële energiegebruikers in staat om 'n grafiese voorskou te kry van die impak wat hul energieverbruik op hul werkplek of huis kan hê. Gevorderde energie meting wat op 'n intydse basis geskied, kan mense help bespaar deur hul gedrag aan te pas.

Wanneer passiewe sonenergieontwerpbeginsels gebruik word vir geboue, word vensters, mure en vloere gemaak om sonenergie op te vang, te stoor en te versprei. Hitte word versprei gedurende die winter en sonenergie  word afgewys in die somer. Dit staan bekend as passiewe sonontwerp of klimaatontwerp wat, anders as aktiewe sonverwarming, nie die gebruik van meganiese of elektriese toestelle behels nie.

In die VSA het die voorstedelike infrastruktuur ontwikkel gedurende 'n periode waarin daar vrye toegang was tot fossielbrandstowwe. Dit het aanleiding gegee tot 'n lewensstyl wat afhanklik is van vervoer. Sonering hervormings laat toe vir groter bevolkingsdigtheid en die planne vir stap en -fietsroetes kan 'n groot vermindering te weeg bring in die energie wat vir vervoer gebruik word. Groot korporasies gebruik telependelary wat 'n beduidende geleentheid skep vir die bewaring van energie aangesien talle Amerikaners dienswerk verrig vanaf hul tuistes en nie elke dag hoef werk toe te pendel nie.

Verbruikers is dikwels nie ingelig oor die besparings wat energie-doeltreffende produkte meebring nie.'n Goeie voorbeeld hiervan is die energiebesparings wat verkry word wanneer tradisionele gloeilampe vervang word met moderne alternatiewe. Talle verbruikers koop goedkoper gloeilampe sonder om oorweging te skenk aan hul hoër energiekoste en korter lewensduur in vergelyking met moderne fluoresseer – en LED gloeilampe. Alhoewel hierdie energie-doeltreffende alternatiewe aanvanklik duurder is, bring dit groot besparings mee as gevolg van 'n langer lewensduur en lae energieverbruik. Die koste van LED lampe het oor die afgelope vyf jaar gedaal weens verbeterde tegnologie in halfgeleiers. Verskeie LED glampe kwalifiseer ook vir 'n korting wat die aankoopkoste vir die verbruiker verder verminder. Die Amerikaanse Departement van Energie beraam dat die algemene gebruik van LED beligting oor die volgende 20 jaar 'n besparing van nagenoeg $265 biljoen in VSA energiekoste kan meebring.

Die navorsing wat betrokke is by die bewaring van energie is dikwels te tydrowend en te duur vir die gemiddelde verbruiker – terwyl daar goedkoper produkte en tegnologie is wat fossielbrandstowwe gebruik. Sommige regerings en NSO's poog om die kompleksiteit te verminder met eko-etikette. Dit maak dit makliker om die verskille in energie-doeltreffendheid na te vors terwyl aankope gedoen word.

In warm klimate waar lugversorging gebruik word, plaas die gebruik van stowe, tuimeldroeërs en gloeilampe groot druk op verkoelingstelsels.  Isolasie van toestelle en lae-energie toestelle stel minder hitte vry wat deur verkoeling verwyder moet word.

In koue streke plaas die verwarming van water en lug baie groot druk op huishoudelike energiegebruik. Huishoudings wat belê in nuwer tegnologie bring aansienlike energiebesparings te weeg. Hittepompe is 'n meer doeltreffende alternatief  as die gebruik van elektriese weerstand verwarmers om lug en water te verhit. 'n Verskeidenheid van kleredroeërs is beskikbaar en die klassieke wasgoedlyn gebruik geen huishoudelike energie nie. Natuurlike gas kondensasie watertenks en warm lug oonde verbeter doeltreffendheid meer as standaard skoorsteenmodelle. Hitteruilers word in nuwe huise ingebou wat hitte opvang van afvalwater of uitlaatlug in badkamers, waskamers en kombuise.

In beide warm en koue streke sal die lugdigte termies-geïsoleerde konstruksie van huise die effektiwiteit van 'n huis bepaal. Isolasie word gebruik om die vloei van hitte na  of van 'n huis te minimaliseer.

Teen die einde van 2006 het die Europese Unie onderneem om sy jaarlikse verbruik van primêre energie met 20% te besnoei teen 2020. Die 'European Union Energy Efficiency Action Plan' was lank verwag. Direktief 2012/27/EU is gemik openergie doeltreffendheid.

Petroleum Conservation Research Association (PCRA) www.pcra.org is 'n Indiese regeringsliggaam wat gestig is in 1977. Hulle bevorder energie doeltreffendheid – en bewaring in alle sfere van die samelewing. Hulle talle massa-media veldtogte  het 'n groot bedrae gelewer in die bewusmaking en daaropvolgende besparing van fossielbrandstowwe wat besoedeling begin verminder en baie geld bespaar.

Die Iranian Fuel Conservation Company in Iran is verantwoordelik vir die bevordering van energie doeltreffendheid en bewaring.DIe administrasie het die brandstof subsidies verminder met die hoof oogmerk om die effek van stygende energieverbruik op Iran se ekonomie teen te werk.

Energiebewaring is 'n vraagstuk in Japan sedert die 1973 oliekrisis. Alle oliegebaseerde brandstowwe word ingevoer en daarom ontwikkel hulle eielandse  .

Die Energy Conservation Center bevorder energie doeltreffendheid. Projekte soos die Top Runner Program word gebruik om verbruiktoestelle te toets vir hul effektiwiteit en die bestes word as die standaard aanvaar.

Sedert 2002 bevorder die  die ontwikkeling van doeltreffende gebruike vir energie en die gebruik van hernubare energie op verbruikersvlak. Die oorspronklike projek het gevestig geraak as 'n onafhanklike, tegniese nasionale sentrum – maar geniet steeds die steun van die Verenigde Nasies se Ontwikkelingsprogram (Engels -UNDP).

In Nieu-Seeland is die   die regeringsagentskap wat verantwoordelik is vir die bevordering van energie doeltreffendheid – en bewaring. Die  is 'n lidmaatskap-gebaseerde organisasie wat die energie dienstesektor verteenwoordig. Die organisasie voorsien opleiding en akkreditasie dienste ten einde te verseker dat energie bestuursdienste geloofwaardig en betroubaar is.

Sri Lanka verbruik tans fossiel brandstowwe, hidrokrag, sonkrag windkrag en dendrokrag vir hul dag tot dag kragopwekking. Die Sri Lanka Sustainable Energy Authority speel 'n groot rol in die energie bestuur – en bewaring.

Turkye beoog om die hoeveelheid energie wat verbruik word per BBP te verminder met 20% teen die jaar 2023.

Ten spyte van die vooruitsig wat gestel word dat energie doeltreffendheid 'n onontbeerlike rol kan speel om energie aanvraag op koste-effektiewe wyse te besnoei, word net 'n klein deel van die ekonomiese potensiaal daarvan ontgin in Asië-Pasifies. Regerings het 'n reeks subsidies implementeer soos bv. kontant toelae, goedkoop krediet, belasting vrystellings en medefinansiering met openbare-sektor fondse ten einde energie doeltreffende inisiatiewe aan te moedig. Regerings in die Asië-Pasifiiese streek voorsien baie inligting asook etiketteer programme vir geboue,verbruikstoestelle en die vervoer – en industriële sektore.  Inligtingsprogramme motiveer gedragsveranderinge, soos byvoorbeeld die Cool Biz program in Japan wat organisasies aanmoedig om lugversorging op 28 grade Celsius te stel en om werknemers toe te laat om informeel aan te trek in somermaande. Sien meer in Pacific Energy Summit.

Die Verenigde State is tans die tweede grootste enkele verbruiker van energie – naas Sjina. Die  kategoriseer nasionale energiegebruik in 4 sektore: vervoer; huishoudelik, kommersieël en industrieël.

Die Lagos – staatsregering moedig burgers aan om 'n energie bewaringskultuur aan te neem. Die Lagos State Electricity Board (LSEB) staan aan die spits van 'n inisiatief getiteld “Conserve Energy, Save Money” onder die Ministerie van Energie en Minerale Hulpbronne. Dit behels interaksie met prominente persoonlikhede oor die onderwerp van energie bewaring. Oktober maand is energie bewaringsmaand en verbruikers kon in winkelsentrums gebruik maak van Sub-Sahara se eerste verbruikersgerigte energie toepassing waarmee huishoudelike energieverbruik bereken kan word.

Tot onlangs was Nepal gefokus op die benutting van hul reuse waterbronne vir die produksie van hidrokrag. In 2009 het Nepal en Duitsland ingestem tot die gesamentlike implementering van die “Nepal Energy Efficiency Programme”. Die doelwit van die program is die bevordering van energie doeltreffendheid in beleidmaking, in landelike en voorstedelike huishoudings en in industrieë. Weens die tekort aan 'n regeringsorganisasie wat energie doeltreffendheid in die land bevorder, het die Federation of Nepalese Chambers of Commerce and Industry (FNCCI) die Energy Efficiency Centre onder hom gevestig om energie bewaring in die privaatsektor te bevorder. Hierdie sentrum word gerugsteun deur die Nepal Energy Efficiency Programme van die .


</doc>
<doc id="108081" url="https://af.wikipedia.org/wiki?curid=108081" title="Skeidingsproses">
Skeidingsproses

In chemie en chemiese ingenieurswese is 'n skeidingsproses of 'n skeidingstegniek – of bloot 'n skeiding – 'n metode om enige massa-oordrag fenomeen te bereik wat 'n mengsel van stowwe in een of meer afsonderlike produk mengsels (waarna verwys kan word as "fraksies") omskep, waarvan ten minste een verryk is in een of meer van die mengsel se bestanddele. In sommige gevalle mag 'n skeiding 'n mengsel te volle verdeel in sy suiwer bestanddele. Skeidings word uitgevoer gebaseer op verskille in chemiese eienskappe of fisiese eienskappe soos grootte, vorm, massa, digtheid of chemiese affiniteite tussen die bestanddele van 'n mengsel. Hulle word dikwels geklassifiseer volgens die bepaalde verskille wat hulle gebruik om skeiding te bereik.  Gewoonlik is daar slegs  fisiese beweging en geen beduidende chemiese verandering nie.Wanneer geen enkele verskil gebruik kan word om die gewenste skeiding te verkry nie word veelvuldige  operasies dikwels in kombinasie uitgevoer om die verlangde resultaat te bereik.

Elemente en verbindings  - met 'n paar uitsonderings – word natuurlikerwyse in 'n onsuiwer staat aangetref. Hierdie rou, onsuiwer materiale moet dikwels geskei word in hul gesuiwerde bestanddele voordat dit bruikbaar kan wees. Skeidingsprosesse is daarom noodsaaklik vir die moderne industriële ekonomie. In sommige gevalle vereis hierdie skeidings totale suiwerings – soos in die elektrolitiese raffinering van of bauxiet erts vir aluminium metaal. 'n Goeie voorbeeld van 'n onvolledige skeidingstegniek is die van olieraffinering. Ru-olie kom natuurlik voor as 'n mengsel van verskeie koolwaterstowwe en onsuiwerhede. Die raffineer proses split hierdie mengsel in ander, meer waardevolle mengsels soos aardgas, petrol en chemiese voermateriaal,  waarvan geeneen suiwer stowwe is nie, maar elkeen moet geskei word van die rou ruolie. In beide gevalle is 'n reeks skeidings nodig om die geweste eindprodukte te verkry. In die geval van ruolieraffinering word die ruolie onderwerp aan 'n lang reeks individuele distillasiestappe wat elkeen 'n ander produk of tussenganger oplewer.

Die doelwit van 'n skeiding mag "analities" wees, bv. dit help om die bestanddele in die oorspronklike mengsel te analiseer sonder pogings om die fraksies te red; dit mag ook "bereidend" wees, bv. om "voorbereiding" te doen van die fraksies  of monsters van die bestanddele wat gered kan word. Die skeiding kan op 'n klein skaal gedoen word - doeltreffend op laboratotium skaal vir analitiese of bereidende resultate; of op groot skaal – doeltreffend op industriële skaal vir bereidende resultate en sommige op intermediêre skaal.



</doc>
<doc id="108084" url="https://af.wikipedia.org/wiki?curid=108084" title="88ste Oscar-toekenningsaand">
88ste Oscar-toekenningsaand

Die 88ste Oscar-toekenningsaand is op 28 Februarie 2016 deur die Academy of Motion Picture Arts and Sciences in die Dolby-teater in Hollywood, Los Angeles, gehou om erkenning te gee aan die rolprente van 2015. Chris Rock was vir die tweede keer die aanbieder (die vorige keer was in 2005).

Die prent wat die meeste pryse ingepalm het, was "Mad Max: Fury Road" (ses) met onder andere Charlize Theron. Een van dié Oscars, vir beste rolprentredigering, is gewen deur die Suid-Afrikaans gebore Margaret Sixel.

"The Revenant" het drie Oscars gewen nadat dit vir 12 benoem is, onder andere vir beste regisseur en beste akteur. Ander wenners sluit in "Spotlight" (twee), en "A Girl in the River: The Price of Forgiveness", "Amy", "Bear Story", "The Big Short", "Bridge of Spies", "The Danish Girl", "Ex Machina", "The Hateful Eight", "Inside Out", "Room", "Son of Saul", "Spectre" en "Stutterer" (een elk).

Hier volg ’n lys van die belangrikste benoemdes. Die wenners word eerste genoem en is in vet druk.





</doc>
<doc id="108085" url="https://af.wikipedia.org/wiki?curid=108085" title="Scare Force One">
Scare Force One

Scare Force One is 'n album van Lordi wat in 2014 vrygestel is. 





</doc>
<doc id="108086" url="https://af.wikipedia.org/wiki?curid=108086" title="Koerde">
Koerde

Die Koerde (Koerdies: کورد, "Kurd") is 'n Irannese etniese groep inheems aan Irak, Iran, Sirië en Turkye en hulle praat Koerdies, 'n Irannese taal asook Gorani en Zazaki. Koerde leef hoofsaaklik in die streek van Koerdistan wat oor die noorde van Irak, die noordweste van Iran, die noordooste van Sirië en die suidooste van Turkye strek.

Wêreldwyd leef tussen 30 en 32 miljoen Koerde, waarvan tussen 12 en 16 miljoen in Turkye (15–25% van die bevolking), 4 tot 6,5 miljoen in Irak (15–23%), 3,35 tot 8 miljoen in Iran (5–10%) en 1,3 tot 2,5 miljoen in Sirië (6–15%). Hulle vorm die belangrikste etniese minderheid in drie van die vier lande; in Iran vorm Koerde die tweede belangrikste etniese minderheid naas die Azerbeidjanners. Daarbenewens vorm Koerde inheemse minderhede in die drie lande van die Kaukasus: Armenië, Azerbeidjan en Georgië. Behalwe die Turkse suidooste leef belangrike groepe van Koerde nog in groot stede soos Ankara en Istanboel, waar hulle naas Turke die belangrikste bevolkingsgroep vorm.

Die meeste Koerde is aanhangers van die Soennitiese Islam met minderhede van Sjiïsme en Soefisme. Jesiede vorm 'n eie etnies-godsdienstige groep wat soms as Koerde beskou word met hul eie geloof.

As gevolg van politiese konflikte in die Midde-Ooste het 'n Koerdiese diaspora van sowat 2 miljoen in lande van Wes-Europa soos Duitsland, Noord-Amerika en Oseanië gevestig. Koerdiese nasionaliste maak sedert die einde van die Eerste Wêreldoorlog en die ondergang van die Ottomaanse Ryk aanspraak op 'n eie Koerdiese staat in Koerdistan.


</doc>
<doc id="108089" url="https://af.wikipedia.org/wiki?curid=108089" title="NG gemeente Hendrina">
NG gemeente Hendrina

Die NG gemeente Hendrina is 'n gemeente van die Nederduitse Gereformeerde Kerk in die provinsie Mpumalanga en in die Kerk se Oostelike Sinode.

Die besluit om die dorp Hendrina aan te lê is op 30 April 1915 geneem en reeds op 1 September van dieselfde jaar, nog voor die dorp aangelê is, besluit die NG lidmate van die omgewing om 'n gemeente te stig. Die gemeente Hendrina word dan ook op 4 Oktober 1916 uit die gemeentes Middelburg, Ermelo, Bethal en Carolina gestig. Die Ringskommissie van Lydenburg, bestaande uit di. A.P. Burger (voors.), Paul Nel en J.H.M. Stofberg (scriba) neem die stigting waar en tot konsulent word ds. Paul Nel van Ermelo benoem. 

Die jong gemeente toon dadelik sy lewenskrag daarin dat onmiddellik planne beraam word om 'n kerk te bou, of soos die notule dit stel, “een noodkerk te bouwen". Vol ywer word nou te werk gegaan en die eerste dankoffer bring die pragtige som van £1 700 in. Intussen gaan die gemeente ook oor tot die beroep van 'n leraar en op 2 Februarie 1918 word ds. J.W.G. Strasheim tot herder en leraar van die gemeente bevestig. Op die dag voor die bevestiging van sy eerste leraar, word ook 'n doeltreffende kerkgebou ingewy. Onder die kragtige leiding van ds. Strasheim vorder die gemeente pragtig. 

Ds. Strasheim is op 28 Augustus 1926 opgevolg deur daardie groot sendingyweraar, ds. J.H.M. Stofberg, die latere sendingsekretaris van Transvaal. Dit is dan ook vanselfsprekend dat die gemeente besonder sendingbewus sou word en in 1935 word hier ook 'n sendinggemeente gestig. 

Op 1 Februarie 1936 volg ds. H.J. Piek, die latere armesorgsekretaris van Transvaal, ds. Stofberg op. Ds. Piek sit die geseënde werk van sy voorgangers met toegewydheid en liefde voort, en onder sy bekwame leiding word 'n sierlike kerk in 1942 sonder skuld ingewy. Dis in die Neo-Bisantynse ontwerp die Geers & Geers. Ds. J.J. Driescher word op 24 Oktober 1942 hier bevestig, en gedurende sy ywerige bediening kon die gemeente sy eerste sendeling, eerw. H.A. Muller, op 17 Februarie 1945 ontvang. Die volgende leraar, ds. Paul Nel, is op 14 Maart 1948 bevestig, en op 15 Mei 1950 is 'n mooi en doelmatige pastorie in gebruik geneem. Op geestelike gebied het die gemeente toe reeds veel bereik en tot in 1952 het nie minder nie as 12 van sy seuns hul vir die evangeliebediening bekwaam.





</doc>
<doc id="108093" url="https://af.wikipedia.org/wiki?curid=108093" title="Frantz Fanon">
Frantz Fanon

Frantz Omar Fanon (Fort-de-France, 20 Julie 1925 – Washington, D.C., 6 Desember 1961) was 'n Franse psigiater, skrywer, Pan-Afrikaanse denker en vryheidsvegter in Algerië.

Fanon is gebore in Martinique, seun van 'n douaneamptenaar. Hy word groot in 'n middelklasgesin, en gaan skool by die "Lycée Schoelcher", toe die mees gesogte hoërskool in Martinique. Aimé Césaire, een van die stigters van die négritude beweging in die Franse literatuur, was een van sy onderwysers in Martinique. Tydens die Tweede Wêreldoorlog dien hy in die leër van die Vrye Franse en vervolgens studeer hy geneeskunde en psigiatrie in Frankryk. Hy werk van 1952 tot 1956 as psigiater in Algerië. waar hy betrokke raak by die Algerynse onafhanklikheidstryd, en wel as redakteur van die blad van die FLN ("Front de Libération Nationale").

Hy is veral bekend vir sy boeke. Sy eerste boek, "Peau noire, masques blancs" ("Black Skin, White Masks," 1952), gaan oor die psigologiese gevolge van kolonisasie en onderdrukking. Met sy tweede boek, "Les damnés de la terre" ("The Wretched of the Earth,"1961), verwerf hy wêreldwyde roem as 'n bron van inspirasie vir vryheidsvegters in die Derde Wêreld. Fanon stel homself nie tevrede met net nasionale of ekonomiese onafhanklikheid nie, maar doen 'n oproep op 'n totale herontwaking, ook in kulturele en intellektuele opsigte. Fanon se seining is veral in die postkoloniale stroming invloedryk. Fanon sterf op 36-jarige leeftyd.



</doc>
<doc id="108094" url="https://af.wikipedia.org/wiki?curid=108094" title="Brie Larson">
Brie Larson

Brie Larson (gebore as Brianne Sidonie Desaulniers; 1 Oktober 1989) is ’n Amerikaanse aktrise en sangeres.

Sy het haar loopbaan as gaskunstenaar op televisie begin – haar debuut was in 1998 in die "The Tonight Show with Jay Leno". In 2003 het sy haar rolprentdebuut in "Right on Track" gemaak en daarna in die 2004-prente "13 Going on 30" en "Sleepover" verskyn. In 2005 het sy haar debuutalbum, "Finally Out of P.E.", uitgereik. Haar spel in die komedieprent "Hoot" (2006) is geprys en het gelei tot wyer erkenning en ander rolle in "Tanner Hall" (2009), "Greenberg" (2010), "Scott Pilgrim vs. the World" (2010) en "21 Jump Street" (2012). 

Larson is ook bekend vir haar rol van 2009 tot 2011 as Kate Gregson in die TV-reeks "United States of Tara". In 2015 was sy te sien in die drama "Room" en die komedie "Trainwreck". Vir eersgenoemde het sy ’n Oscar, Bafta, Golden Globe, Critics' Choice-, Independent Spirit- en Screen Actors Guild-prys gewen.



</doc>
<doc id="108095" url="https://af.wikipedia.org/wiki?curid=108095" title="Kaart-blaasop">
Kaart-blaasop

Die kaart-blaasop ("Arothron mappa") is 'n vis wat wydverspreid voorkom in die Indiese Oseaan en Stille Oseaan. Dit kom ook aan die ooskus van Afrika voor en verskyn soms tot by die suide van KwaZulu-Natal. Hierdie spesie is raar en word in Engels die "Map puffer" genoem.

Die vis word tot 60 cm lank. Sy lyf is swaarder as die normale blaasop lyf met die pens wat uithang en rond is. Die lyf is grys met onreëlmatige vlekke en kolle wat op die lyf voorkom. Die onderkant van die vis is witterig tot geel. Daar is lyne wat vanaf die oog uitstraal.

Die vis leef in aflandige koraal- en rotsriwwe in water wat 5 tot 30m diep is. Hulle is alleenlopers, skaam en word gevind naby grotte en rots oorhange. Hulle vreet alge, sponse en bodem ongewerweldes.





</doc>
<doc id="108099" url="https://af.wikipedia.org/wiki?curid=108099" title="NG gemeente Stanford">
NG gemeente Stanford

Die NG gemeente Stanford is ’n gemeente van die Nederduitse Gereformeerde Kerk in die Overbergstreek van die provinsie Wes-Kaap. In 1985 was hier 127 doop- en 307 belydende lidmate, maar 30 jaar later was die getalle onderskeidelik 49 en 182, ’n afname in die sieletal van amper 47 persent.

Die dorpie Stanford, met sy pragtige natuurskoon en rustige lewensatmosfeer, is op die walle van die Kleinrivier geleë. Dis in 1857 gestig op die plaas Kleinrivier en genoem na die eienaar, sir Robert Stanford. Sedert 1861 was Stanford 'n buitewyk van die gemeente Napier. Dit was eers op 16 Januarie 1909 dat die kerkraad van Napier besluit het om 'n hulpprediker vir die Strandveldwyk, met Stanford as middelpunt, aan te stel. Maar omdat 'n proponent nie beskikbaar was nie, het die kerkraad eerw. P.J. van der Walt as tydelike hulpleraar aangestel. Hierdie toegewyde dienskneg en sy eggenote het geseënde pionierswerk in die Strandveldwyke Stanford, Gansbaai en Baardskeerdersbos gedoen. Hy het hierdie wyke ryp gemaak vir selfstandigwording, want op die sitting van die Swellendamse Ring te Ladismith op 14 Oktober 1913 is die gemeente Stanford tot 'n selfstandige gemeente verklaar, met die buitewyke Gansbaai en Baardskeerdersbos. 

Met die stigting van die gemeente het daar 696 lidmaatsertifikate van die moedergemeente oorgekom. Skaars 31 jaar later (op 12 Augustus 1944) is op 'n kerkraadsvergadering 'n voorstel deur br. J.J. Germishuys ingedien, gesekondeer deur br. J.P. le Roux: "Die Raad versoek beleefdelik die Ringskommissie (van die Ring van Caledon) om andermaal die wyke Gansbaai en Baardskeerdersbos te kom besoek, om die moontlikheid van afstigting van genoemde wyke tot 'n aparte gemeente te bespreek." Dit blyk dat die kerkraad en Ringskommissie ook nie versuim het "om die yster te smee onderwyl dit heet is nie", want net die volgende maand (20 September) is op 'n spesiale vergadering van die kerkraad saam met- die Ringskommissielede eenparig tot afstigting met 700 lidmate, van die wyke Gansbaai en Baardskeerdersbos besluit; Stanford sou met 500 lidmate agterbly. Vir die betere bearbeiding van die drie wyke was dit 'n verstandige stap. 

Die eerste Dankfeesbasaar in 1914, deur die drie wyke saam, het sowat £400 ingebring. Die Dankfeesbasaar (in 1951) van Stanford alleen, het oor die £1 600 gelewer. Die gemeente se kerkgebou, wat die medewerker van "Ons gemeentelike feesalbum" (1952) beskryf het as "een van die mooiste kerke in hierdie omgewing", is op 7 Mei 1927 ingewy. Die argitek was Wynand Louw van die Paarl, wat ook Napier se kerk ontwerp het. Van sy stigting tot in eersgenoemde jaar het in die gemeente die volgende leraars gedien: F.W. Koch (1914–'17), M.N.J. van Rensburg (1918–'28, wat die kerk se hoeksteen gelê het), J.C.G. Kotze (1929–'33), S.J.L. Marais (1933–'41), P.F. de V. Muller (1942–'45), W.A. Marais (1945–'47) en W.J. du Toit (1947–'49). Sy opvolger, ds. N.F.P. Burger, is op 26 Februarie 1950 op Stanford bevestig.




</doc>
<doc id="108103" url="https://af.wikipedia.org/wiki?curid=108103" title="Valens">
Valens

Flavius Julius Valens (Cibalae, Pannonia 328 – Adrianopel 9 Augustus 378) was keiser van die oostelike deel van die Romeinse Ryk van 364 tot 378. Hy is deur sy broer Valentinianus I, wat in die weste keiser gebly het, as keiser aangestel.

Die meeste van wat ons van Valens weet kom van die geskiedskrywer Ammianus Marcellinus (330-395), wat sy tydgenoot was en hom in vyf boeke beskryf het. Ammianus was 'n heiden en is op sommige punte wat die Christendom betref nie heeltemal vry van vooroordele nie. Maar daar is ook ander bronne soos Eunapius van Sardis. Ongelukkig is sy oorspronklike werk nie bewaar nie, maar dele daarvan is deur Constantyn Porphyrogenitus oorgeneem en ook Zosimus het materiaal van Eunapius gebruik. Daar is ook vyf kerklike verslae (van Rufinus, Philostorgius, Socrates, Soaomen en Theoderet) wat insig gee in Valens se vervolgingspolitiek teen die ortodokse (Niceense) kerk. Valens was 'n volgeling van Arius en een van dié verslae (Philostorgius) is van 'n Ariaanse skrywer.

Daar is ook Armeense bronne soos die "Buzandaran Patmut'iwink"' wat uit die laat 5de eeu kom, maar net 'n bietjie inligtings oor Valens se handellinge in Armenië lewer.

Valens en sy broer kom uit Pannonië, waar hulle boere en militêre was. Vir staatsbeheer en vir kennis van die wet was hy grootliks afhanklik van amptenare wat lang jare in hulle poste was. Valens spreek ook geen Grieks nie, wat in die Griekse stad Konstantinopel 'n groot nadeel is.

Op 21 Julie 365 tref 'n groot aardbewing Kreta. Land word 9 meter opgehef en honderde dorpe word verwoes. 'n Tsoenami verwoes die kuste van Sisilië, die Peloponnesus, die Egeïese See en selfs Egipte. Valens hoor van hierdie ramp op pad na die ooste in Kappadosië. Dan hoor hy van nóg 'n probleem.

Valens hef aanvanklik hoë belastings om aan die finansiële probleme van sy voorganger 'n einde te bring. Op 28 September 365 maak Procopius, wat verwant aan keiser Julianus is, daarvan gebruik om in opstand te kom. Valens verloor die mag oor groot dele van die provinsies Asia, Bithynia en Thracia, en dit duur tot 366 voordat hy sy gesag kan herstel. Procopius het Gotiese huursoldate in sy opstand gebruik en Valens val die Gote aan in 'n veldtog wat drie jaar sou duur (367-369). Hy verslaan hulle, maar hul verliese is nie deurslaggewend nie en deur sy optrede verloor hy die moontlikheid om self Gotiese huursoldate te verkry.

In die ooste, aan die grense met die Perse, Georgiërs, Saracene en Isauriërs dreig ook gevaar. Valens weet hoe om diplomasie te gebruik. Hy maak verliese wat sy voorganger gely het in 'n nadelige verdrag met die Persiese Ryk gedeeltelik goed en kry weer 'n greep op die Armeense troon. Sjah Sjapoer reageer met oorlog, maar Valens se generaals verslaan hom in die Slag van Bagawan in die somer van 371. 'n Wapenstilstand maak dit moontlik om sy sege te konsolideer. Die bergvolke van Isaurië kom egter ook in opstand, eers in 367 en opnuut in 375. In 377 en 378 is daar opnuut 'n Gotiese krisis wat hy nie goed kan bedwing nie deur 'n gelyktydige aanval van die Saracene.

Hoewel Valens en ook sy broer in die weste die religieuse diversiteit van die bevolking nie baie interesseer nie, voer hy 'n beleid waarin christene bevoordeel word, maar die heidene nie regstreeks aangeval word nie. Daar is egter hofsake teen 'magie' wat deur sommige geskiedkundiges as vervolging van heidene gesien word.

Valens probeer buite die kerklike probleme te bly maar in die ooste is dit moeiliker as in die weste. Die verskille tussen die twee helfte van die ryk neem toe. Tog het die beleid van die twee broers baie ooreenkomste. Bestryding van korrupsie, versterking van die stede, bevoordeling van die massa en versterking van die landbou word deur beide nagestreef. Die ekonomie word beter en die keisers kan die muntstelsel hervorm en Valens kan sy belastings verlaag.

In 376 kom die Gote in beweging en Valens dink aanvanklik dat die Romeinse Ryk daar voordele uit kan trek. Wat hy nie kan besef nie is dat voor die Hunne 'n veel groter aantal Gote op soek is na 'n beter tuiste. Dit word 'n grootskaalse inval van Gote, Hunne en Alane. Ongelukkig kan Valens as gevolg van sy probleme in die ooste eers in 378 op die uitdaging reageer, wanneer 'n groot massa van hulle na Adrianopel optrek. Aanvanklik wag hy op versterkings van die nuwe keizer Gratianus wat sy broer opgevolg het, maar vergeefs. Gratianus besluit om eers die Limigantes in Germania aan te val. Sy oom Valens verloor sy geduld en besluit alleen aan te val. Die Slag van Adrianopel word 'n groot ramp en Valens sterf op die slagveld.



</doc>
<doc id="108104" url="https://af.wikipedia.org/wiki?curid=108104" title="Annique Theron">
Annique Theron

Dr. Annique Theron (gebore Anna Elizabeth [Annetjie] Heystek, Noord-Transvaal, 18 April 1929 – Pretoria, 22 Februarie 2016) was ’n Suid-Afrikaanse sakevrou wat bekend en suksesvol geword het vanweë haar velsorg-en-gesondheidsreeks met rooibos as ’n hoofbestanddeel.

Theron se vader was Antonie Marius Heystek (1903–1981) en haar moeder Anna Susanna (nèe Joraan, 1908–1997). Haar grootvader aan vaderskant was Antonie Marius Heystek (1872–1933), wat twee keer getroud was en 16 kinders gehad het.

Theron, wat gebore is aan die vooraand van die Groot Depressie, het grootgeword op die plaas Mooikloof in die distrik Potgietersrus wat haar familie verloor het toe sy nog klein was. Dié traumatiese gebeurtenis het haar aangespoor om te studeer en na Pretoria te verhuis waar sy haar toekomstige man, Hendrik Meiring Theron (Lichtenburg, Wes-Transvaal (Noordwes, 10 April 1922 – Warmbad (Bela-Bela), Noord-Transvaal (Limpopo, 20 September 1990), ontmoet het. Sy wou ’n dokter word, maar omdat haar ouers dit nie kon bekostig om haar universiteit toe te stuur nie, het sy ’n tikster geword. Ná haar huwelik in 1948 (sy was 21) is hul eersteling, Henk, vroeg in die vyftigerjare gebore en die tweede seun, Marius, nagenoeg ’n jaar later. Destyds reeds het Theron, wat haar as onderwyseres bekwaam het, die begeerte gehad om ’n sakeonderneming te begin, al was vroulike entrepreneurs destyds bitter skaars.

Die gesin se eerste dogter, Suzette (getroude van Ferreira), is meer as 10 jaar ná die laaste seun gebore en die vierde kind, Lorinda, vroeg in 1967. Laasgenoemde was ’n koliekbaba wat pal siek was en verswak weens allergieë. Op 8 April 1968, toe Lorinda 14 maande oud was, het Theron haar melk met rooibostee verwarm, waarna die sieklike baba se toestand onmiddellik verbeter het. Theron het besef dit was aan die rooibos te danke en van toe af het sy dit haar lewenstaak gemaak om mense te oortuig van die geneeskrag van dié inheemse plant.

Sy het aanvanklik te kampe gehad met veel skeptisisme, maar het haar nie van stryk laat bring deur ’n gebrek aan hulpbronne en ondersteuning nie. In 1971 het sy Annekie Theron Ondernemings begin, wat enkele jare later hernoem is tot Forever Young (Edms.) Bpk. Dié maatskappy het gesondheids- en velsorgprodukte vervaardig en verkoop wat rooibosekstrak bevat het. Om die produkte internasionale flair te gee, het Annekie die reeks Annique genoem.

Die Annique-onderneming het in 1997 twee goue medaljes ontvang van die World Intellectual Property Organisation in Genève. Vir haar ontwikkeling van die Annique-produkte is Theron destyds ook aangewys as die organisasie se internasionale vroulike uitvinder van die jaar.

Theron, wie se man in 1990 oorlede is, was reeds 72 toe sy ’n doktorsgraad in alternatiewe geneeskunde deur die Commonwealth Open University verwerf. Sy het van kleins af daarvan gedroom om 'n dokter te word. In 2005 het sy ’n nuwe tuiskantoor in Irene, Pretoria, betrek en die volgende jaar die maatskappy se 35-jarige bestaan gevier met die bekendstelling van ’n spesiale verjongingsroom. Ernest du Toit is op 1 Februarie 2008 as hoof uitvoerende beampte van die maatskappy aangestel en het dit twee jaar later by die Theron-familie gekoop. Met die viering van die maatskappy se 40-jarige bestaan in 2011 is die naam verander na Annique Health and Beauty. Die maatskappy het in 2016 reeds 15 000 konsultante gehad wat 200 produkte bemark.

Intussen het dr. Annique Theron, soos sy in later jare bekendgestaan het, haar outobiografie, "Manna – My verhaal van rooibostee en wonderwerke", in 2009 uitgereik.

'n Gedenkdiens is op Donderdag 3 Maart 2016 vir haar in die NG gemeente Moreletapark se ouditorium in Pretoria gehou.

In 1994 het Theron die woord “rooibos” vir $40 (destyds sowat R140) as handelsmerk in die VSA geregistreer. In 2001 het sy die reg om handel te dryf met die rooibos-handelsmerk gratis aan ’n sakevennoot, Virginia Burke-Watkins, oorgegee. Dit het tot woede in die Suid-Afrikaanse rooibosbedryf gelei toe uitvoerders agterkom hulle mag nie hul produkte in Amerika as “rooibos” bemark en versprei nie. Theron het in 2002 teenoor Hanlie Retief van Rapport beweer die rooibosbedryf het hom met die jare skuldig gemaak aan “absolute, blatante diskriminasie” teen haar. “Al van 1968 af probeer die burokrate van die rooiteebedryf my uit rooibos hou. Hulle wou my vir 16 jaar lank nie 'n pakkerslisensie gee sodat ek die tee kon verpak en bemark nie.” Blykbaar het sy die registrasie as soete wraak beskou, want sy het aan Retief gesê: “Nou hou ek húlle uit Amerika uit.”

Die gevolglike regsgeding tussen Rooibos Beperk, wat rooibostee namens produsente verwerk en bemark, en Forever Young van Theron en die Amerikaanse sakevrou Virginia Burke-Watkins, het tot middel 2005 aangehou toe die partye ’n skikking bereik het ingevolge waarvan die Amerikaanse eienaars die registrasie van die handelsnaam in Amerika onvoorwaardelik kanselleer. Burke-Watkins, ’n goeie vriendin van Theron, het die Annique-produktereeks in Amerika deur middel van Burke International bemark.

Die geskil het ontstaan nadat Burke-Watkins briewe aan Amerikaanse verspreiders van rooibostee gestuur en daarop aandring het dat hulle ophou om die naam rooibos in hul bemarkingsmateriaal gebruik, so nie moes hulle haar maatskappy vergoed. Die Suid-Afrikaanse produsente het gemeen rooibos is 'n generiese naam wat nie as handelsnaam geregistreer kan word nie. Eindelik het ’n distrikshof in Missouri Burke-Watkins beveel om haar registrasie van die woord rooibos te kanselleer. Sy wou eers appelleer, maar het later besluit om dit te laat vaar. Die geskil het plaaslike produsente sowat R6 miljoen aan regskoste uit die sak gejaag en selfs die Wes-Kaapse provinsiale regering was by die stryd betrokke.

In 2010 het Theron se jongste dogter, Lorinda, ’n aansoek in die hooggeregshof in Pretoria gebring teen haar ma en onder andere die trustees van die Manna Forever- en H.M. Theron-trust. Sy wou die trustees (onder wie haar ma) uit hul amp laat verwyder sodat nuwe trustees aangestel kon word. Sy wou hulle ook verbied om te handel met ’n eiendom wat teen R10 miljoen in die mark was, naamlik die hoofkantoor van Forever Young (Edms.) Bpk. Sy het later die aansoek laat vaar.

In Augustus daardie haar het Theron ’n hofbevel gekry teen Lorinda se man, Armand Theron (voorheen Fick, maar hy het van verander na sy vrou s’n), nadat hy glo onder meer beweer het sy het haar oorlede man “dalk” vergiftig. Die bevel het Armand Theron verbied om dr. Theron (destyds van Kyalami), en drie van haar kinders – Henk, Marius en Suzette Ferreira – en hul gesinne “aan te rand, te dreig, te intimideer of lastig te val”. Henk Theron het nadat die aansoek toegestaan is, aan Beeld oor die aansoek van Mei daardie jaar gesê: “Kortliks beweer Lorinda dat ek en (dr. Theron), en in minder mate (Marius en Suzette), haar erfporsie ‘gesteel’ het.” Hy het beweer Armand Theron was die “dryfkrag” agter Lorinda se aansoek. In 2014 is Lorinda vervreem van Armand (Fick) en het sy haar weer met haar familie versoen en ook met haar ma "vrede" gemaak.




</doc>
<doc id="108106" url="https://af.wikipedia.org/wiki?curid=108106" title="Fraaiblaasop">
Fraaiblaasop

Die Fraaiblaasop ("Chelonodon pleurospilus") is 'n vis wat voorkom in die westelike Indiese Oseaan en word aangetref by Durban en die suidkus van KwaZulu-Natal. In Engels staan die vis bekend as die "Blaasop beauty". Die spesie is raar.

Die vis word tot 20 cm lank. Sy lyf is bedek met 'n kleurpatroon wat soos militêre kamoeflering lyk. Die boonste helfte van die lyf is groenbruin met silwerwit lyne wat onreëlmatig op die lyf voorkom. Daar kom ook onreëlmatige bruin vlekke op die rug en sye voor. Die onderkant van die lyf is silwerwit met verspreide, klein ligbruin vlekke op. Daar is 'n prominente oranje ring om die oë.

Die vis leef in beskutte rotsareas by die kus en aflandige riwwe in water wat 1 tot 20 m diep is. Hulle is alleenlopers en bly gewoonlik naby die bodem. Hulle dieet is onbekend.





</doc>
<doc id="108108" url="https://af.wikipedia.org/wiki?curid=108108" title="Heuningkoek-tobie">
Heuningkoek-tobie

Die Heuningkoek-tobie ("Canthigaster janthinoptera") is 'n vis wat voorkom in die Indiese Oseaan, die westelike Stille Oseaan, die Rooisee en aan die ooskus van Afrika suidwaarts tot by die Oos-Kaap. In Engels staan die vis bekend as die "Honeycomb toby".





</doc>
<doc id="108112" url="https://af.wikipedia.org/wiki?curid=108112" title="Gespikkelde tobie">
Gespikkelde tobie

Die Gespikkelde tobie ("Canthigaster amboinensis") is 'n vis wat wydverspreid voorkom in die Indiese Oseaan en Stille Oseaan en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Spotted toby".





</doc>
<doc id="108114" url="https://af.wikipedia.org/wiki?curid=108114" title="Mooitobie">
Mooitobie

Die Mooitobie ("Canthigaster bennetti") is 'n vis wat voorkom in die Indiese Oseaan en Stille Oseaan en aan die ooskus van Afrika suidwaarts tot by die Oos-Kaap. In Engels staan die vis bekend as die "Exquisite toby".





</doc>
<doc id="108117" url="https://af.wikipedia.org/wiki?curid=108117" title="Dubbellyn-tobie">
Dubbellyn-tobie

Die Dubbellyntobie ("Canthigaster rivulata") is 'n vis wat voorkom in die Indiese en Stille Oseaan en aan die ooskus van Afrika suidwaarts tot by die Oos-Kaap. In Engels staan die vis bekend as die "Doublelined toby".





</doc>
<doc id="108118" url="https://af.wikipedia.org/wiki?curid=108118" title="Tweekleur-tobie">
Tweekleur-tobie

Die Tweekleurtobie ("Canthigaster smithae") is 'n vis wat wydverspreid voorkom in die Indiese en Stille Oseaan en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Bicoulored toby".

Die vis word tot 13 cm lank. Die vis se rug is bruin en dit is wit aan die onderkant. Daar is 'n bruin tot geel streep vanaf die ken tot die onderste gedeelte van die stertvin se basis. Daar is ook 'n korter geel streep oor die boonste gedeelte van die rug. Die iris is geel met blou strepies wat uitstraal vanaf die oë. Die onderste gedeelte van die lyf is bedek met klein, blou spikkels. Die stertvin se rant is donker.

Die vis leef in aflandige koraal- en rotsriwwe in water wat 15 tot 40 m diep is. Hulle bly gewoonlik by die basis en die hellings van die riwwe. Die vis is alleenlopers en vreet alge en 'n verskeidenheid hardedopongewerweldes.





</doc>
<doc id="108121" url="https://af.wikipedia.org/wiki?curid=108121" title="Truman Capote">
Truman Capote

Truman García Capote (New Orleans, 30 September 1924 – 25 Augustus 1984) was 'n Amerikaanse akteur en skrywer. Hy skryf sowel fiksie, nie-fiksie, kortverhale en teaterstukke. Sy bekendste werk is "In Cold Blood" (1966) en die novelle "Breakfast at Tiffany's" (1958). Van sy werke is al tenminste 20 films en televisiereekse gemaak.

Capote word gebore as Truman Streckfus Persons in New Orleans. Hy was 'n eensaame kind en leer homself lees voordat hy skool toe gaan. Op sy vierde verjaarsdag verhuis hy na Monroeville waar hy bevriend raak met Harper Lee, die buurmeisie. Met Harper Lee het hy 'n lewenslange vriendskap en was hy 'n invloed op haar bekendste werk "To Kill a Mockingbird".

Capote begin te skryf op sy agste verjaarsdag en beweer dat hy op nege al 'n boek geskryf het. Toe hy 11 word begin hy ernstig met die skryf van boeke. In 1933 verhuis hy na New York Stad om saam met sy moeder en dié se tweede eggenoot, Joseph Capote, te gaan bly. Toe hy sewentien word begin hy te skryf vir die tydskrif "The New Yorker".

Sy debuutroman was "Other Voices, Other Rooms" (1948) wat terselfdetyd 'n groot sukses en 'n blitsverkoper word. Die boek bly meer as nege weke bo-aan die literatuurlys van die "New York Times".

Na "Other Voices, Other Rooms" volg hy met meer werke. "Breakfast at Tiffany's" was 'n sukses, so ook "In Cold Blood", 'n 'nie-fiksie roman' oor 'n brutale moord op 'n gesin in Holcomb, Kansas. Capote doen diepgaande navorsing en praat met almal betrokke in die saak, waaronder die twee, ter dood veroordeelde, moordenaars. Hy raak bevriend met die moordenaars wat vir hom dit moeilik maak om die boek te voltooi. Hierdie konflik was die basis vir die verfilming van hierdie periode in sy lewe in die rolprent "Capote" in 2005. Capote word in hierdie film gespeel deur Philip Seymour Hoffman, wat vir sy rol 'n Oscar kry as beste akteur.

Capote was openlik homoseksueel in 'n tyd toe dit nog skaars was. Hy staan uit as gevolg van sy hoë, lispelende stem en unieke kleredrag. Hy was beroemd in die literêre kringe van die Verenigde State en beweer dat hy baie beroemdes intiem ken, wat na die tyd nie altyd waar was nie. Op 28 November 1966 gee hy 'n legendariese gemaskerde bal in die groot balsaal van die Plaza Hotel in New York, ter ere van die uitgewer Katharine Graham.

In sy latere lewe bly Capote grootliks in afsondering. Hy word verslaaf aan drank en dwelms. Dit het 'n groot inpak op sy gesondheid en hy beleef gereeld hallusinasies as gevolg van die dwelms.

Capote sterf op 25 Augustus 1984 op 59-jarige leeftyd as gevolg van 'n dwelm oordosis in die huis van Joanne Carson, voormalig eggenote van die beroemde TV-aanbieder Johnny Carson.



</doc>
<doc id="108122" url="https://af.wikipedia.org/wiki?curid=108122" title="Pole (volk)">
Pole (volk)

Die Pole (Pools: "Polacy" [pɔˈlat͡sɨ]; manlike enkelvoud: "Polak", vroulike enkelvoud: "Polka") is 'n Slawiese nasie en etniese groep inheems aan Pole wat 'n gemeenskaplike Poolse afkoms, kultuur en geskiedenis deel, en Pools as moedertaal praat. Alternatiewelik is Pole diegene wat in Pole woon of in Pole gebore is.

Pole vorm die titulêre nasie van Pole, waar hulle byna 97% van dié land se bevolking vorm en nog klein erkende minderhede soos Duitsers, Kasjoebe en Silesiërs leef. Behalwe Pole kom Poolse minderhede nog in Europese lande soos Duitsland, Frankryk, Litaue, Oekraïne, Rusland, die Verenigde Koninkryk en Wit-Rusland voor.

Wêreldwyd leef omtrent 60 miljoen Pole, waarvan meer as die helfde in Pole woonagtig is. Daarbenewens het miljoen van Pole in Noord- en Suid-Amerikaanse lande soos Brasilië, Kanada en die Verenigde State asook Australië en Israel gevestig. Die Poolse diaspora word in Pools "Polonia" genoem, afgelei van die Latynse naam vir dié land.

Pole is oorwegend aanhangers van die Rooms-Katolieke Kerk en Pole is een van die Europese lande met die hoogste persentasie van Rooms-Katolieke: sowat 92% van dié land se bevolking. Minderhede sluit in Oosters-Ortodokse, Protestante, Jode en Moslems.


</doc>
<doc id="108124" url="https://af.wikipedia.org/wiki?curid=108124" title="Manish Dayal">
Manish Dayal

Manish Dayal (gebore Manish Patel, Orangeburg, Suid-Carolina, 17 Junie 1983) is ’n Amerikaanse TV- en rolprentakteur wat veral bekend is vir sy herhalende rol as Raj Kher in "90210" en hoofrol in die rolprent "The Hundred Foot Journey" (2014).

Dayal se ouers, Hema en Sudhir Patel, kom uit Gujarat in Indië. Hy is die derde van vier kinders. Nadat hy sy skoolopleiding aan die Episkopale skool Heathwood Hall voltooi het, het hy verder studeer aan die George Washington-universiteit, waar hy in 2005 afgestudeer het. Hy het in 'n sakerigting studeer omdat, hoewel hy van kleintyd af gek was oor die rolprentwese en dit sy loopbaan wou maak, hy van plan was om 'n regisseur of vervaardiger te word, nie 'n akteur nie. Daarna het hy na New York verhuis om ’n loopbaan in film en televisie na te streef. Vyf jaar later, in 2010, het hy na Kalifornië verhuis waar hy vandag nog woon. Hy gebruik sy oupa se voornaam, Dayal, as sy verhoognaam.

Dayal se loopbaan het begin met verskynings in nasionale reklameflitse vir McDonald's, Windows, Nintendo en Domino's Pizza. In 2008 het hy 'n hoofrol vertolk in The New Group se Off-Broadway-produksie "Rafta, Rafta", waarvan die speelvak twee maal verleng is. Hy het ’n klein rol vertolk in "The Sorcerer's Apprentice" en in Paula van der Oest se "Domino Effect". Ná ’n gasrol in "CSI: Las Vegas" het Dayal die rol vertolk van Hal, ’n rekenaarontleder, in die AMC-reeks "Rubicon". Hy het ook gespeel in die romantiese comedy "Walkaway", wat handel oor die liefde en kultuur in New York. In 2010 en 2011 was hy Ravi in "Outsourced", ’n komediereeks op NBC. In die derde en vierde seisoen van "90210" was hy Raj Kher, ’n student wat van kanker herstel.

In die rolprent "The Hundred Foot Journey" van 2014, sy groot filmdeurbraak, het hy Hassan Kadam gespeel teenoor Helen Mirren. Omdat hy in Amerika gebore en getoë is, was die grootste uitdaging van dié rol om die Indiese aksent, gebruike en maniërismes te bemeester. Die karakters wat sy ouers in die fliek speel, Om Puri en Juhi Chawla, kon hom baie hiermee help omdat hulle 'n noue verbintenis met Bollywood het.

Middel November daardie jaar het die Amerikaanse tydskrif "People" hom aangewys as hul sexyste man van die week.

In die tweede helfte van Oktober 2015 het hy en onder andere Hugh Bonneville en Gillian Anderson in Jodhpur, Indië, verfilm aan die regisseur Gurinder Chadha se rolprent "Viceroy’s House", wat handel oor die Verdeling van Indië en die grootste volksverhuising in menseheugenis.



</doc>
<doc id="108125" url="https://af.wikipedia.org/wiki?curid=108125" title="Ivan Vladislavić">
Ivan Vladislavić

Ivan Vladislavić (* 1957 in Pretoria) is 'n Suid-Afrikaanse skrywer van Kroaties-Ierse afkoms. Naas sy dokumentêre skryfwerk oor Johannesburg, kuns en argitektuur het Vladislavić bekendheid verwerf met romans soos "The Folly", "The Restless Supermarket" en "The Exploded View", verhaalbundels soos "101 Detectives" en "Flashback Hotel" en "TJ/Double Negative", 'n fotografie-werk wat in samewerking met die fotograaf David Goldblatt ontstaan het. Ivan Vladislavić is getroud en woon met sy gesin in die Johannesburgse voorstad Kensington. 

Ivan Vladislavić is in 1957 in Pretoria gebore en in 'n veeltalige omgewing grootgemaak. Sy grootouers aan vaderskant het hulle as Kroatiese immigrante in Suid-Afrika gevestig waar sy pa gebore is. Sy ma is van Iers-Engels-Duitse afkoms.

Vladislavić het Afrikaanse en Engelse letterkunde aan die Johannesburgse Witwatersrand-universiteit gestudeer en woon sedert die vroeë 1970's in die Goudstad. Gedurende die 1980's was hy as lektor vir die opposisionele uitgewery "Ravan Press" werksaam. Hy was een van die redakteurs van die literêre tydskrif "Staffrider" en het saam met Andries Oliphant die antologie "Ten years of Staffrider" gepubliseer.

Sedert 1989 is Vladislavić as vryskut-lektor en skrywer werksaam. Naas essays, romans en verhale het hy ook werke oor moderne kuns en argitektuur gepubliseer. So het ook tekste vir die boeke van bekende fotograwe soos David Goldblatt en Roger Palmer uit sy pen gekom.

Toe die latere Suid-Afrikaanse Nobelprys vir Letterkunde-wenner J. M. Coetzee in 1998 een van die beoordelaars van die Akademie Schloss Solitude in Stuttgart, Duitsland was, het hy 'n beurs aan Vladislavić toegeken. Gedurende sy verblyf van twaalf maande in Duitsland het die eerste siklusse vir sy dokumentêre werk oor die Goudstad, "Portrait with Keys. Joburg and What-What" (gepubliseer in 2006; Duitse titel: "Johannesburg. Insel aus Zufall"), ontstaan wat in 2007 met die "Sunday Times Alan Paton Award" bekroon is.

As wenner van die "sylt quelle cultural award Southern Africa" het hy in 2008 'n beurs vir sy tweede verblyf in Duitsland, hierdie keer in Rantum op die eiland Sylt, ontvang.









</doc>
<doc id="108126" url="https://af.wikipedia.org/wiki?curid=108126" title="Lys van nedersettings in Chili">
Lys van nedersettings in Chili

Hierdie is 'n lys van nedersettings in Chili:


</doc>
<doc id="108131" url="https://af.wikipedia.org/wiki?curid=108131" title="Willem Jordaan">
Willem Jordaan

Willem Jordaan is 'n Suid-Afrikaanse joernalis wat met ingang 1 April 2016 aangestel is as redakteur van die Kaapse dagblad "Die Burger". 

Jordaan het sy joernalistieke loopbaan in 1999 by "Die Burger" begin. Hy is in dieselfde jaar bevorder tot parlementêre verslaggewer en het later ook as politieke beriggewer vir die koerant in die Wes-Kaapse wetgewer en in die parlement gewerk. In 2005 is hy aangestel as politieke redakteur en in 2009 as adjunkredakteur. Sedert Januarie 2015 was hy waarnemende redakteur van "Die Burger". Hy het Bun Booyens opgevolg, wat in Desember 2015 aangedui het dat hy Media24 in Maart 2016 sou verlaat. Booyens, wat in 2010 aangestel is, het "Die Burger" tot in sy eeufeesjaar gelei.

Jordaan is ‘n oudstudent van die Universiteit Stellenbosch, waar hy die grade B.A. (politieke wetenskap en filosofie), B.A. Hons. (filosofie) cum laude, Hons. B.Phil. (joernalistiek) en M.Phil. (joernalistiek) cum laude, behaal het.



</doc>
<doc id="108134" url="https://af.wikipedia.org/wiki?curid=108134" title="Swartkrans (berg)">
Swartkrans (berg)

Swartkrans is 'n 2 342 m hoë berg in die Witterberg-reeks in die Vrystaat, Suid-Afrika, sowat 22 km noordwes van Fouriesburg. 




</doc>
<doc id="108136" url="https://af.wikipedia.org/wiki?curid=108136" title="NG gemeente Rosendal">
NG gemeente Rosendal

Die NG gemeente Rosendal is die jongste gemeente in die Vrystaatse Sinode van die Nederduitse Gereformeerde Kerk se Ring van Lindley, al is dit reeds in 1913 gestig. In 2015 was hier 12 doop- en 64 belydende lidmate, vergeleke met onderskeidelik 68 en 175 in 1985, ’n afname in die sieletal van 69 persent binne 30 jaar.

Die dorpie Rosendal is geleë tussen die westelike voorheuwels van Visierskerf en Swartkrans, die tweede en derde hoogste spitse in die Vrystaat. Die omgewing is een van verfrissende en bekorende natuur skoon, maar daarby effens afgesonderd van die naaste dorpe. Dit was veral die ongerief van laasgenoemde wat aanleiding gegee het tot die proklamering van die dorp, waarvoor die plaas Leliefontein in 1911 aangekoop is. Op 15 Oktober 1913 word Rosendal-gemeente van Ficksburg, Senekal en Bethlehem afgestig. 

’n Kenmerk van die pas gestigte gemeente die moeilike topografie, die klein getal lidmate (wat in die middel van die 20ste eeu darem amper 500 bereik het) en die feit dat die gemeenskap vir die grootste deel van sy bestaan byna uitsluitlik tot die NG Kerk behoort het. Ds. A.J. Troskie van Ficksburg het as konsulent opgetree. Weens vyf mislukte beroepe moes hy die gemeente byna drie jaar lei. Dat onder die gevolglik moeilike omstandighede die aanvangstake so deeglik verrig is, getuig van die bekwaamheid van die konsulent en die eerste kerkraad. Met groot feesvreugde is prop. H.G. Theron in April 1916 as eerste leraar ontvang; by hierdie geleentheid is ook die kerk ingewy. Gedurende die drie en 'n half jaar van sy bediening het die storms van die griep en rebellie oor die land gegaan, maar sonder ernstige storings in hierdie gemeente. In sy tyd is ook ’n sendingkerk gebou.

Ds. J.P.H. Steyn bedien vervolgens die gemeente tot 1925. In dié jare is die pastorie, 'n mooi, stewige klipgebou, aangebou. In April 1926 is prop. B.I.G. Viljoen hier georden. Ds. Viljoen lei die gemeente deur die moeilike depressiejare en daarna deur buitekerklike teenstand. Voor sy vertrek in 1946 was die onrus en skuld grootliks oorwin. Ds. J.P.J. van Rensburg se kort bediening van twee en 'n half jaar sal veral onthou word vir, naas sy geseënde bediening, die delging van die kerkskuld. In April 1950 is prop. S.I. du Toit georden. Destyds was 'n kerkkoshuis in aanbou, en is aan 'n taamlik omvattende plan gewerk vir die verfraaiing van die kerkperseel. Verder is indertyd uitgesien na die dag, dat 'n nuwe orrel en kerksaal 'n werklikheid sou word. 




</doc>
<doc id="108139" url="https://af.wikipedia.org/wiki?curid=108139" title="Walter Donaldson">
Walter Donaldson

Walter Malcolm Wilson Donaldson (Pietermaritzburg, 5 September 1855 – Parys, 8 Januarie 1941) was ’n Vrystaatse argitek wat veral onthou word vir die ontwerp van drie NG kerkgeboue en die stadsaal van Ficksburg, waarvan hy die NG kerk se plan geteken het na die ontwerp van ds. J.D. Kestell.

Donaldson se vader was John Malcolm Donaldson en sy moeder Sarah King, uit wie se huwelik nege kinders gebore is. Walter Donaldson is in Novmebr 1855 op Pietermaritzburg gedoop. Sy vrou was Margaret Bellair, wat omstreeks 1860 in Londen gebore is en met wie hy getrou het omstreeks 1879 in Bloemfontein. Hulle het vier (of ses) kinders gehad: Alice Jane (gebore in 1880 en getroud met Peter Donald Home), Walter Hilary (gebore 29 Maart 1883 en oorlede op 1 Februarie 1963 in Bloemfontein), Arthur Edward (1886–1975) en John Malcolm (1889 – omstreeks 1960). Die meeste besonderhede oor Walter Donaldson se lewe het vergete geraak. Dit is wel bekend dat hy in die laat 19de en vroeë 20ste in die Vrystaat as argitek gewerk het (moontlik ook as bouaannemer), dat hy minstens ’n tyd lank op Ficksburg gewoon het en dat sy seun in ’n stadium met hom in vennootskap was. Op Ficksburg het hy die stadsaal ontwerp wat in 1897 ingewy is en die plan geteken van die plaaslike NG kerk (1907) nadat ds. J.D. Kestell "die idee van die kerk uitgedink het ooreenkomstig die Romaanse Boustyl". In 'n stadium het hy by Brillstraat 55 in Bloemfontein gewoon. Nadat hy aanvanklik as argitek werksaam was, het hy later 'n drukkery op Harrismith besit, maar eindelik teruggekeer na die boubedryf saam met sy seun Walter as venoot. Volgens een bron het Donaldson ook die NG kerk op Burgersdorp ontwerp, maar dis onwaarskynlik aangesien die eerste NG kerk daar se hoeksteen in 1848 gelê is en die tweede in 1913 ingewy is nadat William Henry Ford die gebou ontwerp het.

Toe die dorp Ficksburg 30 jaar oud was, het die behoefte aan ’n stadsaal ontstaan. Donaldson het opdrag van die dorpsraad gekry om planne op te trek vir so 'n gebou. Met die bouwerk is begin en op 1 Julie 1897 (volgens die skrif op die steen wat baie vervaag het, maar 21 Julie volgens die FAK) is die hoeksteen gelê deur die voorsitter van die munisipaliteit, M.I. Fourie. Donaldson se naam verskyn ook op die hoeksteen en wel as "contractant". Reeds voor die Anglo-Boereoorlog is die stadsaal voltooi.

Die NG gemeente Petrusburg se pastorie is in 1894 gebou en in 1898 is 'n aanvang geneem met die bou van die kerk. Op 14 Januarie 1899 is die hoeksteen van die nuwe kerkgebou, wat Donaldson ontwerp het, deur staatspresident M.T. Steyn gelê. Dit was 'n groot dag vir die gemeente, en behalwe die president was ook teenwoordig "die voorsitter van die Hoogedele Volksraad die Edele heer Cornelius Hermanus Wessels (vader van die sopraan Cecilia Wessels), die plaaslike lid van die Hoogedele Volksraad die Edele heer Christiaan Hendrik Willem van der Post ens." Die boumeester die heer Petrus Cornelis van Zijl, van Brandfort.

Ná die Tweede Vryheidsoorlog het die lidmaattal van die NG gemeente Zastron vanweë nuwe intrekkers vinnig toegeneem en spoedig tot 1 600 gestyg. In 1906 is die nuwe kerk ingewy met 800 sitplekke, gebou volgens plan van die Rouxville-kerk, maar sonder toring. Dit was omdat die ou kerkie, gebou as buitekerk van Rouxville, spoedig geheel en al te klein vir die groeiende gemeentes was. In 1912 (of 1914 volgens "Ons Kerk Album") is die tweede kerk egter tot op sy fondament afgebreek omdat dit ook heeltemal te klein vir die gemeente was en is met die kerkgebou met sy 1 400 sitplekke, ontwerp deur Donaldson, 'n aanvang gemaak. Dié derde kerk van Zastron is op 21 Januarie 1915 ingewy, of volgens "Ons Kerk Album" 22 Januarie. Die wydingsdiens is deur professor P.J.G. de Vos waargeneem en die wyding van die orrel deur prof. J.I. Marais; die orrel is bespeel deur prof. P.K. de Villiers, met Gesang 62 as wydingslied. Die ligte is deur ds. S.J. Perold en ds. H.S.M. Botha ingewy. 

Die NG gemeente Rosendal het op ’n gemeentevergadering op 10 Desember 1913 besluit om ’n "doelmatig en sierlik kerkgebouw daartestellen". Die hoeksteen is op 8 Julie 1914 gelê deur ds. A.J. Troskie van Ficksburg, die konsulent. Ds. H.J. Pienaar van die gemeente Senekal het die kerkgebou op 28 April 1916 plegtig ingewy. Bouwerk aan die kerk het so lank geduur weens die oorlog in Europa en die Rebellie van 1914. Die dag voor die inwyding het ds. H.S. Theron as eerste leraar in die gemeente aangekom en die dag daarna (29 April) is hy georden en bevestig. Tydens die inwyding het £6 000 se skuld nog op die kerkgebou gerus.





</doc>
<doc id="108141" url="https://af.wikipedia.org/wiki?curid=108141" title="Spanjaarde">
Spanjaarde

Die Spanjaarde (Spaans: "españoles", [espaˈɲoles]) is die staatsvolk van Spanje, bestaande uit verskillende etniese groepe. Naas die Spaanse vastelandse gedeelte van die Iberiese Skiereiland bewoon hulle omliggende eilande soos die Baleariese en die Kanariese Eilande. Hulle deel 'n gemeenskaplike kultuur, afkoms en praat Spaans of 'n ander Romaanse taal of Baskies as moedertaal. Spanjaarde vorm die titulêre nasie van Spanje, waar hulle 88% van die bevolking uitmaak, terwyl volgens die wetlike sin die hele bevolking van Spanje Spanjaarde is, alhoewel Baske en Katalane hul eie nasionale identiteit as etniese en taalgroepe handhaaf.

Wêreldwyd leef byna 50 miljoen Spanjaarde, waarvan omtrent 41 miljoen in Spanje en meer as 2 miljoen in die Spaanse diaspora, veral in die Amerikas en lande van Wes-Europa. Na die Spaanse verowering van beide die Asteekse en die Inka-ryk in die 16de eeu het tientalle Spanjaarde in die Vise-Koninkryke van Nieu-Spanje en Peru gevestig. In die tydperk vanaf 1850 tot 1950 het 3,5 miljoen Spanjaarde ná Noord- en Suid-Amerikaanse lande soos Argentinië, Uruguay, Meksiko, Brasilië, Chili, Venezuela en Kuba migreer. Nadat Wes-Duitsland in die 1950's en 1960's sy grootste ekonomiese opswaai beleef het, die sogenaamde "Wirtschaftswunder", is Spanjaarde saam met Italianers en ander nasies van die Middellandse See genooi om in dié land te gaan werk en woon.

Volgens etniese herkoms leef wêreldwyd sowat 500 miljoen mense met 'n Spaanse herkoms, veral in lande van Latyns-Amerika. In Meksiko is sowat 94 miljoen mense van ten minste gedeeltelike Spaanse afkoms, gevolg deur die Verenigde State met sowat 50 miljoen. Die verspreiding van Spanjaarde het veral met die uitbreiding van die Spaanse Ryk tussen die 15de en die 17de eeu gepaard gegaan, waarvan naas die Amerikas ook die Filippyne en kleiner gebiede langs die kus van Afrika betrokke was.


</doc>
<doc id="108144" url="https://af.wikipedia.org/wiki?curid=108144" title="Mangaandioksied">
Mangaandioksied

Mangaandioksied of Mangaan(IV)oksied is 'n bruin of swart vastestof met formule .

Die stof kom as die mineraal pirolusiet voor en word ook bruinsteen genoem.

Mangaanertse bevat mangaankarbonaat of mangaandioksied en is taamlik algemeen in die aardkors. Ertse wat suiwer genoeg is om te myn word in Australië, China, Gaboen en Ghana gevind. Die dioksiederts word as 'n poeier in oonde gereduseer tot mangaanoksied wat in swaelsuur oplosbaar is. Dié oplossing word gesuiwer deur koper, nikkel, kobalt, molibdeen, antimoon en arseen te verwyder. Die gesuiwerde oplossing word dan deur elektrolise op titaanelektrodes as elektrolitiese mangaandioksied (EMD) neergeslaan. EMD word veral in droë alkaliese batterye gebruik. Naas EMD bestaan daar ook natuurlike mangaandioksied en chemiese mangaandioksied.

'n Belangrike vervaardiger van EMD in Suid Afrika was "Delta EMD" wat egter sy werksaamhede in 2014 beëindig het.

Mangaandioksied is 'n goeie katalis wat byvoorbeeld die ontbinding van waterstofperoksied bevorder.

Die Neanderdallers het dit gebruik om vuur te maak. Mangaandioksied verlaag die ontstekingstemperatuur van hout van 350 grade na 250 grade Celsius.

Die oudste toepassing van die stof in 'n battery is die sink / mangaandioksied-battery van Lelanchl'e (1866). Die katode bestaan uit 'n koolstofstaaf in 'n mengsel van koolswart en mangaandioksied in 'n poreuse pot. Die anode is van sink en die (nat) elektroliet is 'n oplossing van ammoniumchloried. 

Die battery lewer aanvanklik 1,55V tot 1,70V, wat tot omtrent 0,8V afneem.

Later is die ontwerp gewysig om dit 'n droë sel te maak. Die elektroliet is nou 'n pap van ammonium- en sinkchloried, geïmpregneer in 'n veselvlies.


</doc>
<doc id="108145" url="https://af.wikipedia.org/wiki?curid=108145" title="Lebohang">
Lebohang

Lebohang is 'n swart woonbuurt van Leandra, 'n dorp van gemengde rasse in Mpumalanga, Suid-Afrika. Die buurt is 20 km wes van Kinross geleë, tussen die N17 nasionale pad en die R50-pad.



</doc>
<doc id="108147" url="https://af.wikipedia.org/wiki?curid=108147" title="Lys van Afrikaanse Universiteite">
Lys van Afrikaanse Universiteite

Hierdie artikel lys universiteite waar die primêre voertaal Afrikaans is.





</doc>
<doc id="108151" url="https://af.wikipedia.org/wiki?curid=108151" title="Donna Haraway">
Donna Haraway

Donna J. Haraway (Denver, 6 September 1944) is 'n Amerikaanse feministiese sosioloog.

Donna Haraway het haar skoolloopbaan in katolieke skole voltooi. Sy studeer aan die Colorado-kollege en gradueer in 1966 in dierkunde en filosofie. Sy woon een jaar in Parys waar sy die filosofie van evolusie bestudeer. In 1972 behaal sy 'n PhD in biologie aan die Universiteit van Yale met 'n proefskrif oor die funksie van metafore by die vormgee van ondersoek in die ontwikkelingsbiologie in die 20ste eeu.

Haraway het op verskillende plekke klas gegee in vrouestudies en algemene wetenskappe; onder andere aan die Universiteit van Hawaï en die Johns Hopkins Universiteit. Sedert 1980 werk sy as dosent aan die Universiteit van Kalifornië in Santa Cruz waar sy hoogleraar in feministiese teorievorming en wetenskap is by die afdeling Geskiedenis van die Bewussyn.

In 2000 ontvang sy die J.D. Bernal Award vir haar hele "oeuvre", die hoogste onderskeiding van die "Society for Social Studies of Science".

Donna Haraway het op verskillende vakgebiede gefokus en dit is moontlik om haar te karakteriseer as 'n bioloog, filosoof en feminis. Haar multidissiplinêre essay waarmee sy bekend geword het, is "A Cyborg Manifesto: Science, Technology, and Socialist-Feminism in the Late Twentieth Century" (1985). Hier voer sy 'n pleidooi vir die afskaffing van die rigiede grense tussen mense en diere, organismes en masjiene, mans en vroue. Sy wil wel gesprekvoer oor die verskille tussen dié dinge, maar sy wil haarself nie verbind op die vlak van verpligte kategorieë nie. Dit doen sy deur 'n ironiese toekomsbeeld te skets van mense wat hulself ontwikkel as kuborge, deur die onvoldoende en gebrekkige funksies van hul liggame aan te vul met tegnologie. So gesien, stel Haraway, is mense in 'n sekere sin reeds al kuborge. Deur so die relevantheid van die grense tussen organisme en masjien te toon, gee sy tegelykertyd 'n beskrywing en 'n visioenêre toekomsbeeld van kuborge.



</doc>
<doc id="108153" url="https://af.wikipedia.org/wiki?curid=108153" title="Thai (volk)">
Thai (volk)

Die Thai (Thai: ไทย), voorheen bekend as Siamese, is 'n nasie en etniese groep inheems aan Thailand en die aangrensende lande van Suidoos-Asië, veral Viëtnam. Hulle vorm die titulêre nasie van Thailand en maak tussen 75 en 85% van Thailand se bevolking uit.

Die Thai behoort tot die Tai-volke wat naas Thailand ook in die Volksrepubliek China se suidooste asook in Indië se noordooste leef en nog die Laote en Zhuang insluit. Hulle praat Thai as moedertaal wat in verskillende plaaslike variante bestaan en saam met Laosiaans tot die Tai-Kadai-tale behoort.

Die Thai is hoofsaaklik aanhangers van die Theravada-Boeddhisme, byna 95% volgens die laaste skatting in 2010, gevolg deur klein minderhede soos Moslems, Hindoes en Christene.

Die term "Thai" sluit gewoonlik sentrale en suidelike Thai, noordelike Thai en Isan in, hoewel dié term 'n los betekenis het en soms na die hele bevolking van Thailand verwys, met groot minderhede soos Han-Sjinese (9,3 miljoen), Maleiers (2 miljoen) en Khmer (1,2 miljoen).

Wêreldwyd leef sowat 53 miljoen Thai, waarvan sowat 50,6 miljioen in Thailand en omtrent 1,5 miljioen in Viëtnam, waar hulle tot een van die 54 amptelik erkende etniese groepe behoort. Naas Viëtnamese en die verwante Tay vorm Thai die derde grootste etniese groep in Viëtnam.


</doc>
<doc id="108155" url="https://af.wikipedia.org/wiki?curid=108155" title="2016 Formule Een-seisoen">
2016 Formule Een-seisoen

Die Formule Een-seisoen van 2016 het uit 21 Grand Prix-wedrenne bestaan. Die verdedigende bestuurderskampioen was die Brit Lewis Hamilton, en Nico Rosberg is as die bestuurderskampioen vir 2016 gekroon in Aboe Dhabi.


</doc>
<doc id="108157" url="https://af.wikipedia.org/wiki?curid=108157" title="Thai (dubbelsinnig)">
Thai (dubbelsinnig)

Thai kan na een van die volgende verwys:


</doc>
<doc id="108163" url="https://af.wikipedia.org/wiki?curid=108163" title="Seester">
Seester

Seesterre ("Asteroidea") is 'n klas ongewerweldes wat hoort tot die filum "Echinodermata" of "stekelhuidiges". Hulle kom slegs in die mariene omgewing voor; van vlak tot diep water. Aan die onderkant is 'n ronde skyf waarin die bek voorkom en daar is gewoonlik arms wat in groepe van vyf van die skyf uitgroei. Party spesies kan tot 40 arms hê. Sommige spesies lyk meer soos 'n pentagoon en die arms is nie duidelik nie. Onderaan elke arm is strekbare buise wat buispote genoem word. By baie eindig die buispote in klein suiertjies.

Die diertjie het nie 'n brein nie maar selle in die vel neem die omgewing waar en stuur seine deur 'n netwerk van senuwees wat tot 'n reaksie lei van die seester.



</doc>
<doc id="108165" url="https://af.wikipedia.org/wiki?curid=108165" title="Eminem">
Eminem

Marshall Bruce Mathers III (gebore 17 Oktober 1972), beter bekend onder sy verhoognaam Eminem, is 'n Amerikaanse kletsrymer, liedjieskrywer, musiekprodusent en akteur uit Detroit, Michigan. Hy is in St. Joseph, Missouri gebore. Eminem het 15 Grammy-toekennings en 1 Oscar gewen en na raming sowat 45 miljoen albums en 42 miljoen liedjies verkoop.







</doc>
<doc id="108169" url="https://af.wikipedia.org/wiki?curid=108169" title="Rooiknoppie-seester">
Rooiknoppie-seester

Die Rooiknoppie-seester ("Protoreaster linckii") is seester wat voorkom die westelike Indiese Oseaan, die Rooisee en aan die ooskus van Afrika suidwaarts tot by die noorde van KwaZulu-Natal. In Engels staan die seester bekend as die "Red-knob starfish".



</doc>
<doc id="108170" url="https://af.wikipedia.org/wiki?curid=108170" title="Emmarentiadam">
Emmarentiadam

Emmarentiadam is 'n reeks damme in Emmarentia, 'n voorstad van Johannesburg, Suid-Afrika. Ten spyte van die enkelvoudige naam, bestaan Emmarentiadam uit drie damme. Die hoofdam is tussen Olifantsstraat en Louw Geldenhuysrylaan geleë, met twee kleiner damme in die Johannesburgse Botaniese Tuin. Die hoofdam bestaan uit 'n groot watermassa wat vir kano's en seilbote gebruik word.

Emmarentiadam lê op die voormalige Braamfonteinplaas, een van talle groot plase waarop Johannesburg en sy voorstede uitgelê is. Die plaas is in 1886 deur Louw Geldenhuys vir sy mynregte gekoop. Hy het gehoop dat die goudrif tot op die plaas sou loop, maar dit was nie die geval nie. Die plaas is in 1891 tussen sy twee seuns, Frans en Louw, verdeel waar hulle hul huise gebou het. Hierdie huise bestaan vandag nog.

Ná die Tweede Vryheidsoorlog, waartydens Louw Geldenhuys en sy broer in die Krugersdorpkommando gedien het, besluit hy om grondlose en werklose Boere-oorlogsveterane te help. Hy gebruik hulle om 'n klip- en gronddam uit blokke klip vanuit die heuwels agter die plaas teen 'n koste van £12 000 op te rig. Die dam is in die Westdenespruit, 'n sytak van die groter Braamfonteinspruit, gebou. Hy het die dam na sy vrou, Emmarentia Botha, genoem. 'n Honderd werkers is toe op 14 besproeide kleinhoewes van 145 morg gevestig wat tans die voorstede van Emmarentia, Linden en Greenside beslaan. Hierdie boere het groente en vrugte verbou en 'n derde van hulle wins aan die huur van die grond afstaan.

Louw is in 1929 oorlede en sy vrou het dele van die plaas begin verkoop, later die voorstede Greenside in 1931, Emmarentia in 1937 (na haar genoem) en Emmarentia-uitbreiding in 1941. In 1933 is 13 hektaar van die plaas aan die Stad Johannesburg geskenk vir parke en ontspanningsgeriewe, wat nadat verdere land aangekoop is, ontwikkel is tot die Jan van Riebeeck-park (1952), Johannesburg Botaniese Tuin (1964), Emmarentiadam (1939), die Marks Parksportklub (1951) en Wespark-begraafplaas (1942).



</doc>
<doc id="108171" url="https://af.wikipedia.org/wiki?curid=108171" title="Bamar">
Bamar

Die Bamar (Birmaans: ဗမာလူမျိုး, ""ba. ma lu myui", [bəmà lùmjó]) is 'n nasie en etniese groep inheems aan Mianmar en die aangrensende lande van Suidoos-Asië, veral Thailand. Hulle vorm die titulêre nasie van Mianmar en maak omtrent 68% van Mianmar se bevolking uit.

Die Bamar behoort tot die Sino-Tibettaanse volke wat naas die Volksrepubliek China ook in lande soos Bhoetan, Mianmar, Nepal en Indië se noordooste leef. Hulle praat Birmaans as moedertaal wat die amptelike taal van Mianmar vorm.

Die Bamar is hoofsaaklik aanhangers van die Theravada-Boeddhisme, gevolg deur klein minderhede soos Moslems, Hindoes en Christene.

Bamar word soms ook Birmane genoem, hoewel hierdie term gewoonlik na die hele bevolking van Mianmar verwys, insluitende etniese minderhede soos Han-Chinese (1,6 miljoen) en Thai.

Wêreldwyd leef sowat 30 miljoen Bamar, waarvan sowat 29 miljoen in Mianmar en omtrent 1 miljoen in Thailand. In Mianmar leef hulle veral in die sentrale gebiede langs die Irrawaddy se vallei.



</doc>
<doc id="108175" url="https://af.wikipedia.org/wiki?curid=108175" title="NG gemeente Uniondale">
NG gemeente Uniondale

Die NG gemeente Uniondale is ’n gemeente van die Nederduitse Gereformeerde Kerk met sy middelpunt op die dorp Uniondale, Wes-Kaap.

Die dorp het in 1856 ontstaan toe die eienaars van elk van die twee dele van die plaas Rietvallei, menere James Stewart en ene Du Preez, elkeen 'n dorpie aanlê, naamlik Hopedale en Lyon. Die dorpies het aan mekaar gegrens, maar daar was onenigheid tussen die twee eienaars tot hulle op 24 September 1865 'n brief aan die Nederduitse Gereformeerde Kerk se Ring van George geskryf het waarin hulle te kenne gegee het dat hulle graag die dorpies wou verenig as Uniondale. Daarom vra hulle die ring om 'n gemeente hier van die NG gemeente George af te stig.

Die Ring voldoen op 19 Oktober 1865 aan die versoek en op 20 Januarie 1866 word die gemeente amptelik gestig met ds. A.G.M. Kuys van George as konsulent. Hy het die gemeente vier jaar lank bedien in die eerste NG kerkgebou (tussen die twee dorpies opgerig), wat later aan die Christelike Jongliedevereniging (CJV) en daarna aan die Voortrekker-beweging behoort het.

In Januarie 1870 is prop. P.D. Rossouw as eerste leraar van die gemeente bevestig en word in 1878 opgevolg deur ds. W.A. Joubert wat 15 jaar lank hier arbei en die laaste 20 jaar van sy bediening leraar van die NG gemeente Noorder-Paarl, die sogenaamde Toringkerk, was. Tydens sy dienstyd is 'n nuwe kerkgebou opgerig. Weens 'n gevaarlike bars in die eerste kerktoring is dit in 1908, in die tyd van ds. W.F. Louw, afgebreek en herbou, net drie jaar nadat die moedergemeente se kerk op George se toring in 1905 ineengestort het.

Ná ds. Joubert volg ds. J. F. Botha, wat hom besonder beywer het om die groot kerkskuld te vereffen. 'n Soliede gekapte klipringmuur is by die kerkgebou tydens die bediening van ds. D.G. van der Merwe (1922 tot 1929) aangebring. Die bestaande kerkorrel is in 1930 gebou teen 'n koste van £1 200, gekollekteer deur ds. Van der Merwe. Van die oorspronklike gemeente is afgestig: 'n deel van De Rust (1900), die hele Joubertina (1907), 'n gedeelte van Herold (1931) en eindelik twee wyke van die gemeente Misgund (1950).

Ds. P.D. Rossouw is getroud met mej. Sophia Agnes Johanna Human, die dogter van 'n welgestelde boer van Riversdal. Een van ds. Rossouw se seuns, Pierre Daniël Rossouw, het as skoolinspekteur goeie opgang in die onderwysveld gemaak. 'n Kleinseun van hom, dr. Pierre Ettienne Rousseau, was hoof van die staatsonderneming op Sasolburg. Ds. Rossouw is op 21 Januarie 1870 op Uniondale ontvang en die dag daarna deur ds. J.G.J. Horak van Mosselbaai bevestig. Ds. Kuys sou hom kom ontvang het, maar is weens ernstige siekte tuis verhinder. Die verrigtinge is ook bygewoon deur ds. M.C. Botha van Knysna en ds. George Murray van Willowmore. Die plaaslike Independente Sendingkerk is verteenwoordig deur eerw. Dower. Die Saterdagaand ná die bevestiging is 'n spesiale kerkraadsvergadering onder voorsitterskap van ds. Horak gehou. Met 'n gepaste woord het die konsulent die gemeente aan sy eerste leraar oorhandig. Nadat ds. Rossouw met 'n kort en hartlike woord geantwoord het, is die vergadering verdaag tot die Maandagmôre om vyfuur. Die notule van die vergadering lui: "Op Maandag ochtend op den bepaalden tyd kwam de gehele kerkraad weder byeen."

Die heel dringendste probleem waarmee die kerkraad te doen gekry het, was huisvesting vir die leraar. 'n Komitee is aangestel om die saak te behartig, maar hulle het besluit om liewer te wag ten einde die leraar self daaroor te raadpleeg by sy aankoms. Mnr. F. Taute van Molenrivier het sy woning en erf op Uniondale vir 'n pastorie teen £550 aangebied. Hierdie aanbod is van die hand gewys en die kerkraad besluit om voorlopig 'n woonhuis te huur. Toe kom die geldsake aan die beurt. Die kassier-diaken rapporteer dat daar nog 'n tekort van £25 op die lopende rekening was, behalwe die £300 skuld vir die aankoop van die Lyon-erwe. Die dorp het in 1856 ontstaan toe die eienaars van elk van die twee dele van die plaas Rietvallei, menere James Stewart en ene Du Preez, elkeen 'n dorpie aangelê het, naamlik Hopedale en Lyon. Die dorpies het aan mekaar gegrens, maar daar was onenigheid tussen die twee eienaars tot hulle op 24 September 1865 'n brief aan die NG Ring van George geskryf het waarin hulle te kenne gegee het dat hulle graag die dorpies wou verenig as Uniondale. Daarom vra hulle die ring moet hier 'n gemeente die NG gemeente George afstig. Die ring het op 19 Oktober 1865 aan die versoek voldoen en op 20 Januarie 1866 is die gemeente amptelik gestig met ds. A.G.M. Kuys van George as konsulent. Hy het die gemeente vier jaar lank bedien.

Die kerkraad het onderneem om twee basaars te organiseer, want die uitgawes sou van toe af baie hoër as vroeër wees. Die kerkraad het onderneem om £200 aan die nuwe leraar jaarliks te betaal en 'n voorleser-koster is teen £50 per jaar in diens geneem. Die omstrede aankoop van die erwe het ook op die lappe gekom. Ds. Rossouw wou hierdie skuld ook so gou moontlik afbetaal sien. Aangesien mnr. Wehmeyer nie meer lid van die kerkraad was nie, is diaken A.N. Smuts in sy plek tot diaken-kassier verkies. Maar in die praktyk is die inkomste- en uitgaweboek deur die dominee self gehou. By die oorname van die boeke het ds. Rossouw die uittredende diaken-kassier hartlik bedank "voor zijne jaren lange en trouwe diensten", en die vertroue uitgespreek dat hy nog lank die gemeente in alle opsigte behulpsaam sou wees. Drie kerkraadslede, te wete C. J. Fourie, H. J. Kritzinger en J. H. Barnard, het onderneem om die £300 aan die kerk voor te skiet ten einde die skuld op die erwe af te betaal. Ds. Rossouw, wat ook as scriba opgetree het, het onderneem om met die verbandhouers, Barry en Neven, oor die afbetaling van die skuld, en die oorneem van die kerkerwe te onderhandel. Aangesien hy self geen ervaring van sulke transaksies gehad het nie, nader hy 'n ou skoolvriend, prokureur John Cairncross van Mosselbaai, om die saak vir hom af te handel. Mnr. Wehmeyer, wat self as agent opgetree het, het dit as 'n mosie van wantroue in hom beskou. In die verlede het hy altyd in saketransaksies opgetree, maar nou is hy verbygegaan.

Toe die erwe-kwessie op 'n latere kerkraadsvergadering bespreek is, het van die kerkraadslede op beledigende wyse van mnr. Wehmeyer gepraat. As gevolg daarvan het 'n skerp briefwisseling tussen Wehmeyer en ds. Rossouw gevolg. Mnr. Wehmeyer eis dat die uitdrukkinge wat in die openbaar teen hom gebesig is, (die kerkraadsvergaderings is steeds met ope deur gehou) nou ook in die openbaar teruggetrek word. Aan mnr. Wehmeyer is die geleentheid gegun om die kerkraad oor die geskil te ontmoet. By hierdie byeenkoms het die twee partye besluit om die kwessie uit die weg te ruim en mekaar die broederhand te reik. Ongelukkig sou dit later blyk dat die wedersydse wantroue voortgeduur het, en die direkte aanleiding was tot 'n ongelukkige hofsaak.

Intussen het Cairncross in opdrag van die kerkraad voortgegaan om die koopsom op die erwe af te betaal en die transportaktes deur sy Kaapstadse verteenwoordigers deur te sit. Dit was 'n blye dag toe hy kon rapporteer dat die kerkraad uiteindelik in besit was van die transportbriewe van al sy besittings op Uniondale en Krakeel. Aan prokureur Cairncross moes sowat £125 betaal word, wat ook die opgeloopte rente op die koopsom ingesluit het. Ondanks al die verhoogde en ekstra uitgawes kon ds. Rossouw aan die einde van die jaar met 'n klein batige saldo spog. Aandag is ook gewy aan sake te Krakeel; 'n taamlike som geld is bestee om die bouvallige kerkgebous te herstel. Vier dienste sou voortaan jaarliks daar gehou word pleks van net twee. Sondae tussen die predikant se besoeke is die dienste gelei deur die onderwyser en voorleser, D.P. Terburgh, wat sedert 1855 daar gewerk het. Hy kon nie altyd goed oor die weg kom se met die mense op Krakeel nie en een keer wou die kerkraad selfs vir Terburgh en een van die Strydoms weens hul onchristelike optrede teenoor mekaar onder sensuur plaas. Dit het nie so ver gekom nie, maar 'n tydjie daarna het Terburgh sy betrekking neergelê en elders in die gemeente as onderwyser en winkelier 'n bestaan gevind. Ook op Uniondale het die voorleser, J. van der Werff, bedank en in diens van die Independente kerk as onderwyser te Dysselsdorp opgetree.

Die kerkraad het gesukkel om 'n permanente opvolger te kry. Eers het mnr. P. Mostert die betrekking as koster gevul. Daarna het F.W. Schmidt die driedubbele pos van koster, voorleser en onderwyser op Uniondale 'n tydjie gevul. Met die aanstelling van die jongeheer Pieter Cornelis Schoonees in 1872 as voorleser en koster teen £50 per jaar is die kosterprobleem op Uniondale opgelos. As jong seun was hy vanaf 1858 sy vader, mnr. L. A. Schoonees, koster en voorleser op Mosselbaai, behulpsaam. Die twee voorleser-gesinne, Terburgh en Schoonees, is deur die huwelik met mekaar verbind: Die twee seuns Schoonees, P. C. en L. J., is met twee susters Terburgh getroud. Soos die eerste Schoonees op Mosselbaai sy seuns van jongs af geleer het om hom in sy werk by te staan, so het ook Uniondale se Schoonees sy seuns dikwels ingespan om soos hul vader en grootvader ook die rol van "klokluider" te vervul.

In 1872 het die kwessie van 'n eie pastorie ter sprake gekom, want die pastoriegesin het nog altyd in 'n gehuurde huis van mnr. J. Stewart gewoon. Dit was dieselfde man wat in 1865 saam met mnr. A.L. du Preez belowe het om 'n pastorie aan die gemeente te skenk. Die kerkraad het hom van hierdie verpligting ontslaan nadat Du Preez insolvent geraak het en hy aan die kerkraad 'n belofte van erwe gegee het. Maar ook hierdie belofte is nog nie nagekom nie, tot die kerkraad 'n konferensie met mnr. J. Stewart kon reël in die teenwoordigheid van mnre. Wehmeyer en M.P. Zondagh wat in 1865 in die kerkraad gedien het. Uiteindelik bied mnr. Stewart £15 aan om ook van sy laaste verpligting ontslaan te word. Die jaar daarop knoop die kerkraad weer onderhandelings met mnr. Stewart aan. 'n Ander huis van mnr. Stewart het in die mark gekom en die kerkraad het met hom ooreengekom om dit vir £700 aan te koop. Hierdie huis (die huidige pastorie) is destyds deur die Engelse predikant, eerw. Dorrell, bewoon en hy het tegelykertyd die huidige pastoriesaaltjie vir sy Engelse gemeentetjie as kerkgebou gebruik, solank hy nog besig was met die bou van die Engelse kerkie wat nog op Uniondale staan.

Onmiddellik ná die koop van die pastorie is begin met herstelwerk daaraan. Die grondvloere is vervang deur duursame geelhoutplanke wat te Haarlem aangekoop is. Nieteenstaande die stygende uitgawes kon die gemeente nog die mas opkom, danksy die ywer waarmee ds. Rossouw self gewerk het en sy kerkraadslede mee inspireer het. Veral in die Krakeel-wyk het die lidmate se bydraes baie mooi gestyg. In 1872 byvoorbeeld het die Krakeel-basaar sowat £172 opgelewer wat sowat £66 beter was as die Uniondale-basaar. Nieteenstaande die ontsettende droogte van 1875 het die twee basaars daardie jaar tog £270 opgelewer. Dit het so goed gevorder dat voordat ds. Rossouw die gemeente verlaat het, die pastorie sonder skuld die eiendom van die gemeente was.

Al het dit op materiële gebied heelwat beter begin gaan, hoofsaaklik danksy die opkomende volstruisboerdery, was die kerkraad somtyds diep besorg oor die geestelike toestande veral in sommige dele van die gemeente. Die onrusbarende gevalle van onsedelikheid en smokkelhandel in drank is in die godsdiensverslae van daardie jare dikwels genoem. In die godsdiensverlag van 1874 word die skokkende broedermoord van daardie jaar vermeld. 'n Sewentienjarige seun, Theunis J. Swart, is deur sy ouer broer, Hendrik, op barse wyse gebied om die dag die vee te gaan oppas. Theunis was nie heeltemal normaal nie, en was reeds desperaat weens die baasspelerige wyse waarop die ander lede van die gesin hom behandel het. In sy woede het hy 'n geweer gegryp en sy broer koelbloedig doodgeskiet. Die seun is op Oudtshoorn verhoor en ter dood veroordeel. In die betreklike rustige en vredeliewende atmosfeer van Uniondale se gemeenskap het dit groot sensasie veroorsaak.

Robert Pace was 'n winkelier en een van die eerste inwoners van Lyon. As getroue ondersteuner van mnr. G.W.B. Wehmeyer op politieke en kerklike gebied, was hy een van die eerste mense wat op die waarborglys vir die predikantsalaris £10 gewaarborg het. In 1865 was hy reeds in 'n hofsaak betrokke toe die vrugtebome op sy erf moedswillig deur ander inwoners op die dorpie beskadig is. Die regter wat die hofsaak op George verhoor het, het hom by dié geleentheid baie ongunstig oor die dorpie Lyon uitgelaat: "Lyon waar die zaak was voorgevallen moet een ellendige plaats wezen, en dat liet hoog tyd werd aan zulke gevallen een einde te maken." Hy het gevolglik die aanhitser van die wandaad tot ses maande tronkstraf veroordeel. George se kerkraad het die voorval ook in 'n ernstige lig beskou omdat nog twee vooraanstaande inwoners, volgens die gelewerde getuienis, hulle aan drankmisbruik skuldig gemaak het. Daarna was Pace weer in 'n geskil met die ouderling Dannhauser betrokke, maar die kerkraad het dit besleg.

Teen einde 1876 het hy 'n ernstige saak teen die kerkraad aanhangig gemaak wat die gemeente baie nadelig getref het. Op die vendusie van die Lyon-erwe het drie Jode, die gebroeders Gompert, 'n blok erwe gekoop. Hulle het 'n tydelike gebou daarop opgerig en as winkel ingerig. Hulle is egter later Kimberley toe en het hul erwe te koop aangebied, waarop Pace hierdie erwe aangekoop en op sy naam laat transporteer het. By die maak van die kaart van die dorp Lyon het die landmeter, Melvill, 'n baie ernstige fout gemaak ten opsigte van dié blok erwe. Op die kaart is die blok erwe as blok T gemerk, maar volgens die ligging van die erwe sowel as die omskrywing van die grenslyne moes dit eintlik blok J gewees het. Pace wou die fout in sy grondbriewe laat herstel, maar aangesien die oorspronklike verkoper, A.L. du Preez, in Transvaal was, kon dit nie gebeur nie. Toe Wehmeyer in 1867 die "remaining extent of Lyon" vir die kerk aankoop, het die blok wat T gemerk was (maar eintlik J moes gewees het) kerkeiendom geword. Die kerkraad het dus gereken dat blok J hul eiendom was en dat Pace dit onwettig besit.

In die Junie-notule van 1876 is opgeteken dat die kerkraad besluit het om 'n veiling van die kerkerwe in September a.s. te hou. Die volgende aanmerking in die notule wys daarop dat die kerkraad die erwe in blok J soos aangegee op die kaart as hul eiendom beskou, al het die Gomperts reeds in die sestigerjare 'n tydelike gebou op die grond gebou. "Als ook om uittevinden wie het fondament op het erf Blok J no. 6 en aan de kerk toebehoorende heeft opgebroken en zoo de dader ontdekt worde om dan tegen hem door den agent der gemeente de noodige stappen te nemen." Hierdie aanhaling bewys dat die kerkraad bewus daarvan was dat die betrokke erf tevore bewoon is. Tog het die kerkraad voortgegaan met sy voorneme en op die vendusie is erf no. 6, Blok J aan diaken D.J. Swart verkoop, al het Pace op die vendusie heftig beswaar aangeteken. Hy wou die afslaer en ds. Rossouw aan die hand van die dorpplan verduidelik dat die betrokke erf volgens die beskrywing van die hoekbakens en die grenslyne daarvan die erf is wat hy van die Gompert-broers gekoop het. Ds. Rossouw het sy humeur verloor en die kaart uit die hande van Pace geruk en die afslaer, G. Haese, opdrag gegee om voort te gaan met die vendusie.

Volgens latere getuienis tydens die hofsaak het ook Wehmeyer aan een van die kerkraadslede verduidelik dat die verkoop van die erwe onwettig was. Omdat Wehmeyer die erwe in 1860 verkoop het, het hy eerstehandse kennis daaromtrent gehad, maar die gevoelens het teen hierdie tyd reeds so hoog geloop dat geen skikking meer moontlik was nie. J.A. Heese skryf in die gemeente Uniondale se eeufees-gedenkboek: "Daardie 23 September 1876 was werklik 'n noodlottige dag in Uniondale se gemeentegeskiedenis. In 'n groot mate is die pragtige bouwerk van beide die heer Wehmeyer en ds. Rossouw deur die hofsaak tot in die grond afgebreek." Die aand is die verkoping van die erwe op die kerkraadsvergadering bespreek en goedgekeur. Daar het die aand ook 'n petisie gedien, geteken deur 23 lede van die gemeente, waarin 'n gemeentevergadering oor die finansiële aangeleenthede van die gemeente geëis is. Mnr. Wehmeyer was die eerste ondertekenaar van die petisie. Die kerkraad besluit egter "dat het beneden hare waardigheid is, om van gemelde petitie kennis te nemen". Dié hooghartige besluit het verder daartoe bygedra dat Pace, gesteun deur Wehmeyer, 'n interdik teen die verkoop van die erwe onder blok J by die hooggeregshof aangevra het. As gevolg daarvan is 'n hofbevel in Desember 1876 teen ds. Rossouw en die kerkraadslede individueel gedien waarby die verkoop van die erwe in blok J voorlopig opgehef is, tot die kerkraad in 'n hofsaak sy reg op die erwe kon bewys.

Op spesiale kerkraadsvergaderings gehou op 9 en 23 Desember het die kerkraad besluit om sy reg in 'n hofsaak te toets. Op 'n latere vergadering (op 31 Maart 1877) het die kerkraad prokurasie aan ds. Rossouw verleen om namens die kerkraad regsverteenwoordiging te verkry om sy saak te bepleit. Ds. Rossouw is daarop Wellington toe om die dienste van ds. Andrew Murray waar te neem en tegelyk naby die Kaap vir die hofsaak te wees. In "Het Volksblad" van 5 Junie 1877 verskyn die koerantverslag van die hofuitspraak oor die saak wat op 1 Junie uitgewys is. Die hofsaak sou vroeër gedien het, maar die skip waarmee die hoofgetuies na die Kaap sou gaan, is eers deur 'n storm na die hawe by Mosselbaai teruggedwing. Een van die kerkraad se vernaamste getuies het nie kans gesien om 'n tweede storm te trotseer nie, en het teruggedraai Uniondale toe. Die ander getuies vir die kerkraad, G. Haese en J. Cairncross, was mense wat eers ná i860 na Uniondale gekom en dus nie oor eerstehandse kennis van die vendusie van i860 beskik het nie. Daarenteen was die getuies vir Pace, Wehmeyer en M. P. Mostert, ou inwoners van Lyon.

Die kerkraad se prokureurs, Buchanan en Jones, het besef dat die kerkraad se saak verlore was en wou ds. Rossouw nie self in die getuiebank roep nie. Die uitspraak van die hoofregter bygestaan deur regter Denyssen was verdoemend teen die kerkraad. Laasgenoemde het die optrede van die kerkraad as "schandelyk" beskryf. Die kerkraad moes die volle hofkoste van meer as £500 betaal. Gelukkig was ds. Rossouw se skoonvader, mnr. J.J. Human, in staat om byna die hele bedrag voor te skiet. Slegs 'n geringe gedeelte van die hofkoste is uit gemeentegeld betaal. Ds. Rossouw en die meeste kerkraadslede het hul hand diep in hul sak gesteek en onder mekaar is byna £150 bygedra om mnr. Human terug te betaal. Die kerkraadslede het met kollektelyste by die gemeentelede om "vrywillige" bydraes aangeklop. Omtrent £350 is so byeengebring sodat voor ds. Rossouw se vertrek, die grootste gedeelte van die skuld aan mnr. Human vereffen is.

J.A. Heese skryf teen ds. Rossouw is soms die aantyging gemaak dat hy die gemeente in die skuld gedompel het en toe padgegee het. "Dit is nie waar nie. Dit is wel waar dat ds. Rossouw se impulsiewe optrede hom baie ongewild gemaak het by 'n deel van die gemeente en veral nadat die hofuitspraak so verdoemend teen die kerkraad was. Hy het reeds 'n beroep na die gemeente Maraisburg van die hand gewys, maar toe hy in 1878 na die nabygeleë Steynsburg beroep word, het hy besluit om te gaan. Sy besluit is soos te verstane is, met gemengde gevoelens ontvang." Uit koerantbriewe en berigte is dit duidelik dat een deel van die gemeente bly was dat hy weggaan, maar die Onder-Langklowers was baie geheg aan hom en het swaar afskeid geneem van hul "geliefde leraar". In 'n koerantberig daaroor verklaar 'n korrespondent dat Krakeel eintlik die hoofdorp van die gemeente moes gewees het en dat die Langklowers kans sien om met Krakeel as middelpunt 'n eie gemeente te stig. Ook ds. W.A. Joubert, sy opvolger, getuig dat ds. Rossouw nieteenstaande sy impulsiewe aard tog baie gelief was by 'n groot deel van sy gemeente.

Die NG gemeente op Uniondale, gestig in 1866, se "noodkerk" wat in 1862 gebou is, was uit die staanspoor te klein vir die gemeente. In 1875 het die kerkraad al begin praat van 'n nuwe kerk, maar die Pace-saak het die eerste planne in duie laat stort. Op die vergadering van 17 Januarie het ouderling P.H. Zondagh voorgestel dat die gevoelens oor 'n nuwe kerk by wyse van gemeentevergaderings op Uniondale en Krakeel getoets word. 'n Komitee is benoem om op die twee plekke sulke gemeentevergaderings te reël en die gemeentelede die geleentheid te gee om hul mening oor so 'n groot onderneming te gee. Hoewel mnr. G.W.B. Wehmeyer toe nie lid van die kerkraad was nie, is hy ook benoem as een van die komiteelede. Hy het die vergadering op Krakeel gelei en kon by die volgende kerkraadsvergadering rapporteer dat die deel van dié gemeente feitlik eenparig ten gunste van 'n nuwe kerkgebou was.

Die reaksie op Uniondale self was ook so gunstig dat die kerkraad aan ds. W.A. Joubert opdrag gegee het om voorlopig planne en spesifikasies vir die nuwe gebou te bekom. Hy het in korrespondensie getree met Hager. Hoewel Hager nie self die kerk op Uniondale gebou het nie, dra dit ongetwyfeld sy stempel, want met enkele wysigings is Hager se plan aanvaar. Die kerkraad het besluit om nie weer in die ou Lyon te bou nie omdat die brandpunt van die dorp in die loop van die jare na die deel wat vroeër as Hopedale bekend was, verskuif het. Die kerkraad het hierdie terrein waarop die nuwe kerk gebou is, enige jare tevore tesame met die pastorie van mnr. J. Stewart aangekoop.

J.A. Heese skryf in die gemeente se eeufees-gedenkboek: "Vir ds. Joubert was dit sekerlik 'n riem onder die hart dat daar so 'n groot eenstemmigheid oor die ligging van die nuwe kerk was. Ook die nageslag moet aan hul voorgangers lof toeswaai dat die kerk so 'n pragtige ligging het." Die boukommissie van die kerkraad is as volg saamgestel: Voorsitter, ds. W.A. Joubert; sekretaris, dr. J.A. Avis; ander lede, G.F. Zondagh, P. Zondagh, C.J. Fourie, S.S. Terblanche, A.N. Smuts, G.L. van Heerde en N. van Rensburg jr.

Oorspronklik was die plan om die kerk van baksteen te bou; daarom is reeds op die eerste vergadering besluit om 300 000 bakstene te laat vorm. Dr. Avis, die sekretaris van die boukommissie, het 'n spesiale notuleboek aangelê waarin al die notules van die kommissievergaderings getrou weergegee is sodat 'n mens die verloop van die bouery goed kan volg. Op 7 Oktober het die kommissie reeds R1 150 in kontant ontvang, maar baie mense het nog nie hul beloofde bydraes gestort nie. Van die kerkraadslede het onderneem om ook in die omliggende gemeentes te kollekteer.

Nadat met verskeie tenderaars onderhandel is, is die tender van die firma Courtney en Delbridge, van R10 000 aanvaar. Ds. Joubert het egter sterk daarvoor gepleit dat die mure van sandsteen pleks van baksteen en die dak van lei pleks van sink sou wees. Van die kommissielede het dit weens die verhoogde koste bestry, maar toe die tenderaar net R1 ,650 ekstra vra, het almal ingestem. Die tender het egter nie voorsiening gemaak vir die vensters, galery, preekstoel en banke nie. Die jaar 1882 was 'n baie droë jaar en sommige van die kommissielede wou hê daar moes gewag word met die hoeksteenlegging tot September 1883. Nadat van die ander lede gepleit het dat met die werk voortgegaan moes word, het dr. Avis sy mening in die volgende woorde gegee: "De broeder secretaris zegt dat wanneer wij hier bijeen zaten om te beraadslagen over het optrekken van een wereldsgebou, hij ook voor uitstel zou zijn, maar denkt dat nu wij een huis voor den Heer willen bouwen, en aan Wien het werk der Commissie op iedere vergadering in het gebed word opgedragen om het te zegenen — Hij denkt daarom dat wij met wat meer geloof moeten werken en dat de Heer ons dan zeker zal zegenen."

Daarop is besluit om in die geloof met die aanvoorwerk voort te gaan. Die hoeksteen is dan ook op 6 April 1883 gelê. Die plegtige hoeksteenlegging is deur ds. J.H. Neethling van Stellenbosch waargeneem. Die volgende leraars was ook teenwoordig: Ds. G.F.J. Muller van die NG gemeente George, ds. G.W. Stegmann van Oudtshoorn, ds. M.C. Botha van Knysna, ds. Adriaan Hofmeyr van die NG gemeente Willowmore en ds. R. van R. Barry van Calitzdorp. Ná 'n afskeidsdiens in die ou kerkie is die lidmate in prosessie na die terrein waar die nuwe kerk in aanbou was. Die koster het vooraan met die kanselbybel gestap, gevolg deur die boukommissielede met 'n banier waarop die woorde : „Al ter eere Gods" gepryk het. Daarna kom in volgorde, die bouheer, die diensdoende kerkraadslede, die predikante en die lidmate.

By die aankoms op die terrein is Psalm 84 vers 5 gesing. Ná Skriflesing en gebed het die "Uniondalesche Zangvereniging" 'n lied wat dr. Avis uit Duits vertaal het, gesing, naamlik "Met den Heer vangt alles aan!" Terwyl die hoeksteen stadig neergelaat is, het die gemeente vervolgens 'n lied gesing wat deur dr. Avis self gedig is. Ná die hoeksteenlegging deur ds. Neethling het die heilwense van die besoekende leraars gevolg. Die lidmate het toe geleentheid gekry om hul offergawes op die hoeksteen te kom lê en R186 is so ingesamel. Oor dieselfde naweek is nuwe lidmate voorgestel, Nagmaal gevier en geseënde konferensies gehou. Volgens Heese was "dit was bepaald 'n hoogtepunt in ds. Joubert se bediening. Hy het daarin geslaag om sy hele gemeente tot een groot ideaal te inspireer."

Moeilikhede was daar nog genoeg. Die geld was somtyds gedaan, en ds. Joubert moes uitspring om geld te leen. Mnr. Jan Scheltema het R2 000 geleen, mnr. H.S. Schoeman van die Cango R400. Somtyds het van die geldskieters hul geld self nodig gekry en moes die dominee weer planne prakseer om gelde uit te betaal. Maar die werk het nooit stilgestaan nie. Hierdie probleem is ietwat verlig toe ds. Joubert met behulp van sy swaer, Onze Jan, 'n lening van R6 000 by die Zuid-Afrikaanse Assosiasie kon aangaan. Toe die kommissie weer in die verknorsing was, het mnr. Dawid B. van Rensburg R800 beskikbaar gestel. So het die kommissie met basaars, spesiale kollektes en lenings die voltooiing van die gebou sien naderkom. Ongelukkig het mnr. J. Cavers wat sonder enige vergoeding die opsig oor die bouery gehad het, ernstig siek geword en dit juis toe die toringbou aangepak is. Die fout is ook toe gemaak om die res van die toring met bakstene te bou. Die klokke en die uurwerk is deur dr. Avis uit Holland bestel.

Uiteindelik kon die inwyding van die nuwe kerk op 12 September 1884 waargeneem word. Weer het die gemeente in die ou kerkie vergader. Daar het dr. Avis 'n oorsig gegee van die boukommissie se werk, waarop ouderling G.J.H. Scheepers die boukommissie se groot taak geprys het. Daarna is die gemeente weer in prosessie na die nuwe kerk, waar die deur onder die sing van Psalm 100 deur ds. Joubert ontsluit is. Die leraars van omliggende gemeentes het weer opgedaag om saam met die gemeente in hul vreugde te deel. In sy keurige Nederlands het dr. Avis die seëninge van die naweek mooi saamgevat: „Rijke zegeningen stroomden van Boven neder. Prachtige wekstemmen om in den naam van Jesus Christus te gelooven klinken voor het eerst door de gewelven der nieuwe kerk. Ja, waarlijk, de Heilige geest was in ruime mate in ons midden."

Net vier jaar ná die voltooiing van die kerk in 1884 het ds. Joubert reeds vermeld dat die toring lek. Die firma Courtenay en Dellbridge het intussen in likwidasie gegaan en die kerkraad wou nie in 'n hofgeding betrokke raak nie. Die kerkraad het ook self 'n fout begaan deur die toring met baksteen te laat bou. Weer in 1896 het mnr. G.L. van Heerde op die ernstige toestand van die toring gewys. Weens tekort aan geld is besluit om die toring af te breek en net toe te maak totdat fondse vir die heropbou beskikbaar sou wees. Toe ds. Louw dus in 1900 ontvang is, was die kerk sonder toring. Die heropbou moes egter wag tot die pastorie klaar was.

In Oktober 1905 het die NG gemeente George se kerkraad om 'n bydrae gevra om hulle kerktoring wat ingeval het, te herstel. Uniondale besluit egter dat hulle niks kan bydra nie, "daar wij zelf met een afgebroken toren zitten". Moontlik was dit 'n aansporing vir Uniondale om self hul afgebreekte toring op te bou. Ds. Louw het die gemeente deurgegaan op 'n kollekteerveldtog en spoedig was daar R400 in die spesiale "Toringbouw-fonds". Die boukommissie bestaan uit ds. Louw, ouderlinge M.P. Zondagh, M. van der Spuy, G. Barnardt, J. Honiball en diakens G.F. Zondagh en D.E. Frylinck, die nuwe skoolhoof. Die planne en spesifikasies is deur die argitek F. W. Hesse opgestel. Frylinck het as sekretaris van die boukommissie opgetree, maar ná sy vertrek het mnr. Gerdener die werk behartig. As addisionele lede is in die kommissie benoem die kerkraadslede J.J. van der Spuy, Izak van der Westhuizen, G. Cellarius en die koster P.C. Schoonees.

Die werk het so fluks gevorder dat die inwyding van die herboude kerktoring oor die naweek van 18 tot 20 Desember 1908 kon plaasvind. By dié geleentheid is ook 'n spesiale insameling ter bestryding van die boukoste gedoen. Die totale koste was R4 065 en daarvan het die gemeente in Oktober 1908 reeds R2 000 ingesamel. Ná die voltooiing van hierdie goeie en deeglike werk het die kerkgebou, volgens Heese, "sy verlore statigheid en waardigheid herwin".



</doc>
<doc id="108177" url="https://af.wikipedia.org/wiki?curid=108177" title="NG gemeente Herold">
NG gemeente Herold

Die NG gemeente Herold is ’n gemeente van die Nederduitse Gereformeerde Kerk in die Ring van George en met sy middelpunt op die dorpie Herold. In 1985 was hier 186 doop- en 382 belydende lidmate, maar teen 2015 het afgeneem tot 41 en 217, ’n afname van amper 55 persent.

Die gemeente is op 1 Februarie 1910 van die gemeente George en 'n klein gedeelte van die gemeente Oudtshoorn afgestig. Ds. D. Rossouw van George is tot konsulent benoem. Met afstigting het die gemeente se gebied die hele distrik George ten noorde van die Outeniquabergreeks (die wyk Achterberg) en 'n gedeeltetjie van die distrik Oudtshoorn aan die westekant van die gemeente beslaan. Die gemeente is genoem na wyle ds. Tobias Herold, 'n vroeëre leraar van George en ook voormalige moderator van die Kaapse Kerk. 

Die gemeente het bestaan uit vier wyke, naamlik Klipdrift, Doorn Rivier, Buffelsdrift en Molens Rivier (of Molenrivier, ook Meulrivier). Buitekerke en doopsbediening is deur di. C.F.J. Müller en Z. de Beer begin op Buffesldrift en Molenrivier, aan die een kant, en op Klipdrift aan die ander waar drie geskikte kerkgeboue toe reeds gestaan het wat lidmate vroeër daar opgerig het. Die skenkers van die grond en helpers met die oprigting van die wykskerke, was F. Taute (Molenrivier), M. van der Westhuizen (Klipdrift) en die twee broers Janse van Rensburg (Buffelsdrift). Die Ringskommissie het die gemeente met twee middelpunte gestig waar lidmate alle kerklike voorregte kon geniet.

Die eerste twee leraars het die wyk Klipdrift tot standplaas gehad. Daar was 'n gerieflike verdiepingpastorie en 'n doelmatige wyksaal. Toe die gedagte aan sentralisasie later ontstaan, aangesien Klipdrift-wyk aan een kant van die gemeente geleë is, het die Ringskommissie Doorn Rivier as middelpunt aangewys, met byvoeging van nog twee wyke uit die aangrensende en gemeentes Uniondale en Knysna, naamlik Dieprivier en Kliprivier. Die leraarswoning is toe verskuif na Doorn Rivier en die wyk se naam verander na Herold. So het dié plek as kerkdorp ontstaan. 

Die eerste leraar was ds. S.W. van Wyk, wat in Mei 1910 reeds bevestig is en die gemeente bedien het tot Oktober 1912. Ná sy vertrek was daar 'n groot skaarste aan predikante en so het die kerkraad eerw. P.L. le Roux gevra om die gemeente te bearbei. Hy het met soveel seën gearbei, dat die Ring die kerkraad moes dwing om 'n predikant te beroep. Ná eerw. Le Roux het ds. C.L. Grundlingh van Venterstad op 8 November 1914 die herderstaf in Herold kom opneem. Sy dienstyd in die gemeente het ongeveer 15 jaar beloop. Ná ds. Grundlingh se vertrek na Paterson, het ds. W.J. du Toit van Prieska die beroep na Herold aangeneem en die gemeente tot sy dood bedien. 

Daarna het ds. P.G. Rossouw, as 'n jong proponent, tydelik na Herold gekom. Hy is toe beroep en georden, en het met seën die gemeente bearbei. Ds. O.A.O. Naudé het ds. Rossouw opgevolg en twee jaar in die gemeente gestaan. Hierna het ds. D.C. van Dyk die herderstaf opgeneem. In 1952 skryf die medewerker van die gemeente in "Ons gemeentelike feesalbum": "Die gemeente was en is besonder gelukkig om van die allerbeste pastoriemoeders te kry."




</doc>
<doc id="108183" url="https://af.wikipedia.org/wiki?curid=108183" title="Johannesburgse Botaniese Tuin">
Johannesburgse Botaniese Tuin

Die Johannesburgse Botaniese Tuin is 'n botaniese tuin in Emmarentia, 'n voorstad van Johannesburg, in Gauteng, Suid-Afrika.

Frans Geldenhuys en sy broer, Louw, was die eienaars van 'n gedeelte van die plaas Braamfontein. In 1891 het hulle die plaas tussen mekaar verdeel. Wedersydse serwitute het aan elkeen die helfte van die water in die spruit gewaarborg. As 'n mens vandag die skeidslyn wou aandui, begin dit in Melville, oorkruis die Melvillekoppies, sluit by Orangeweg aan en volg dan die spruit oor die Emmarentiadam. Die broers het hierdie dam kort ná die Tweede Vryheidsoorlog gebou. Frans was ook die eienaar van ŉ gedeelte van die aanliggende plaas Waterval. Frans is oorlede in 1934. Die Johannesburgse stadsraad het Frans se eiendomme op Braamfontein en Waterval in 1943 van sy erfgename gekoop. Die munisipaliteit het onmiddellik ŉ begraafplaas met die naam Wespark uitgelê en later hul eie sportterrein, Markspark, met Frans se huis as klubhuis, aangelê.
Die gebied onder die sportterrein is aangewend as openbare park en in 1952 die Jan van Riebeeckpark genoem. Die park beslaan 125 ha. Dit sluit die Emmarentiadam in. Daar is toe reeds ŉ begin gemaak met die roostuin, wat eindelik meer as 7 500 roosplante sou bevat. 'n Monument vir die 300ste herdenking van die Hugenote in Suid-Afrika is aan die bokant van die roostuin opgerig. Twee gronddamme is in die spruit bokant die Emmarentiadam gebou.

Die oudste gedeelte van Johannesburg se Botaniese Tuin is die terrasvormige roostuin wat reeds in 1964 deur die kurator Patric Chambers teen 'n helling aangelê is en tans 10 000 roosplante bevat.

Hoewel inwoners reeds in die 1920's op die daarstelling van 'n botaniese tuin aangedring het, was Johannesburg dekades lank een van min groot metropole wat nie oor 'n sodanige tuin beskik het nie. Eers nadat die direkteur van die afdeling munisipale parke en ontspanning op 19 November 1968 'n verslag oor die lewensvatbaarheid van 'n botaniese tuin by die stadsraad se bestuurskomitee ingedien het, is in die volgende jaar 81 hektaar grond by die Jan van Riebeeckpark beskikbaar gestel.

Die Botaniese Tuin is eers in 1973 begin. Dit sou die trots van die afdeling parke en ontspanning wees. Daar was ŉ proefroostuin, ŉ tuin met grondbedekkers, ŉ kruietuin en sou ŉ versameling van meer as 20 000 inheemse en uitheemse bome insluit. ŉ Floreum is gebou en na Sima Eliovson vernoem. Sade is van buitelandse botaniese tuine bekom en in die kwekery verbou. Die botaniese tuin het ook sy eie herbarium gekry.

Die Emmarentiadam reg oos van die tuin gee die plek 'n ruim uitgestrekte gevoel. Die tuin beskik oor die volgende besienswaardighede en geriewe:

Die nuwe hoofingang is in Thomas Bowler-straat, Roosevelt Park. Ligging: 26°09'15.73"S, 27°59'53.76E (WGS84). Die munisipaliteit is tans besig om die groot parkeerterrein onder plaveisel te bedek. Die ingang word ook deur besoekers aan die roostuin gebruik. Daar is nog 'n ingang in Thomas Bowler-straat, maar nader aan Beyers Naude-rylaan. Die parkeerterrein is van sementbakstene gemaak en is in goeie toestand. Hierdie ingang word ook deur honde-eienaars en fietsryers gebruik. Daar is nog 'n ingang in Orange-straat, Emmarentia. Die parkeerterrein word tans opgeknap. Hierdie ingang word ook deur honde-eienaars gebruik. Die ingang naby die hoek van The Braids en Louw Geldenhuysrylaan word hoofsaaklik deur mense gebruik wat naby die dam wil wees. Die parkeerterrein is in goeie toestand. Die laaste ingang en parkeerterrein is in Olifantsstraat langs die damwal. Hierdie ingang word gewoonlik gebruik deur mense wat die dam of floreum wil besoek.

Die aanwysingtekens na die tuin is in goeie toestand. Die tuin is in beddings verdeel met paadjies van gemesselde bakstene tussen hulle. Die plaveisel is in uitstekende toestand. Baie van die beddings staan al vir die afgelope paar jaar leeg. Dit lyk asof geen onderhoudswerk in die afgelope vyf jaar gedoen is nie. Baie van die naambordjies in die beddings het verdwyn of is beskadig. Die bestaandes lyk omtrent 'n kwarteeu oud. Dit lyk asof sommige van die beddings 'n paar jaar gelede gebruik is om bol- en risoom-plante, soos "Agapanthus", "Strelitzia" en "Eucomis", te vermeerder en dat daardie plante steeds daar is, hoewel hulle nou vervuil geraak het. Sommige beddings bevat slegs onkruide wat jare laas verwyder is. Dit lyk asof niks gekom het van die plan om daar ook inheemse kruie en medisynes aan te plan nie.

Op 23 Julie 2010 was die Japannese prinses Hisako Takamado in Johannesburg om haar land se sokkerspan te ondersteun tydens die Wêreldbeker Sokkertoernooi. Sy was die beskermvrou van Japan se sokkerspan. Om honderd jaar van diplomatieke betrekkinge tussen die twee lande te herdenk, het sy met groot fanfare 'n kersieboom in die Johannesburgse Botaniesetuin geplant. Johannesburg se burgemeester, Amos Masondo,het ook ŉ soortgelyke boom daar geplant. Japan se ambassadeur, Toshiro Ozawa, was ook daar. Daar is ook ŉ gedenkteken opgerig. Ses jaar later was die gedenkteken nog daar, maar die bome het lankal gevrek en slegs ŉ leë gat agtergelaat.

In 2011 het die munisipaliteit aangekondig dat ŉ prehistoriese tuin uitgelê sou word. Daar sou die publiek kon leer hoe plante oor miljoene jare ontwikkel het. Die eerste fase was die plasing van ŉ aantal staalbalke wat dan deur nette oorgetrek sou word. Dit sou kwansuis soos ŉ kokon lyk. Prehistoriese plante, soos broodbome, sou geplant en beelde van dinosouriërs opgerig word. Daar was ook sprake van geelhoutbome. Teen 2016 was die kokon wel daar, maar daar was geen teken van die gemelde bome en beelde nie.

Hierdie tuin is ontwerp in die vorm van ŉ wawielvormige gras-amfiteater en was beplant met 'n verskeidenheid kruie- en ander plante wat in William Shakespeare se toneelstukke en gedigte vermeld word. Borde het die plante se botaniese name en aanhalings uit Shakespeare se werke aangedui. 

Die tuin is omring deur ŉ digte plantheining wat ŉ knus atmosfeer skep. Die sirkelvormige wandelgang is met plaveisel bedek en daar is ŉ hele paar gemaklike banke om op te sit. Die beddings is tussen die wandelgang en die plantheining. Ongelukkig is die enigste herinnering aan die ontwerper se oorspronklike bedoeling ŉ enkele verslete naambordjie in ŉ andersins leë pietersieliebedding.

Die Floreum is 'n oulike saaltjie wat gereeld gebruik word vir uitstallings, vergaderings en dies meer. So, byvoorbeeld, was daar al uitstallings van vetplante en orgideë en vergaderings van 'n plaaslike blommerangskikkingsklub. Reg langsaan is 'n winkeltjie waar mens wegneemetes kan koop. Daar is selfs 'n paar tafels en stoele waar jy dit kan eet. Gebruik die Olifantstraat ingang om naby hierdie fasiliteite te kom.

Ongelukkig het kransaalwyne ("Aloe arborescens") meeste beddings oorgeneem. Die bedding met uitheemse kaktusplante is steeds daar, maar heelwat plante en alle naamborde daarin het verdwyn. Daar is nog ŉ paar gewone Suid-Afrikaanse aalwyne, maar sonder name. Plante ander as vetplante gedy ook in hierdie tuin. Dit word eenvoudig nie meer ordentlik versorg nie.

Die tuin is uitgelê in die Franse Barokstyl, met sewe terrasse, wat fonteine en damme insluit. Aan die onderkant is ŉ groot sirkelvormige dam met ŉ sentrale spuitfontein. Daar is heelwat kersieblom bome ("Prunus serrulata") in die tuin geplant. Die plan was dat afsonderlike basterrose in elke bedding geplant word. Beddings sou ook gereeld met nuwe kultivars vervang word. Ongelukkig het die munisipaliteit nie met hierdie plan volhard nie en baie van die beddings staan deesdae halfleeg. Baie naambordjies het ook al verdwyn. Desnieteenstaande is die roostuin steeds baie populêr en baie bruidsgroepe besoek dit in die somermaande.

Die Broodboomtuin is versteek in die munisipaliteit se spergebied. Geen gewone besoeker aan die park sal dit ooit vind nie. Selfs daar het meeste van die naambordjies ook reeds verdwyn.

Die Dabulamanzi-kanoklub is die grootste benutter van die Emmarentiadam. Hul klubhuis het 'n pragtige uitsig oor die dam. Daar is ook 'n seilklub en 'n duikklub. Die "Sea Scouts" het 'n kajuit langs die water en hul vloot-walvisboot word ook daar geanker. Dan is daar ook 'n klein hawetjie waarvandaan radiobeheerde modelbootjies bestuur word. Mens sien ook gereeld optimistiese hengelaars, maar hulle trek gewoonlik maar net krappe uit die dam.



</doc>
<doc id="108184" url="https://af.wikipedia.org/wiki?curid=108184" title="Wespark-begraafplaas">
Wespark-begraafplaas

Wespark-begraafplaas is 'n groot begraafplaas in Johannesburg, Suid-Afrika. Talle van die land se bekende burgers is hier begrawe. Die begraafplaas is nie aan enige kerklike denominasie verbonde nie en het gebiede waar Christelike, Joodse, Moslem en Chinese persone begrawe is. Die Joodse afdeling bevat 'n Sjoa-gedenkteken wat in 1959 opgerig is.

Die begraafplaas is in 1942 geopen en was histories deel van een van Johannesburg se oorspronklike plase, genaamd Plaas Waterval, wat in 1887 deur twee Geldenhuys-broers gekoop is in die hoop om goud te vind. Ongeag dat hulle nie goud gekry het nie, het Louw Geldenhuys 'n aantal Boereoorlog-veterane in diens geneem om die Emmarentiadam te bou en het hy kleinhoewes vir die verbou van groente en vrugte verhuur.

In 1933 is 13 hektaar aan die Stad Johannesburg geskenk vir parke en ontspanningsgeriewe, wat nadat verdere land aangekoop is, ontwikkel is tot die Johannesburgse Botaniese Tuin, Marks Park Sportklub en die Wespark-begraafplaas. Vandag is hierdie uitgestrekte begraafplaas die finale rusplek van duisende Johannesburgse inwoners, en bied dit aparte gebiede vir Chinese, Moslem, Joodse, Christelike en SANW-begrafnisse. Talle versierde grafstene en mausoleums kan dwarsdeur die park gevind word.

Wespark is 'n aktiewe begraafplaas en begrafnisse word steeds hier uitgevoer.

Van die bekendes wat hier begrawe is:


</doc>
<doc id="108186" url="https://af.wikipedia.org/wiki?curid=108186" title="Charles Jacobie">
Charles Jacobie

Charles Henry Jacobie (1928–1988) was 'n Afrikaanse country-sanger wat in die sestigerjare as die "Singende Beesboer" bekend was. Hy word deur baie as die vader van countrymusiek in Suid-Afrika beskou. Op 9 April 1988 is 'n trofee op die Randse Skou aan hom oorhandig om hom vir sy lang loopbaan in die musiekwêreld te vereer. Hy is later in dieselfde jaar op Nelspruit aan 'n hartaanval oorlede.





</doc>
<doc id="108190" url="https://af.wikipedia.org/wiki?curid=108190" title="Wollie Bronkhorst">
Wollie Bronkhorst

Wouter De Wet (Wollie) Bronkhorst (Laingsburg [waarskynlik], Kaapkolonie, 7 Oktober 1901 – Kaapstad, 5 Augustus 1970) was ’n Suid-Afrikaanse argitek wat bekendheid verwerf het vir die ontwerp van talle kerkgeboue, kerksale, sendinghospitale, weeshuise en ouetehuise.

Bronkhorst het op 8 September 1923 as, in sy eie woorde, "’’n rou Karoo-seun" sy vakleerlingskap in die eerste Afrikaanse argitek, Wynand Louw, se kantoor in die Paarl begin deur bemiddeling van ds. J.A. van der Merwe van die NG gemeente Laingsburg. Ná Louw se dood in 1967 het Bronkhorst geskryf: "Daardie dae was daar nie fasiliteite by die universiteite om jou as argitek te bekwaam nie. Maar as die enigste Afrikaanse argitek in die land het mnr. Louw ’n verbasende groot en bloeiende praktyk gehad, en die ondervinding wat ek daar opgedoen het in die loop van ’n paar jaar, sal geen jong beginner weer te beurt val nie. Kerkgeboue, openbare geboue en woonhuise het die personeel so besig gehou dat ’n vinnige tempo altyd gehandhaaf kon word."

Destyds was H.L. Brink, wat sy opleiding in Nederland geniet het en ’n deeglike kennis van die boubedryf gehad het, Louw se regterhand in die praktyk. Nadat Bronkhorst ’n jaar daar gewerk het, het A.L. (Attie) Meiring, later professor in argitektuur aan die Universiteit van Pretoria, en Hugo (Walla) Naudé by die forma aangesluit en ’n nuwe benadering en gees in die kantoor tot gevolg gehad. Nadat Meiring en Naudé die praktyk verlaat het, het Henri Louw, Wynand lou se jongste broer, by die hulle aangesluit nadat hom in Londen as argitek bekwaam het. Henri Louw is dadelik na Bloemfontein waar hy as sy broer se vennoot ’n takkantoor geopen het. Bronkhorst is saam met hom na die Oranje-Vrystaat, waar sy jare lange verbintenis met Henri Louw begin het wat tot 1957 sou duur. Aan die begin van die dertigerjare het Henri Louw na Kaapstad verhuis om ook daar ’n takkantoor open en weer is Bronkhorst met hom saam. In Bloemfontein was nog ’n broer van Wynand Louw, George Louw, ook by die firma werksaam. Bronkhorst het na Wynand Louw se dood geskryf: "Mnr. Henri Louw en ek het ook aangename en vrugbare jare saamgewerk en altyd (op) die agtergrond was daardie reus onder die argitekte, ons mentor en vriend, oom Wynand Louw, wat met sy leiding en voorbeeld die meetsnoere op lieflike plekke laat val het."

Blykbaar het Bronkhorst nooit afgetree nie, want die hoeksteen van sy laaste werk (sover bekend), Onse Rust-huis vir bejaardes op Fraserburg, is net meer as drie maande voor sy dood gelê.

Bronkhorst het die kerksale van die NG gemeente Wynberg (wat in aanbou was tydens sy dood) en van die NG gemeente Laingsburg ontwerp. Van die NG gemeente Boston in Bellville sowel as die NG gemeente Ysterplaat-Suid het sy sowel die saal as die kerkgebou ontwerp. Van sy ander kerkontwerpe sluit die NG gemeentes Ceres, Herold, Loeriesfontein, Loerie, Neilersdrift, Karatara, Parow-Sentraal en Simondium in, asook die NG sendingkerk (nou VGK) op Montagu, sowel as die kerksaal van die NG gemeente Uniondale en die ouetehuis aldaar, Huis Loots. Ook het hy die saal van die NG gemeente George-Suid ontwerp wat eers as kerkgebou gedien het en ingewy is op 22 September 1951. Nog ouetehuise het hy, sover bekend, vir Margate en Fraserburg ontwerp. Twee groot projekte was die Kinderhuis M.T.R. Smit op Ugie in die Noordoos-Kaap en die Covimbawa-sendinghospitaal in die destydse Transkei. Vir die Gereformeerde Kerk het hy sowel die eerste as die tweede gebou van die gemeente De Aar ontwerp en ook later laasgenoemde se toring. Ook op De Aar was hy gemoeid met die restourasie van die plaaslike NG moedergemeente se kerkgebou sowel as die kerksaal, wat albei met siersteen beklee is op sy aanbeveling. Die kerksaal se bekleedsel is later verwyder. Hy het ook die NG kerk Velddrif ontwerp, waarvan die hoeksteen op 15 Mei 1954 is, terwyl hy werksaam was by die firma Louw & Louw.

Al was eers die Neo-Bisantynse styl en daarna die tentstyl (kappiekerke) in volle gang in Suid-Afrika tydens die tydperk waarin Bronkhorst Afrikaanse kerke ontwerp het (sover bekend, 1935 en toe weer 1952 tot '66), het sy kerke deurgaans 'n eiesoortige styl vertoon: almal behalwe die Gereformeerde kerk De Aar is gepleister en geverf (terwyl die Neo-Bisantynse kerke gekenmerk word deur 'n afwerking in rooibruin sierstene), minstens sewe se vorm is vierkantig met 'n afgesnyde punt waar die toring skuins ten opsigte van die vierkant geplaas is, die dakvorm is meestal eenvoudig en die konsistorie uitgebou aan die teenoorgestelde kant van die toring. Al die kerktorings lyk min of meer dieselfde en selfs die afmetings van die geboue stem verbasend baie ooreen. 

Die bal is reeds in die dienstyd van ds. J.H. van Loggerenberg (1939–1947) aan die rol gesit vir die bou van 'n nuwe kerk om dié van 1881, ontwerp deur Carl Otto Hager, te vervang. Die boufonds is op 27 April 1940 gestig en in 1946 het die kerkraad die sloop van die ou gebou op 'n vergadering by die gemeente aanbeveel, wat dit dan ook goedkeur. Die plan om kerk te bou is vertraag deur die bou van 'n skoolhuis, waarvan die hoeksteen in 1949 gelê is en wat £35 000 gekos het. Terwyl die leraars en kerkraad voortgegaan het met hul kerkbouplanne, het die gemeente die grootste deel van die boedel van wyle P.J. van der Merwe geërf. Hy het bepaal die plaas wat deel was van die boedel mag nie verkoop word nie, maar net verhuur word, maar die kerkraad het suksesvol by die hooggeregshof aansoek gedoen op dié serwituut te laat verwyder. Die kerkraad het besluit om £20 000 uit die bedoel vir die bou van 'n nuwe kerksaal te gebruik en £5 000 in die kerkboufonds te stort. Tot in daardie stadium het die gemeente reeds £24 000 ingesamel. 

Die tender van Boland Bouers (Edms.) Bpk. is op 16 November 1951 aanvaar vir die som van £49 643. Bronkhorst is toe as argitek aangestel. Nadat die laaste diens in die ou kerk op 13 Februarie 1952 gehou is, het die kontrakteurs die volgende môre die gebou begin afbreek. Tot die nuwe kerk voltooi is, is alle dienste in die stadsaal gehou. Die nuwe kerk se hoeksteen is op 4 Junie 1952 deur die medeleraars, ds. W.C. de Swardt en J.P. du Plessis gelê. Nadat ds. De Swardt 'n beroep na Tulbagh aangeneem en ds. J.W. Coetzee sy plek op 24 April 1953 ingeneem het, is die kerk op Saterdag 24 en Sondag 25 Oktober 1953 ingewy. Die kerk kon nie al 1 100 aanwesiges tydens die inwyding huisves nie; daarom moes sommige die verrigtinge buite op luidsprekers volg. Hierdie kerkgebou het, volledig met horlosie, klok, orrel en meublement amper £62 960 gekos.

Ds. D.C. van Wyk het die huidige NG kerk Herold in die Suid-Kaap se hoeksteen op 31 Julie 1954 gelê. Bronkhorst was die argitek en die bouaannemer was Boland Bouers (Edms.) Bpk.

Volgens die NG gemeente Stellenbosch-Noord se 10-jarige gedenkbrosjure (1953–'63) – geskryf deur ds. G.S.J. Möller, in wie se eerste gemeente, Loeriesfontein, in 1960 ook 'n Bronkhorst-kerk gebou is – het die kerkraad die firma Louw & Louw in 1955 genader om sketsplanne vir die kerkgebou voor te berei. Die bron meld nie watter argitek aan dié firma die kerk ontwerp het nie, maar vanweë die sterk ooreenkomste met heelparty van Bronkhorst se ander kerkontwerpe is dit redelik seker dat hy die ontwerpargitek was. Ds. P.W.J. van Jaarsveld het die hoeksteen op 7 Desember 1957 gelê (die jaar waarin Bronkhorst se verbintenis met die firma Louw & Louw geëindig het) en die inwyding het plaasgevind op Saterdag 13 en Sondag 14 September 1958. Die totale koste van die gebou was £35 573.

Die kerkraad van die NG gemeente De Aar het in 1958 ooreengekom om Bronkhorst te magtig om spesifikasies te verstrek vir (a) siersteenomhulsel; (b) plastiese verf-bedekking; en (c) houtpaneelwerk vir die binnekant van die kerk, wat Wynand Louw ontwerp het en wat op 7 Februarie 1937 ingewy is. In sy verslag hieroor sê die argitek dat vir die buitewerk drie metodes van behandeling gevolg kan word: siersteenbedekking, "tyorolean-rofkas" of plastiese verf. Om dubbel seker te maak besluit die vergadering om die boukommissie vir ondersoek af te vaardig na Steynsburg, waar die Gereformeerde kerkraad ses jaar gelede hul kerkgebou met siersteenbedekking herbou het. Die bevinding van hierdie kommissie was so gunstig dat die kerkraad finaal besluit om die buitemure van sowel die kerk as die saal met sierstene te bedek. Om koste te bespaar, wou die kerkraad, vir die huidige altans, afsien van die paneelwerk binne die kerk en saal, asook die herbou van die toringspits. Maar op sy vergadering van November 1958 het hulle hul deur Bronkhorst (wat die vergadering bygewoon het) laat oortuig van die noodsaaklikheid van hierdie werk. Terselfdertyd is op sy aanbeveling besluit om in die twee lang symure, ses addisionele vensters, in 'n ry met en soortgelyk aan dié geleë onder die galery en onmiddellik agter die kerkraadsbanke, aan te bring.

In Maart 1959 is die tender van G. Kaiser vir R27 766 eenparig aangeneem. By daardie geleentheid het die voorsitter, ds. Cilliers hom soos volg uitgelaat oor hierdie besluit: "Die kerkraad het werklik vanaand geskiedenis gemaak deur hierdie groot onderneming sonder 'n sweem van huiwering eenparig te aanvaar, wat vir een en almal 'n aansporing behoort te wees." Met slegs sowat R8 000 van die geraamde R28 000 in hande, was dit inderdaad 'n geloofsonderneming, veral ook gegewe die ernstige droogte wat toe geheers het. Die werk aan die kerk is eers aangepak en afgehandel. Daarna is dié aan die saal gedoen. Nadat sowat vyf maande gewerk is, kon die gemeente die naweek 28-29 Nov. 1959 met dankbaarheid die herstelde kerkgebou opnuut feestelik aan die diens van die Here wy. Jare later is die saaltjie se bedekking verwyder.

Die oorspronklike Gereformeerde kerk De Aar se hoeksteen is gelê op 2 Februarie 1935 (10 jaar voor Bronkhorst se werkgewer Wynand Louw se plaaslike NG kerk ingewy is). Dis ontwerp deur Bronkhorst en het £4 000 gekos. Toe herstelwerk omstreeks 1960 nodig word, was hy ook verantwoordelik vir die herbou van die kerk en vir die kerktoring, wat later aangebring is.

Ds. Solly Ozrovech, destyds bestuur van die instelling en later gewilde Christelike skrywer, was verantwoordelik vir die uitbreidings aan die kinderhuis op Ugie van sowat R500 000 (destyds 'n reusebedrag), een van Bronkhorst se grootste projekte. Dit het voorsiening gemaak vir 14 en later meer gesinseenhede, waarin die kinders soos 'n groot gesin met 'n moeder en vader en huishulpe kon woon. Dis in gebruik geneem op 2 Maart 1962.

Die kerkraad van die NG gemeente Loerie het die argitek Hendrik Vermooten in 1950 oor die akoestiek in die gemeente se kerkgebou genader. Sy raad was: Verander die kerk in 'n kerksaal en bou 'n nuwe. Op 22 Maart 1952 het die gemeente besluit om 'n verhoog in die kerk aan te bring en geld te begin insamel vir kerkbou. Op 13 Mei 1955 het die gemeente besluit om, aangesien dit geen meer doel gedien het nie, die ou kerksaal af te breek en stuksgewys te verkoop. Met geleenthede, basaars, konserte, die gewoeker van die vrouelidmate en skenkings is die kerkboufonds algaande gesterk. Vanaf Februarie 1963 het die kerkraad ernstige aandag daaraan gegee om met kerkbou te begin toe die boufonds op R24 000 gestaan het. Hierna was daar nog heftige besprekings op kerkraadsvergaderings tussen dié wat dadelik wou begin bou en dié wat eers wou wag tot meer geld bymekaargemaak is. Eindelik is met een stem op 'n vergadering op 30 Oktober 1963 besluit om wel voort te gaan. 

Die nuwe kerk se klok het op 18 November 1964 die eerste keer gelui en wel om kwart voor elf in die oggend. Op Saterdag 21 November het die gemeente om 15:00 in die saal byeengekom vir sang, Skriflesing en gebed. Daarna is die bouaannemers aan die woord gestel en was daar gelukwensings van die Ringsvoorsitter en die leraar van Uitenhage. Halfvier het die gemeente voor die nuwe kerk saamgekom en het Bronkhorst dit simbolies aan die gemeente oorhandig. Terwyl die gemeente die kerk binnegegaan het hulle die gebruiklike Ps. 100 gesing. Hierna het die wydingsdiens deur ds. G.J.U. Rothman gevolg. Op 22 November, met Nagmaal, is die nuwe kerk in gebruik geneem.

Die NG kerk Piketberg, ontwerp deur Carl Otto Hager, is in 1973 tot nasionale gedenkwaardigheid verklaar, twee jaar nadat die sewe jaar lange herstelwerk, waarvan Bronkhorst die argitek en D.L. Boonzaaier die bouaannemer was, voltooi is. Luidens 'n berig deur Martiens van Bart in "Die Burger" van 5 Julie 1997 het die herstelwerk die volgende behels: Nuwe vensterrame van staal is ingebou, die sinkdak is vervang deur een van asbesteëls, die plafon is vervang deur akoestiese panele, die oorspronklike dakkappe is versterk en die galery voor die orrel is in 'n trapvorm herbou. Die preekstoel is opgeknap deur die ou vernis en kleursel af te stroop en die hout te behandel. Die stoel is 75 cm laer gemaak en die kateder verstelbaar. Die ou houtvloer is vervang en 'n val van 45 cm van agter na voor gegee. Paneelwerk is teen die mure tot op 'n hoogte van 2 m aangebring, ook in die nis agter die preek stoel. Nuwe kandelare is aangebring vir beter verligting en om by die kerk se outydse argitektuur te pas. Buite is die klipmure tot hul oorspronklike ougoud-kleur skoongemaak en die pleisterafwerking is herstel; ook binne-in die gebou. Die werk het altesaam R66 000 beloop, wat teen 1971 ten volle vereffen is.

Bronkhorst is laat in die twintigerjare met Catharina Helena Cornelia (Corrie) Marais (24 September 1902 – 28 Desember 1989) getroud. Hulle het twee kinders gehad: ’n dogter, Marlene (getroud met Tippy Marais) en ’n seun, ook Wouter De Wet gedoop, hoewel sy bynaam Woutie was. Hy is op 16 September 1930 in Bloemfontein gebore en het die graad B.Comm. in 1952 aan die Universiteit van Stellenbosch verwerf. Hy was getroud met Susan. Hy het etlike jare in die versekeringsbedryf gewerk, onder meer in Johannesburg, tot hy as senior administratiewe beampte in die afdeling finansies van die US aangestel is. Met sy aftrede in 1990 was hy persoonlike assistent van die viserektor (bedryf). Bronkhorst het kleinkinders van albei sy kinders gehad, maar dis nie bekend hoeveel nie. Ten tyde van sy dood het sy broer Felix en sy vrou, Gertrude]] op Calvinia gewoon. Nog ’n broer, Alwyn, was getroud met Ebenice. Sy suster Julie was met ene Thinie getroud, maar die doodsberigte meld nie hul van nie.

Bronkhorst is onverwags op Woensdagaand 5 Augustus 1970 in die ouderdom van 68 jaar aan ’n hartaanval oorlede. Hy is op Maandagmiddag 10 Augustus 1970 vanuit die NG kerk Wynberg begrawe deur ’n plaaslike leraar en vriend, ds. J.G.F. van Rooyen. Bronkhorst het 10 jaar tot dié gemeente behoort, waar hy ouderling was, en ten tyde van sy dood in Little Evans, Rhodeslaan, Claremont, gewoon. Ds. D.J.J.S. Els, algemene sendingsekretaris van die NG Kerk, het tydens die roudiens namens die sending opgetree en ds. (later dr.) F.M. Gaum het die verrigtinge tydens die teraardebestelling in die Constantia-begraafplaas gelei.




</doc>
<doc id="108196" url="https://af.wikipedia.org/wiki?curid=108196" title="Stekelhuidiges">
Stekelhuidiges

Die Stekelhuidiges of Echinodermata is 'n filum wat hoort tot die koninkryk Animalia. Stekelhuidiges word slegs in die mariene omgewing aangetref en vorm 'n uiteenlopende groep ongewerweldes wat gewoonlik op die seebodem voorkom.

Onder die groepe sekelhuidiges tel die Echinoidea (seekastaiings), die Holothuroidea (seekomkommers) en die Asteroidea (seesterre).

Die meeste van die 5 300 spesies stekelhuidiges (phylum "Echinodermata") leef as bodembewoners in die see. Hulle besit 'n skelet wat opgebou is uit kalkplaatjies, wat onderling beweeglik met mekaar artikuleer, of vergroei is tot ŉ stewige skelet van seekastaiings. Seekomkommers se skelet is gereduseer tot 'n aantal kalkplaatjies wat verspreid in die huid voorkom, en veroorsaak dat die wurmagtige diere sag voel. Hulle skelet het wel baie stekels en knobbels, wat 'n kenmerk van die phylum is. 

Die meeste diere het ŉ bilateraal simmetriese liggaamsbou, want as die liggaam oor 'n vlak (die spieëlvlak) middeldeur gesny word, is die dier in 2 simmetriese vlakke verdeel. Dit is waarskynlik dat die stekelhuidiges uit bilateraal simmetriese voorouers ontwikkel het, soos die uitgestorwe "Helicoplacoidea", ŉ groep wurmagtige en baie beweeglike klas diere. 

'n Groep sessiele stekelhuidiges (diere wat vasgeheg op 1 plek hul lewens deurbring) het 'n radiaal simmetriese bou aangeneem (waar 'n aantal spieëlvlakke bestaan) en hulle by 'n sessiele lewenswyse aangepas. Die volgorde van gebeure kan uit die stekelhuidiges se embriologiese ontwikkeling afgelei word, want hul larwes is bilateraal simmetries en dit neem tydens gedaantewisseling 'n vyfstralige simmetrie aan. Die diere se linkerkante het ook hul bokant (aborale kant) geword en hul monde het na hul onderkant (orale kant) geskuif, terwyl 'n beskermende skelet ontwikkel het.

Die watervatstelsel (ambulakrale stelsel) is opgebou uit 'n ringkanaal wat in die sentrale deel van die liggaam om die spysverteringstelsel geleë is. Vyf radiale kanale het hul oorsprong uit die ringkanaal en al die kanale is met seewater of liggaamsvloeistof gevul. 'n Aparte kanaal, die steenkanaal, wat deur middel van 'n sifagtige kalkplaat (die maderporiet) met die buitewêreld in verbinding is, is met die ringkanaal verbind en dit vervoer water na die stelsel. 

'n Aantal uitstulpings van die radiale kanale vorm die ambulakrale voetjies (podia), wat beweeglike tentakeltjies met 'n suigaksie is en deur seesterre en seekastaiings vir voortbeweging gebruik word. Die ringkanale van baie seesterre en seekastaiings het bykomstige organe, die Liggaampies van Tiedmann, waarvan die funksie nog onbekend is.

Die stekelhuidiges se senuweestelsel bestaan uit 3 afsonderlike netwerke en dit toon ook 'n radiale simmetrie. Die orale of ektoneurale senuweestelsel, wat aan die mondkant geleë is, is die belangrikste netwerk en dit bestaan uit 'n ring om die slukderm, met 5 radiale senuweetakke wat die takke van die watervatstelsel volg. Die ander 2 netwerke, die hiponeurale en die aborale of ektoneurale senuweestelsels, lê dieper in die liggaam. 

Die 2 stelsels is nie so goed soos die ektoneurale stelsel ontwikkel nie, maar vertakkings daarvan is oor die stekelhuidiges se liggaam versprei. Die stekelhuidiges het tassintuie, ligsintuie (fotoreseptors), ewewigsintuie (statosiste) en vermoedelik speel die reuksintuie (chemoreseptors) 'n belangrike rol om die diere oor omgewingstoestande in te lig. 

Seekomkommers en seekastaiings het 'n oop bloedvatstelsel en die bloedvate het nie dun wande nie, maar die bloed vloei deur 'n reeks holtes (sinusse) wat met mekaar verbind is. Die meeste stekelhuidiges het nie asemhalingsorgane nie, maar gaswisseling geskied in die ambulakrale voete van seesterre en deur dun plekke in die huid in ander stekelderms. 

Seekomkommers suig periodiek water op deur die endelderm en stoot dit na gaswisseling weer uit. Gaswisseling vind deur die wande van lang, vertakte wande, die waterlonge, in hul dermkanale plaas. Die dermkanaal is 'n opgerolde buis wat van die mond na die anus strek. Seekastaiings en see- en slangsterre se mond het 'n kou-apparaat, terwyl die sessiele seelelies 'n mond en 'n anus aan dieselfde kant van die liggaam het. 

Die slang- en seesterre se spysverteringstelsel is nie gekronkel nie, maar die maag is voorsien van ŉ aantal blindeindigende sakke, wat sodoende die absorberingsoppervlakte vergroot en die verspreiding van voedsel deur die liggaam vergemaklik. Die meeste stekelhuidiges is eenslagtig en bevrugting vind uitwendig plaas, want die sperm- en eierselle word buite die liggame in die water gestort, waar samesmelting plaasvind. Vryswemmende larwes ontwikkel uit die eiers.

Die lewende stekelhuidiges word in 3 subphyla ingedeel, naamlik die subphylum "Crinozoa" (die seelelies); die sub- phylum "Asterozoa" (see- en slangsterre) en die subphylum "Echinozoa" (seekomkommers en seekastaiings). 

Die seekomkommers en seekastaiings behoort saam tot die subphylum Echinozoa, maar die seekastaiings behoort tot die klas "Echinoidea", terwyl die seekomkommers tot die klas "Holothuroidea" behoort. Lede van die klas "Echinoidea" het bol- of skyfvormige liggame wat met 'n uitwendige skelet van harde kalkplaatjies bedek is. Die kalkplaatjies is in 10 dubbele rye gerangskik en onderling vergroei. Klein knobbeltjies word op elke plaat gevind en 'n lang stekel se basis pas oor elke knobbel. 

Die stekels kan beweeg word omdat hulle deur 'n ring van spiere aan die kalkplaatjies verbind is. 'n Ring van spiere in die stekel sorg dat dit in ŉ bepaalde posisie bly staan. Die stekels se vorm en grootte kan wissel en sommige primêre stekels (lang stekels) kan tot 30 cm lank wees. 'n Aantal korter stekels, die sekondêre stekels wat soms skubvormig kan wees, word tussen die primêre stekels aangetref. Klein gryporgane (die "pedisellaria") kom tussen die stekels voor, en hulle is van klein tandjies op die punte voorsien om parasiete en afval materiaal van hul oppervlakke te verwyder. 

Seekastaiings het al in die Ordovisium (ongeveer 450 miljoen jaar gelede) geleef en die voorouers van moderne seekastaiings se voorkoms het baie van die van die moderne spesies verskil. Hul kalkplaatjies is dakpansgewys gerangskik en dit het 'n beweeglike skelet gevorm. Die moderne seekastaiings word in 2 kategorieë, die reëlmatige (Regularia) en die onreëlmatige seekastaiings (lrregularia) ingedeel. 

Die reëlmatige seekastaiings is meestal bolrond of appelvormig en die kalkskelet bestaan uit reëlmatig gerangskikte plaatjies. Die mond is in die middel van die diere se onderkante geleë, terwyl die anus sentraal aan die bokant op 'n kalkplaat, die periprokt, geleë is. Daar is 5 genitale plaatjies, elk met 'n genitale porie (geslagsopening) rondom die periprokt gerangskik. Een van die plaatjies het 'n groot opening en dit fungeer as maderporiet om water aan die watervatstelsel te voorsien. 

Die water word vir voortbeweging en gaswisseling gebruik. Die liggaam het 5 rye ambulakrale plate met porieë waardeur die voetjies van die watervatstelsel steek. Die voetjies het suiers wat vir voortbeweging gebruik word. Tussen die geperforeerde plaatjies (ambulacralia) is daar ongeperforeerde kalkplaatjies (adambulacralia) wat die interambulakrale plaatjies vorm. Dieselfde soort plaatjies word op die onreëlmatige seekastaiings aangetref en hulle is op dieselfde wyse gerangskik, maar die anus het in die rigting van die mond verskuif. 

Die mond is ook na die liggaam se sykant verplaas en die diere het gevolglik hul radiale simmetrie verloor en is bilateraal simmetries. Die verskuiwings vind na die metamorfose van onreëlmatige seekastaiinglarwes plaas, sodat hulle bilaterale simmetrie 'n sekondêre verskynsel is. Die meeste onreëlmatige seekastaiings is skyfvormig en hulle leef half begrawe onder die sand. Die lewenswyse het ook veroorsaak dat hulle stekels na kort, borselrige strukture verkort is, omdat lang stekels in hulle habitat lastig is.

Die reëlmatige seekastaiings leef op organiese afvalmateriaal, alge en ander sessiele diere wat met 'n aantal klein voetjies om hul monde gevang en na die mond gebring word. Die mond is deur 'n walvormige lip met 5 keëlvormige tandjies om ring. Die struktuur is 'n onderdeel van 'n kou-apparaat, die Lantern van Aristoteles, wat uit 5 groot, piramidevormige kalkplate bestaan en voor die mond uitsteek. 

Die kalkplate is van spiere voorsien ten einde dit beweeglik te maak en dit kan na buite gebuig word en as gryporgaan funksioneer. Nadat die voedsel gekou is, word dit na die dermkanaal vervoer en die onverteerde reste verlaat die liggaam deur die anus. Die meeste onreëlmatige seekastaiings het nie 'n Lantern van Aristoteles nie, maar die voetjies van die watervatstelsel vervoer die voedsel na die mond. 

Seekastaiings is eenslagtig, maar 'n mens kan nie op grond van die uitwendige ken merke tussen mannetjies en wyfies onderskei nie. Reëlmatige seekastaiings het 5 geslagsorgane, terwyl onreëlmatiges 2, 3 of 4 kan hê. Sommige spesies vergader tydens die paringstyd in groot groepe, terwyl ander spesies slegs pare vorm. Bevrugting vind uitwendig plaas, want die spermselle en eiers word in die water vrygelaat waar hulle versmelt. 

'n Vryswemmende larwe ontwikkel uit die eier en dit dryf ŉ tyd lank in die oseaan rond en vorm deel van die plankton. Nadat gedaantewisseling plaasgevind het, sink hulle na die bodem en ontwikkel tot volwasse seekastaiings.

Die klas "Enchinoidea" bestaan uit 2 subklasse, die "Perischoechinoidea" en die "Euechinoidea". Die meeste van die "Perischoechinoidea" se lede word as fossiele aangetref en net 1 lewende orde bestaan. Die meeste lewende seekastaiings behoort tot die "Euechinoidea" en die subklas kan in 4 superordes ingedeel word. Die superordes Gnathostomata en "Atelostomata" is die onreëlmatige seekastaiings, terwyl die superordes "Diadematacea" en "Echinacea" die minder gespesialiseerde, reëlmatige seekastaiings is. 

Seesterre behoort tot die klas "Stelleroidea" en hulle is stervormige stekelhuidiges (phylum Echinodermata), wat uit 'n afgeplatte liggaamskyf en 5 stekelagtige arms (of veelvoude van 5) bestaan. Hulle toon soos alle stekelhuidiges ŉ vyfstralige radiaal simmetriese liggaamsbou, wat beteken dat ŉ mens die diere op 5 maniere middeldeur kan sny en dat elke kant sal eners lyk. Seesterre se liggame is dorsoventraal afgeplat en die mond is aan die kant teen die substraat geleë (die onderkant of die orale kant), terwyl die anus aan die bokant of die aborale kant geleë is. 

Die skelet bestaan uit 'n versameling kalkplaatjies of stawe, wat elk vermoedelik uit 'n enkele kalsietkristal bestaan. Die plaatjies is inmekaargevleg en deur bindweefsel aanmekaar gebind. Dit word aan die buitekant deur epidermisweefsel bedek, wat 'n aantal cilia en pedisellaria het. Die pedisellaria word gebruik om klein diertjies en larwes van die seesterre se oppervlakke te verwyder. Seesterre kom in alle see voor en hulle kan in koue poolstreke, asook in tropiese streke, langs kuste of in diep waters aangetref word. 

Hulle is beweeglike diere, want hulle maak van bewegings van die arms en ŉ groot aantal klein, beweeglike voetjies gebruik om oor die seebodem te beweeg. Elke arm het ŉ groef en 'n ry gaatjies (die ambulacralia) word aan elke kant van die groef aangetref, waardeur die buisvoete (van die watervatstelsel) steek. Die werking van die buisvoete word deur die watervaskulêre stelsel (die watervatstelsel) veroorsaak. Die radiale kanale wat uit die ringkanaal afkomstig is, is aan die binnekant met trilhaarepiteel bedek sodat die water in die kanale vervoer kan word. 

Die radiale kanale strek oor die hele lengte van elke arm en hieruit vertak laterale kanale met reëlmatige tussenpose. Elke laterale kanaal eindig in 'n sakvormige ampulla, wat op sy beurt weer aan ŉ buisvoet oorsprong gee. Die ampulla kan die buisvoet verleng deur water daarin te pomp, en as die buisvoet die substraat raak, kan die water uitgesuig word, wat veroorsaak dat die buisvoet deur vakuumaksie daaraan vassit. Elke arm is van spiere voorsien en indien 'n arm se spiere saamtrek, verkort die arm. Omdat dit met die buisvoete geanker is, word die res van die liggaam nader getrek. Die mond is aan die onderkant van 'n seester geleë en is deur ŉ membraan omring. 

'n Kort slukderm verbind die mond met die maag, wat uit 2 dele, die kardiale gedeelte en die piloriese gedeelte, bestaan. Die kardiale gedeelte kan deur die mond na buite gestoot word, terwyl die piloriese gedeelte oorsprong gee aan 2 spysverteringsakke (piloriese sekums) wat deur elke arm strek. Daar is dus 10 piloriese sekums en elkeen word deur 'n groot aantal spysverteringskliere van ensieme voorsien. Die maag gee ook oorsprong aan 'n kort derm, wat aan die bokant van die seester in 'n anus eindig. 

Seesterre se vernaamste voedselbron is skulpdiere, soos oesters, hoewel hulle ook sessiele diere soos korale kan eet. Indien hulle 'n oester eet, heg hulle hul arms aan elke kant van die skulp vas ten einde die diere oop te trek. Sodra daar 'n gaping tussen die 2 skulpdele is, word die kardiale maagdeel daardeur gestoot en begin dit spysverteringsensieme binne die prooi afskei. Die ensieme verteer die oester tot 'n vloeibare massa, wat deur die seester opgesuig word. 

Die senuweestelsel bestaan uit die orale senuweering met 5 radiale senuwees. Die ander 2 ringe is nie goed ontwikkel nie, maar hulle vertak wel in die arms en sluit daar by ander vertakkings van die orale senuweestelsel aan. Seesterre het ŉ oogvlek aan die punte van elke arm, maar dit kan slegs tussen lig en donker onderskei. Daar word vermoed dat die diere se chemiese sintuie die dominante sintuie is, omdat hulle vinnig op chemiese stimuli reageer.

Die meeste seesterre is eenslagtig, hoewel 'n paar spesies hermafrodities (tweeslagtig) is. Elke arm bevat 2 geslagsorgane wat deur geslagsopeninge aan die basis van elke arm na buite mond. Die eiers en spermselle word in die water gestort en bevrugting vind uitwendig plaas. Hoewel die embrionale ontwikkeling van spesie tot spesie verskil, kan ŉ basiese ontwikkelingspatroon onderskei word. Die larwe wat uit die bevrugte eiers broei, het breë, gelobde aanhangsels wat met cilia (trilhare) bedek is en hulle word bipinnarialarwes genoem. 

Hulle is aanvanklik deel van die plankton, maar hulle sink na 'n tyd tot op die seebodem en ontwikkel daar verder. Hulle ontwikkel 'n suier en 3 arms en word dan branchiolaria genoem. Hulle ondergaan hierna ŉ gedaantewisseling ten einde ŉ seester te word. Sommige seesterre toon 'n mate van ouersorg, maar die doeltreffendheid daarvan kan van spesie tot spesie verskil. 

Dit kan wissel van die uitsoek van 'n geskikte plek vir bevrugting, tot die beskerming van eiers gedurende hulle ontwikkeling. Party spesies kan die ontwikkelende larwes op hul rug ronddra. Seesterre het 'n besondere regenerasievermoë, want as die dier 'n arm verloor, word die arm vervang. Die verlore arm kan op sy beurt in 'n volwaardige seester ontwikkel, indien die arm 'n stukkie van die sentrale skyf behou het.

Seesterre behoort tot die subphylum "Asterozoa" en fossiele asook lewende verteenwoordigers van die subphylum uit die Ordovisium (500 miljoen jaar gelede) word aangetref. Slegs een klas diere, die "Stelleroidea", word in die subphylum aangetref. Die klas kan in 3 subklasse ingedeel word, maar die een subklas, "Somasteroidea", het, buiten 1 oorlewende spesie, heeltemal uitgesterf. Alle seesterre behoort tot die subklas "Asteroidea", terwyl die slangsterre tot die subklas "Ophiuroidea" behoort. Die slangsterre verskil van die seesterre omdat die interne bou van die arms sterker is en hulle van 'n ander voortbewegingsmetode gebruik maak.

Seelelies en haarsterre behoort tot die subphylum "Crinozoa" en hulle is die oudste groep stekelhuidiges. Hulle was volop tydens die Paleosoïkum, maar slegs 80 spesies seelelies en 550 spesies haarsterre is teenswoordig bekend. Alle lewende seelelies en haarsterre behoort tot die klas "Crinoidea" en tot die orde "Artikulata". Die beweeglike haarsterre behoort tot die suborde "Comatulida". Dit is maklik om seelelies as plante te beskou, maar hulle is in der waarheid diere met 'n sessiele (sittende) lewenswyse. 

Seelelies se opvallendste kenmerk is die steel wat hul romp aan 'n substraat vestig. Die liggaam bestaan uit 'n kelk (die calyx of romp) wat soos 'n omgekeerde kruik lyk, 'n steel (kolumella) en 'n aantal vertakte arms. Die liggaam, soos die van ander stekelhuidiges, is vyfstralig radiaal simmetries. Die steel word deur 'n versameling van interne kalkossikels opgebou en kan tot 72 cm lank wees. 'n Plat skyf wat aan die basis van die steel voorkom, anker die seelelies aan hul substraat. 

Haarsterre se stele is baie verkort en hulle gebruik 'n aantal cirri om hulle aan substrate vas te anker. Die aborale kant is aan die steel vasgeheg en dit wys na onder (in ander stekelhuidiges is dit die bokant), terwyl die orale kant na bo wys. Die liggaam word deur 'n kalkplaatskelet versterk en die plaatjies is, soos by ander stekelhuidiges, in patrone gerangskik. 'n Aantal pigmentkorrels word ook onder hul huide aangetref, maar diere wat in koue watervoorkom, is gewoonlik strooikleurig, terwyl warmwaterspesies helderkleurig is. 

Die kleure kan aaneenlopend of in patrone wees en dit is veral 'n kenmerk van haarsterre wat in vlak water voorkom. Sowel die mond as die anus is aan die bokant geleë en die anus kom op 'n klein heuweltjie voor. Seelelies en haarsterre leef van soöplankton wat hulle uit die water filtreer en dan deur cilia (trilhare) in ambulakrale groewe wat onder elke arm en vertakking daarvan aangetref word, na die mond vervoer word. Die voedsel word met die podia uit die water gehaal en gekeur. 

Nadat die voedsel in die mond beland het, word dit deur die slukderm na 'n U-vormige dermkanaal vervoer en die onverteerde voedselreste verlaat die liggaam deur die anus. Die watervatstelsel ontstaan by die ringkanaal in die mond wat oorsprong gee aan die radiale kanale van die arms, en tot in die kleinste vertakkings daarvan strek. Die ringkanaal en die radiale kanale word deur 5 steenkanale verbind en seelelies het nie 'n maderporiet nie, maar die water vir die watervatstelsel word regstreeks uit die mond opgeneem. 

Die senuweestelsel bestaan soos by die ander stekelhuidiges uit 3 afsonderlike stelsels. Al 3 stelsels is goed ontwikkel en die ektoneurale stelsel word onder die ambulakrale groewe aangetref, die hiponeurale stelsel word deur 2 senuweestringe aan weerskante van die groewe verteenwoordig, en die aborale senuweestelsel word in die steel en arms aangetref. By seelelies en haarsterre is die aborale stelsel baie goed ontwikkel. Die diere het 'n goeie regenerasievermoë en kan enige verlore liggaamsdeel vervang. 

Voortplanting geskied egter geslagtelik en die diere is eenslagtig, maar die geslagte kan nie uiterlik van mekaar onderskei word nie. Dit is ook moeilik om enige gespesialiseerde geslagsorgane waar te neem, maar die geslagsprodukte word in spesifieke dele van die arms gevorm en dit verlaat die liggaam deur die arms se fynste vertakkings. Bevrugting is uitwendig en 'n vryswemmende larwe, die vitellaria, ontwikkel. Hulle sak na 'n tyd na die bodem af, waar hulle 'n gedaantewisseling ondergaan en tot seelelies ontwikkel.

Die veeragtige arms van seelelies en haarsterre is ŉ kenmerk van die klas. Die arms het ook 'n silindriese kalkskelet wat met spiere toegerus en gevolglik beweeglik is. Die arms is nag beweegliker omdat elastiese vesels by die verskillende litte voorkom. Alle seelelies het 5 arms, maar die arms kan vertak onmiddellik nadat dit die liggaam verlaat het. Baie seelelies het dus 10 arms, maar die arms kan ook verder vertak, totdat sommige spesies 200 takke kan hê. 

'n Aantal fyn vertakkings, die pinnulae, word verder op elke arm aangetref en verleen 'n veeragtige voorkoms aan die arms. Die verskillende litte van seelelies se stele is met elastiese vesels aanmekaar gebind. 'n Aantal hakies (cirri) kom met gereelde tussenpose voor en dit help om die seelelies te anker. Die stele van haarsterre is baie verkort en die cirri word op die laaste lit gekonsentreer. Die haarsterre gebruik die cirri om hulle aan die substraat te anker. Jong haarsterre se cirri is van hegplate voorsien om hulle te anker, terwyl die van volwasse haarsterre skerp punte het ten einde tydelik soos hake aan die substraat vas te klou.

Die seelelies (klas "Crinoidea") is al sedert die Onder-Kambrium bekend (600 miljoen jaar gelede), maar hulle het tydens die Siluur (400 miljoen jaar gelede) in groot getalle en in 'n groot verskeidenheid voorgekom. Teenswoordig is die seelelies 'n klein suborde van die klas "Crinoidea", terwyl die vrylewende haarsterre in groter getalle aangetref word. Seelelies en haarsterre kom uitsluitlik in die see voor. Die haarsterre hou verkieslik in vlak kus- waters, maar die seelelies kan in baie dieper waters voorkom. 

Die algemeenste en wydverspreidste seelelies behoort tot die genus "Metacrinus", wat veral in die Stille en die Indiese Oseaan voorkom. Die bekendste haarsterre behoort tot die genus "Antedon". Vivipare spesies (lewendbarend) kom in die Antarktiese waters voor en hulle versorg ook die kleintjies, totdat die selfstandig kan leef.



</doc>
<doc id="108206" url="https://af.wikipedia.org/wiki?curid=108206" title="87ste Oscar-toekenningsaand">
87ste Oscar-toekenningsaand

Die 87ste Oscar-toekenningsaand is op 22 Februarie 2015 deur die "Academy of Motion Picture Arts and Sciences" in die Dolby-teater in Hollywood, Los Angeles, gehou om erkenning te gee aan die rolprente van 2014. Neil Patrick Harris was vir die eerste keer die aanbieder. 

Die prente wat die meeste pryse ingepalm het, was "Birdman or (The Unexpected Virtue of Ignorance)", algemeen bekend as "Birdman", en "The Grand Budapest Hotel" – elk het vier gewen terwyl eersgenoemde die Oscar vir beste prent gekry het. Ander wenners sluit in "Whiplash" (drie), en "American Sniper", "Big Hero 6", "Boyhood", "Citizenfour", "Crisis Hotline: Veterans Press 1", "Feast", "Ida", "The Imitation Game", "Interstellar", "The Phone Call", "Selma", "Still Alice" en "The Theory of Everything" (een elk).

Hier volg ’n lys van die belangrikste benoemdes. Die wenners word eerste genoem en is in vet druk.





</doc>
<doc id="108209" url="https://af.wikipedia.org/wiki?curid=108209" title="Neil Patrick Harris">
Neil Patrick Harris

Neil Patrick Harris (gebore op 15 Junie 1973) is ’n Amerikaanse akteur, vervaardiger, komediant en TV-aanbieder. Hy is veral bekend vir sy rol as Barney Stinson in die TV-komediereeks "How I Met Your Mother" (2005–2014), waarvoor hy vir vier Emmys benoem is, en vir sy rol as die titelkarakter in "Doogie Howser, M.D." (1989–1993). 

Harris het sy loopbaan as ’n kinderakteur begin en is op ’n dramakamp deur die dramaturg Mark Medoff ontdek. Medoff het hom later in die 1988-dramaprent "Clara's Heart" laat speel saam met Whoopi Goldberg. Hy is vir ’n Golden Globe benoem vir sy spel. 

Sy eerste rol as volwassene was in "Animal Room" (1995), hoewel hy ’n tiener vertolk het. Hy het daarna byspelerrolle gehad in onder meer "The Next Best Thing", "Undercover Brother" en "Starship Troopers". In 2010 het hy die hoofrol gespeel in die onafhanklike komedie "The Best and the Brightest". Van sy ander prente sluit in "The Smurfs" (2011) en "The Smurfs 2" (2013), asook "Gone Girl" (2014) saam met Ben Affleck.

Op 22 Februarie 2015 was Harris die aanbieder van die 87ste Oscar-toekenningsaand; hy was die eerste openlik gay man wat dit doen. Hy het al verskeie prysaande aangebied, onder meer die Tonys (2009, 2011, 2012 en 2013), waarvoor hy verskeie spesiale Emmys gewen het, en die Emmys (2009 en 2013). 

Harris is in 2010 gelys as een van die tydskrif "Time" se 100 invloedrykste mense.In 2014 was hy in die titelrol van die musiekspel "Hedwig and the Angry Inch" op Broadway, waarvoor hy ’n Tony gewen het.

Harris het in November 2006 openlik erken hy is gay en is in September 2014 met sy lewensmaat van 10 jaar, David Burtka, getroud. Die paartjie het ’n tweeling, Gideon Scott en Harper Grace, aan wie ’n surrogaatma op 12 Oktober 2010 die lewe geskenk het.



</doc>
<doc id="108214" url="https://af.wikipedia.org/wiki?curid=108214" title="Chris Rock">
Chris Rock

Christopher Julius "Chris" Rock III (gebore op 7 Februarie 1965) is ’n Amerikaanse akteur, komediant, draaiboekskrywer, rolprentregisseur, en (rolprent)vervaardiger.

Nadat hy as skerpskertser gewerk en klein rolle vertolk het, het Rock in die vroeë 1990's aan ’n wyer gehoor bekend geword as lid van die span van "Saturday Night Live". Hierna het hy in groter rolprentrolle verskyn in onder meer "Down to Earth" (2001), "Head of State" (2003), die "Madagascar"-reeks (2005–2012), "Grown Ups" (2010), "Grown Ups 2" (2013) en "Top Five" (2014), asook in verskeie spesiale TV-komedies. Hy het ook die sitkom "Everybody Hates Chris" (2005–2009) ontwikkel, geskryf en vervaardig. Hy het in 2005 die 77ste Oscar-toekenningsaand aangebied en in 2016 teruggekeer as aanbieder van die 88ste seremonie.

In ’n opname deur Comedy Central in Amerika is hy aangewys as die vyfde beste skerpskertser. In 2007 is hy in Brittanje gelys as die negende beste skerpskertser op Channel 4 se "100 Greatest Stand-Ups" en in 2010 as die agtste beste.




</doc>
<doc id="108217" url="https://af.wikipedia.org/wiki?curid=108217" title="Margaret Sixel">
Margaret Sixel

Margaret Sixel is ’n Australiese rolprentredigeerder wat in Suid-Afrika gebore is. Sy het al in verskeie genres gewerk, soos dokumentêre, lewende-aksie-kortprente, animasiekomedies en epiese aksieflieks. Haar ouers, Harry and Joan Sixel, woon in Constantia, Kaapstad.

Sixel het rolprentredigering in Australië gestudeer en in 1989 ’n spesialissertifikaat behaal. Sy is die bekendste vir haar werk aan rolprente soos "Babe: Pig in the City" (1998), "Happy Feet" (2006) en "Mad Max: Fury Road" (2015). Vir laasgenoemde het sy in 2016 die Oscar gewen vir beste rolprentredigering. 

Sy is in 1995 met die regisseur van "Mad Max: Fury Road", George Miller, getroud. Toe sy in 2012 aan dié fliek begin werk, het iemand Miller gevra hoekom hy sy vrou die prent laat redigeer. Hy het geantwoord dis omdat sy nog nooit ’n aksieprent geredigeer het nie; as hy "die gewone soort ouens" vra om dit te doen, "sal die prent nes enige ander aksiefliek lyk".


</doc>
<doc id="108220" url="https://af.wikipedia.org/wiki?curid=108220" title="Nomcamba">
Nomcamba

Nomcamba is 'n dorp in O.R. Tambo-distriksmunisipaliteit in die Oos-Kaapprovinsie van Suid-Afrika.


</doc>
<doc id="108221" url="https://af.wikipedia.org/wiki?curid=108221" title="Pentagoon">
Pentagoon

'n Pentagoon is 'n vyfhoek. Normaalweg is die vyf hoeke ewe groot en die vyf sye ewe lank. Die hoeke van 'n reëlmatige vyfhoek is 108°.

Bereken die straal, die omtrek, die oppervlakte, die hoogte van die middelpunt en die hoogte van die vyfhoek met slegs die lengte van een van die sykante (z):



</doc>
<doc id="108222" url="https://af.wikipedia.org/wiki?curid=108222" title="Tom Hardy">
Tom Hardy

Edward Thomas "Tom" Hardy (gebore op 15 September 1977) is ’n Britse akteur, draaiboekskrywer en vervaardiger. 

Hy het sy rolprentdebuut in 2001 in Ridley Scott se oorlogsfliek "Black Hawk Down" gemaak. Sy ander noemenswaardige prente sluit in die wetenskapsfiksieprent "Star Trek: Nemesis" (2002), die misdaadprent "RocknRolla" (2008), die biografiese sielkundedrama "Bronson" (2008), die riller "Inception" (2010), die sportdrama "Warrior" (2011), spioenasiefliek "Tinker Tailor Soldier Spy" (2011), die misdaaddrama "Lawless" (2012), die drama "Locke" (2013), die rampokkerfliek "The Drop" (2014) en die biografiese western-riller "The Revenant" (2015), waarvoor hy vir ’n Oscar vir beste manlike byspeler benoem is. Hy was ook Bane in die superheldfliek "The Dark Knight Rises" (2012), "Mad" Max Rockatansky in "Mad Max: Fury Road" (2015) en albei Kray-tweelingbroers in die misdaadriller "Legend" (2015).

Hardy se televisierolle sluit in die oorlogsdrama-minireeks "Band of Brothers" (2001), die historiese minireeks "The Virgin Queen" (2005), "Wuthering Heights" (2008), die dramareeks "The Take" (2009) en die historiese misdaaddramareeks "Peaky Blinders" (2013).

Hy was ook in die VSA en Brittanje op die verhoog. Hy is vir ’n Olivier-prys benoem vir die mees belowende nuweling vir sy rol as Skank in die 2003-produksie van "In Arabia We'd All Be Kings". In 2003 het hy die Evening Standard-prys ontvang vir uitnemende nuweling in beide "In Arabia We'd All be Kings" en "Blood". Hy was ook in die 2007-produksie van "The Man of Mode" en het in 2010 positiewe resensies gekry vir sy spel in "The Long Red Road", wat deur Philip Seymour Hoffman geregisseer is.

Die kommersiële mislukking in 2002 van "Star Trek: Nemesis" het daartoe gelei dat Hardy verslaaf geraak het aan alkohol en crack. Hy is in 2015 gekies as een van die tydskrif "GQ" se 50 bes geklede mans.



</doc>
<doc id="108223" url="https://af.wikipedia.org/wiki?curid=108223" title="Ngqeleni">
Ngqeleni

Ngqeleni is 'n dorp in O.R. Tambo-distriksmunisipaliteit in die Oos-Kaapprovinsie van Suid-Afrika.

'n Nedersetting in Wes-Pondoland, 32 km suidoos van Mthatha en ongeveer 40 km noord-noordwes van Koffiebaai. Die naam is afgelei van die Xhosawoord ngqele menende ‘koue’. Die Coldstream vloei hier naby verby.


</doc>
<doc id="108224" url="https://af.wikipedia.org/wiki?curid=108224" title="NG gemeente Misgund">
NG gemeente Misgund

Die NG gemeente Misgund is 'n gemeente in die westelike uithoek van die Nederduitse Gereformeerde Kerk se Oos-Kaaplandse Sinode met sy middelpunt op die dorpie Misgund. In 1985 was hier 128 doop- en 310 belydende lidmate, maar teen 2015 het dit gedaal tot onderskeidelik 20 en 108, 'n afname van meer as 70 persent binne 30 jaar.

In opdrag van die Ringe van George en Uitenhage het albei se Ringskommissie op Maandag 6 November 1950 in die skaduwee van die groot eikebome langs die skool op Misgund die afstigting van 'n nuwe gemeente waargeneem. Ds. J.G. Lochner, voorsitter van die Ring van George, het die vergadering gelei, terwyl di. P.G. Wiid (Joubertina), J.S. Loots (Uniondale), P.J.J.S. Els (Uitenhage-Oos), J.L. Nel (Bothasrus), E. Du P. Coetzee (Tzitzikamma), C.W.L. Pistorius en H.F. Heymann (albei van George) aan die verrigtinge deelgeneem en seënwense uitgespreek het. Misgund het toe nog ressorteer onder die Ring van George, maar deesdae (2016) is dit deel van die Ring van Humansdorp. Die gemeente het die naam van die sentrum, naamlik Misgund, gekry en is in die vrugbare en skilderagtige Langkloof geleë. Die gemeente is saamgestel uit dele van die twee gemeentes Uniondale en Joubertina (eersgenoemde in die huidige Wes-Kaap en laasgenoemde in die Oos-Kaap). Die wyke Haarlem en Bo-Kouga is deur Uniondale afgestaan en die wyke Misgund, Grootplaas, Nuweplaas, Lauterwater en Vryheid deur Joubertina. Die afstand van Bo-Kouga tot by Vryheid is amper 50 km, terwyl Misgund in die middel lê. 

Die wyke Haarlem en Lauterwater het elk reeds met afstigting 'n netjiese saal gehad. Op Misgund is die dienste tydelik in die appelpakhuis van M.J.L. Kritzinger gehou tot die kerksaal gereed sou wees. In 1952 skryf die medewerker van "Ons gemeentelike feesalbum": "Die gemeenskap in die Langkloof word gekenmerk vir hul hartlikheid en hul offervaardigheid vir die saak van die Kerk. Die ywer wat die 56S lidmate van hierdie jong gemeente openbaar, is inspirerend."

Nadat die kerkraad agtereenvolgens di. P.G. Wiid (Joubertina), J.J.E. Koornhof (Laingsburg), T. Botha (Crosby) en H.F. Heymann (George) beroep het, het laasgenoemde hom die beroep laat welgeval. Op Saterdag 9 Junie 1951, is ds. Heymann verwelkom en bevestig. Die bevestiging is deur ds. C.W.I. Pistorius van George waargeneem. Op Sondag 10 Junie het ds. Heymann sy intreeboodskap gebring na aanleiding van 1 Kor. 3:11: "Want niemand kan 'n ander fondament lê as wat daar gelê is nie: dit is Jesus Christus." 



</doc>
<doc id="108225" url="https://af.wikipedia.org/wiki?curid=108225" title="Crack">
Crack

Crack of crack-kokaïen is ’n rookbare en waarskynlik die mees verslawende vorm van kokaïen wat in 1961 internasionaal verbied is. Die dwelm word gekook saam met ammoniak of ’n ander basis, waarna die oortollige vog verwyder word. Nadat dit uitgedroog is, kan dit gerook word deur dit op ’n strokie aluminiumfoelie te plaas en dit van onder af te verhit. ’n Glaspyp kan ook gebruik word.

Dikwels word crack met te veel natriumwaterstofkarbonaat (koeksoda) of ander basispoeier uitgekook sodat ’n deel van die poeier nie oplos nie en die uiteindelike hoeveelheid crack meer word. Hierdie "vervuiling" veroorsaak die kenmerkende geknetter waarvandaan die naam crack kom. In verhouding met ander dwelms is crack duur, maar die prys is redelik stabiel.

Crack is nie liggaamlik verslawend nie, maar wel sielkundig. Die mate van geestelike verslawing kan so groot wees dat liggaamlike klagtes ook by onthouding kan ontstaan. Daarom word soms verkeerdelik aangeneem crack is liggaamlik verslawend. Dieselfde geld vir gewone kokaïen, hoewel crack dikwels as meer verslawend beskou word.

Die aanvanklike uitwerking van crack is om die brein ’n groot hoeveelheid dopamien te laat afskei; dit is ’n chemiese stof wat gevoelens van euforie tot gevolg kan hê. Dit lei gewoonlik tot die volgende: die uithoudingsvermoë neem toe, honger en vermoeidheid verdwyn en die pyngrens word hoër. Die gebruiker word opgewek en vrolik, lyk of hy meer energie het en voel of hy die hele wêreld kan aanvat. Ná 5 tot 90 minute volg ’n depressiwiteit wat langer duur en die teenoorgestelde eienskappe kan hê. Met oormatige gebruik kan paranoia of wanbeelde ervaar word.



</doc>
<doc id="108227" url="https://af.wikipedia.org/wiki?curid=108227" title="NG gemeente Neilersdrift">
NG gemeente Neilersdrift

Die NG gemeente Neilersdrift is 'n gemeente in die Nederduitse Gereformeerde Kerk se Sinode van Noord-Kaapland en Ring van Kenhardt met sy middelpunt op die nedersetting Neilersdrift, ongeveer ewe ver (50 km) oos van Kakamas se suidwes van Upington. In 1985 was hier 57 doop- en 236 belydende lidmate, maar in 2015 was dit onderskeidelik 70 en 280, 'n toename van amper 20 persent binne 30 jaar.

Die gemeente Neilersdrift, geleë aan die suidelike oewer van die Oranjerivier, is op 7 Desember 1949 van die moedergemeente Keimoes, aan die oorkant van die rivier, afgestig en tot selfstandige gemeente verklaar. Hoewel herderloos en behoeftig, het die nuwe gemeente, bestaande uit sowat 550 lidmate en 870 siele (destyds as betreklik min beskou), dadelik skouer aan die wiel gesit. In 'n saaltjie, deur die inisiatief van die plaaslike CJV-tak opgerig en van laasgenoemde deur die kerkraad aangekoop, is die eerste diens, gelei deur oudl. J.E. de Waal, op Sondagoggend 11 Desember 1949 gehou. Die waarnemende konsulent, ds. W.A. Marais van Kanoneiland, het op Kersmôre 1949 die eerste doop waargeneem en op Kersaand het die plegtige voorstelling van die eerste kerkraad, benoem deur die Ringskommissie, plaasgevind. 

Die volgende dag, 26 Desember, is 'n eerste beroep uitgebring op prop. (nou ds.) H.C. de Wet. Ongelukkig het hierdie beroep nie geslaag nie. Die volgende beroep, op 3 Februarie 1950 op prop. W.A. Pretorius uitgebring, is aangeneem. Die traktement van die predikant is vasgestel op £600 asook reiskoste van £100 per jaar plus lewenskoste, wat betaal sou word sodra hy trou. Intussen het die kerkraad en gemeente, hoewel herderloos, vorentoe gebeur en hul ywer en vertroue beloon gesien toe die pragtige som van £1 500 by geleentheid van die eerste dankfees van 18 Februarie 1950 ingesamel is. Enkele dae later, op 25 Februarie, is 'n tak van die Vrouesendingbond, met S.J. Benadé as eerste presidente, gestig. 

Ná 'n vakature van drie en 'n half maande, is prop. W.A. Pretorius as eerste leraar georden en bevestig. Sondagoggend, 26 Maart, het hy sy intreerede, met 1 Kor. 1:22–24 as uitgangspunt, gelewer. Die eerste voorstelling van nuwe lidmate — altesaam 25 — het Saterdagaand 22 April plaasgevind en die volgende oggend is die Nagmaal vir die eerste keer bedien. 

In 1950 is planne vir ’n pastorie voorgelê. Die tender van ene Barnard, vir £4 450, is op 16 Augustus 1950 aanvaar. Die perseel vir die nuwe pastorie is van ene F.A. Jacobs vir £25 aangekoop. 'n Groot mylpaal is in die lewe van die jong gemeente bereik toe, ná veel arbeid en opoffering waaraan die hele gemeente deelgeneem het, op Vrydagaand 1 Junie 1951 ('n jaar en ses maande ná stigting), 'n pastorie aan die pasgetroude pastoriepaar oorhandig is nadat die predikant voorlopig aan huis van diaken J. Gous loseer het. Reeds is in Oktober 1950 die bedrag van £1 500 byeengebring om die pastorieboufonds te styf. 

Die moedergemeente het die nuut gestigte gemeente ’n bruidskat van £1 000 gegee: £300 met afstigting en £300 jaarliks vir die volgende twee jaar, met £100 daarna. ’n Kerksaal, op ’n perseel wat van ene J.A. van Rooyen bekom is, was deel van die bruidskat. Kort voor lank is ook begin om geld in te samel om ’n kerk te bou. In Junie 1956 was daar alreeds £6000 in die boufonds. Eers teen die einde van 1966 is begin om die jare lange ideaal van ’n eie kerkgebou te verwesenlik. Ten spyte daarvan dat die Oranje in die tydens die bouwerk aan die kerk oorstroom en al die landbouhoewes hier toe was onder 'n see van water, het die bouery fluks gevorder en die kon die kerk, ontwerp deur die Kaapse argitek W. De W. Bronkhorst op 25 Junie 1967 ingewy word nadat ds. G.J. Strydom die hoeksteen op 3 Desember 1966 gelê het.




</doc>
<doc id="108231" url="https://af.wikipedia.org/wiki?curid=108231" title="Rondeau">
Rondeau

'n Rondeau is 'n digterlike en musikale versvorm uit die middeleeue wat baie populêr was in die 14de en 15de eeu.

Die eenvoudigste vorm van 'n rondeau het agt -gewoonlik isometriese- versreëls:

Herhaling is 'n belangrike element van die versvorm. Die eerste, vierde en sewende reël is identiek en dieselfde geld vir die tweede en laaste reël. Die eerste reël wat as half-refrein terugkeer in reël vier word soms deur digters gebruik om 'n sekere dubbelsinnigheid te skep, byvoorbeeld deur met die grammatika te speel. Die woorde word só gekies dat dit in reël vier anders geïnterpreteer kan word. Byvoorbeeld wat eers die onderwerp is, word in die konteks van reël vier die voorwerp.

Musikaal is daar twee musiekrëels A en B wat soos hierbo aangegee is, herhaal word. Deur die herhalings vermag die komponist 'n ingewikkelde musikale struktuur aan die twee reëls te gee, omrede by die toehoorder 'n sekere gewenning aan die melodie optree sonder dit tot verveling sal lei. Rondeaus is dikwels drie- of soms ook vierstemmig.

Dié versvorm is lank deur komponiste en digters beoefen. Bekende komponiste wat rondeaus geskryf het, sluit in: Guillaume de Machaut en Guillaume Dufay.

Moenie nie middeleeuse rondeaú met die latere róndo verwar nie. Die rondo is van die rondeau afgelei maar het 'n ander struktuur.

'n Bekende Middelnederlandse rondeau is die Egidiuslied uit die Gruuthuse-handskrif van Brugge (omtrent 1304):


</doc>
<doc id="108233" url="https://af.wikipedia.org/wiki?curid=108233" title="NG gemeente Loeriesfontein">
NG gemeente Loeriesfontein

Die NG gemeente Loeriesfontein is 'n gemeente in die Nederduitse Gereformeerde Kerk se Sinode van Wes-en-Suid-Kaapland al val die sentrum van die gemeente, Loeriesfontein, reeds sedert 1994 onder die provinsie Noord-Kaap. 

Die gemeente het tot 2015 saam met die twee gemeentes op Calvinia en die gemeentes Nieuwoudtville en Sutherland die Ring van Calvinia gevorm. Dié Ring het omstreeks 1940 ontstaan en het in 'n stadium ook al die destydse gemeentes van die ander Ring wat nou in die Noord-Kaap val maar deel vorm van die Sinode van Wes-en-Suid-Kaapland, Namakwaland, ingesluit. Met die nuwe indeling is Loeriesfontein nou saam met Calvinia en Nieuwoudtville deel van die Ring van Clanwilliam, terwyl Sutherland deel vorm van die Ring van Worcester.

Die dorp Loeriesfontein lê op die skeiding tussen die Hantam en Boesmanland, sowat 90 km noordwes van Calvinia, 122 km noordoos van Vanrhynsdorp en 70 km noordnoordoos van Nieuwoudtville. Daar bestaan onsekerheid oor die oorsprong van die naam. Die eerste verklaring is dat dit gegee is na aanleiding van loeries wat eens hier voorgekom het, die tweede dat dit afgelei is van iemand wat "geloer" het en die derde dat dit die naam gekry het vanweë ooreenkomste met Aluriesfontein in die suide van die destydse Suidwes-Afrika omdat hier denkbaar nooit loeries kon gewees het nie. Dié dorpie het in 1958 munisipale status.

Op 7 Desember 1935 is die Boesmanlandse deel van die gemeente Nieuwoudtville afgestig en het die selfstandige gemeente Loeriesfontein tot stand gekom. Dit was vir die nuwe gemeente 'n blye dag toe die eerste leraar, prop. Hendrik Adam Albertyn, in Mei 1936 ontvang en bevestig kon word. In 1937 is 'n doelmatige pastorie in gebruik geneem en 1941 is 'n sierlike kerksaal tot die eiendomme van die gemeente toegevoeg. 

Ná 'n geseënde dienstyd van agt jaar het ds. Albertyn in 1944 na Herbertsdale vertrek. Die tweede leraar was eweneens 'n jong man: prop. Christoffel Jacobus du Raan. Hy het sy bediening in 1944 hier begin en het "deur sy liefdevolle en sagmoedige omgang 'n ruime plek in die hart van die gemeente verower", aldus ons "Ons gemeentelike feesalbum". Ná 'n vrugbare driejarige bediening het hy in 1947 na Citrusdal vertrek, waar hy op 26 Augustus 1948 weens 'n tragiese skietongeluk die lewe gelaat het. 

Op 1 November 1947 is derde proponent op Loeriesfontein ontvang en georden, hierdie keer prop. Gideon Stefanus Jacobus Möller, wat hier sou bly tot 1952. Kort ná sy aankoms het die gemeente 'n begin gemaak met uitbreidings aan die bestaande kerkgebou en dit was 'n blye voorreg om gedurende September 1950 die verruimde godshuis in gebruik te neem. Gedurende April 1951 kon 'n sierlike orrel ook ingewy word. In 1952 kon "Ons gemeentelike feesalbum" berig: "Loeriesfontein is 'n bloeiende gemeente wat die toekoms met vertroue tegemoet gaan."

'n Groot mylpaal in die gemeente se bestaan was die herbouing van die kerkgebou tot sy huidige voorkoms. Ds. C.W. Steyn het die hoeksteen op 1 Oktober 1960 gelê. Wouter De W. Bronkhorst van die Kaap was die argitek en Georg Kaiser die bouaannemer.

In 1985 was hier 131 dooplidmate en 466 belydende lidmate, maar in 2015 was dit onderskeidelik 75 en 301, 'n afname van 37 persent, maar in die dekade van 2005 tot 2015 het die totale getal lidmate met een toegeneem. (Die gemeente stuur agter nie jaarliks nuwe syfers in vir die "Jaarboek" nie. Hierdie syfers is al dieselfde sedert omstreeks 2010, wat dit onmoontlik maak om te weet wat tans (2016) die situasie is.)



</doc>
<doc id="108234" url="https://af.wikipedia.org/wiki?curid=108234" title="Ryan O'Neal">
Ryan O'Neal

Ryan O'Neal (gebore as Charles Patrick Ryan O'Neal; 20 April 1941) is ’n Amerikaanse akteur en voormalige amateurbokser.

O'Neal is as bokser opgelei voordat hy in 1960 begin toneelspeel het. Van die TV-programme waarin hy verskyn het, was "The Many Loves of Dobie Gillis", "Leave It to Beaver", "Bachelor Father" en "Wagon Train". Van 1962 tot 1963 was hy gereeld in die moderne western "Empire". In 1964 het hy die rol van Rodney Harrington losgeslaan in die sepie "Peyton Place". Dit was dadelik ’n sukses en het O'Neal se loopbaan ’n hupstoot gegee. 

Sy rolprentloopbaan het in 1970 begin met sy rol in "Love Story", waarvoor hy vir ’n Oscar en Golden Globe benoem is. In 1973 was hy tweede (net ná Clint Eastwood) op die lys van top-10-loketsterre. 

Ander prente sluit in "What's Up, Doc?" (1972) saam met Barbra Streisand, "Paper Moon" (1973) saam met sy dogter, Tatum O'Neal, wat ’n Oscar vir haar spel gewen het, "Barry Lyndon" (1975), "A Bridge Too Far" (1977), "Oliver's Story" (1978, ’n opvolg van "Love Story") en "The Driver" (1978). Sedert 2007 het hy ’n gereelde rol in die TV-reeks "Bones".



</doc>
<doc id="108235" url="https://af.wikipedia.org/wiki?curid=108235" title="Khmer (volk)">
Khmer (volk)

Die Khmer (Khmer: ខ្មែរ [kʰmaːe], Noord-Khmer: [kʰmɛr]), soms ook Kambodjane genoem, is 'n nasie en etniese groep inheems aan Kambodja en die aangrensende lande van Suidoos-Asië, veral Thailand en Viëtnam. Hulle vorm die titulêre nasie van Kambodja en maak omtrent 90% van Kambodja se bevolking uit.

Die Khmer behoort tot die Mon-Khmer-volke en praat Khmer as moedertaal wat saam met Viëtnamees tot die Austro-Asiatiese tale behoort.

Die Khmer is hoofsaaklik aanhangers van die Theravada-Boeddhisme, byna 95% volgens die laaste skatting in 2010, gevolg deur klein minderhede soos Moslems, Hindoes en Christene.

Wêreldwyd leef sowat 12 miljoen Khmer, waarvan sowat 1,2 miljioen in Thailand en omtrent tussen 1 en 1,4 miljioen in Viëtnam, waar hulle tot een van die 54 amptelik erkende etniese groepe behoort. Naas Viëtnamese, Tai en Thai vorm Khmer die vierde grootste etniese groep in Viëtnam.



</doc>
<doc id="108236" url="https://af.wikipedia.org/wiki?curid=108236" title="Ali MacGraw">
Ali MacGraw

Elizabeth Alice "Ali" MacGraw (gebore op 1 April 1939) is ’n Amerikaanse aktrise, model, skrywer en diereregte-aktivis.

Van 1960 af het MacGraw ses jaar lank by "Harper's Bazaar" gewerk as ’n fotografie-assistent en daarna by "Vogue" as ’n model. Sy was ook ’n ruk lank ’n binneversierder.

Sy het haar toneelspelloopbaan in TV-advertensies begin. Die eerste rolprent waarin sy aandag getrek het, was "Goodbye, Columbus" (1969), waarvoor sy die Golden Globe vir die mees belowende nuweling gewen het. Sy het egter internasionaal roem behaal met haar rol in 1970 se "Love Story" teenoor Ryan O'Neal. Sy is vir ’n Oscar benoem en het die Golden Globe vir beste aktrise in ’n drama gewen. Dit was een van die prente wat die meeste geld nog laat inrol het. In 1972 is sy gekies as die top- vroulike loketster in die wêreld. 

MacGraw het in 1972 in die misdaadprent "The Getaway" gespeel en is daarna met haar medester Steve McQueen getroud. Later was sy in die aksiefliek "Convoy" (1978) en die TV-minireeks "The Winds of War" (1983). In 1991 het sy haar outobiografie, "Moving Pictures", gepubliseer.



</doc>
<doc id="108237" url="https://af.wikipedia.org/wiki?curid=108237" title="Urmila Matondkar">
Urmila Matondkar

Urmila Matondkar (gebore 4 Februarie 1974) is 'n Indiese filmaktrise en model wat in Marathi-, Hindi-, Tamil-, Telugu-, en Malayalamtalige films verskyn. Haar filmrolle het 'n bydra gelewer tot die skepping van 'n nuwe persoonlikheid vir 'n Hindifilmheldin. Sy is veral bekend vir haar intense styl- en dansvaardighede.

Urmila Matondkar is gebore in Moembaai op 4 Februarie 1974. Haar vader was 'n dosent. Haar moedertaal is Marathi.

Op 3 Maart 2016 trou sy volgens Hindoeïstiese rituele met die Kasjmir-gebaseerde Islamitiese sakeman en model, Mohsin Akhtar Mir.


</doc>
<doc id="108238" url="https://af.wikipedia.org/wiki?curid=108238" title="Rani Mukherji">
Rani Mukherji

Rani Mukerji (gebore 21 Maart 1978) is 'n Indiese aktrise in Bollywood. Sy is die ontvanger van sewe Filmfare-pryse.



</doc>
<doc id="108240" url="https://af.wikipedia.org/wiki?curid=108240" title="Anschluss">
Anschluss

Anschluss (Duits vir 'aansluiting', 'verbinding', 'anneksasie') is die internasionaal gangbare, geskiedkundige term vir die Duitse anneksasie van Oostenryk in 'n "Groot-Duitsland" op 13 Maart 1938. Die anneksasie het algemene steun van die Oostenrykse bevolking geniet en is deur die Oostenrykse Naziparty voorberei. Die anneksasie geskied deur 'n inval van Duitse troepe, maar geen skote is gevuur nie. Deur die Anschluss verloor Oostenryk sy selfstandigheid, word in die Duitse Ryk opgeneem en heet tot 1942 "Ostmark" en daarna "Alpen- und Donau-Reichsgaue" tot die Russe hulle in Maart 1945 bevry het.

Ná die Eerste Wêreldoorlog, en met die ontstaan van die Eerste Oostenrykse Republiek, is nuwe lewe in die Groot-Duitse gedagte geblaas. Referenda in Oostenrykse provinsies toon dat ten minste driekwart van die bevolking ten gunste van 'n aansluiting met Duitsland is. Die Franse dreig met sanksies as die referenda in die toekoms sou voortgaan, en Oostenryk begin om as 'n selfstandig land te funksioneer.

Oostenryk het reeds vanaf die jare twintig 'n eie Naziparty gehad. Aangemoedig deur Hitler se demagogiese radio-uitsendings, begin die Oostenrykse Nazi's hul land te terroriseer, 'n situasie wat ná hul opgang tydens die verkiesing van April 1932 vererger. In reaksie op die opkoms van die Oostenrykse Nazi's voer kanselier Engelbert Dollfuss 'n diktatoriale bestel, wat op die fascistiese Italië geskoei is. Die moord op Dollfuss (25 Julie 1934) en vele van sy aanhangers maak dit vir die Oostenrykse Nazi's moontlik om die land polities en kultureel te oorheers. Die staatsgreep misluk egter en Dollfuss is deur Kurt von Schuschnigg opgevolg. Die verhouding met Italië, Engeland en Frankryk is nou ernstig geskend, terwyl Hitler nog nie gereed was vir 'n inval nie. Hitler was woedend vir die Oostenrykse Nazi's, wat hy as "amateurs" bestempel het. Schuschnigg was egter bewus van die benarde situasie en het hom met sy buurland probeer versoen.

As gevolg van toenadering tussen Mussolini en Hitler verloor Oostenryk die Italiaanse steun in 1936. Frankryk en die Verenigde Koninkryk bied ook geen oplossings nie. In Maart 1938 vererger die druk. Schuschnigg besoek Hitler en word blatant deur hom geïntimideer. Onder druk van Hitler word die Oostenrykse Nazi, Arthur Seyss-Inquart, as minister van Binnelandse Sake in die regering aangestel. Ná afpersing deur Hitler tree Schuschnigg op 11 Maart 1938 af, waarna die Nazileier Seyss-Inquart op 12 Maart 1938 tot kanselier van Oostenryk aangestel is. Sy eerste daad was om op 12 Maart 'n telegram te stuur waarin hy Duitsland versoek om hulle weermag te gebruik ""om vrede en veiligheid te bring … en om bloedvergieting te voorkom"".

Op 12 Maart 1938 trek Duitse troepe Oostenryk binne. Geen teenstand word gebied nie en die troepe word met blomme en 'n gejuig begroet. Die koördinasie tussen die troepe was egter nie na wense nie. Die flaters wat tydens die inval gemaak is kon deurslaggewend gewees het as die Oostenrykers hulle sou verset. Hitler steek die middag die grens by Braunau, sy geboorteplek, oor. Die aand hom hy in Linz, sy lieflingstad, aan. Die werklike besetting van Oostenryk het drie dae geduur.

Op 13 Maart 1938 proklameer Hitler die aansluiting van Oostenryk by Duitsland. Oostenryk is onder die naam "Ostmark" as 'n provinsie van Duitsland ingelyf. Op dieselfde dag vind 'n referendum onder Duitse toesig plaas, wat oorweldigend ten gunste van die aansluiting was. Die verkiesing is enter nie as vry en regverdig beskou nie. Op 10 April is 'n tweede referendum gehou, waarin die Oostenrykers gevra is of hulle na die Duitse Ryk wou terugkeer. Die uitslag was 'n duidelike ja. Ná die Tweede Wêreldoorlog was die algemene siening egter dat die Nazi's die uitslag gemanipuleer het. Die uitslag was immers 99% "ja", 'n ongeloofwaardig hoë persentasie. Dit kan egter nie ontken word dat baie Oostenrykers die Anschluss verwelkom het, of ten minste die beste daarvan wou maak nie.



</doc>
<doc id="108242" url="https://af.wikipedia.org/wiki?curid=108242" title="Bloukol-pylstert">
Bloukol-pylstert

Die Bloukol-pylstert ("Neotrygon kuhlii") is pylstert wat voorkom in die westelike Stille Oseaan en die Indiese Oseaan en aan die ooskus van Afrika suidwaarts tot by KwaZulu-Natal. In Engels staan die vis bekend as die "Blue-spotted stingray". Hierdie vis moet nie verwar word met die Bloukol-lintstertrog nie.

Hierdie rog se skyf word tot 70 cm wyd.





</doc>
<doc id="108244" url="https://af.wikipedia.org/wiki?curid=108244" title="NG gemeente Verkeerdevlei">
NG gemeente Verkeerdevlei

Die NG gemeente Verkeerdevlei is die derde jongste van die nege gemeentes (2016) in die Vrystaatse Sinode van die NG Kerk se Ring van Winburg. Die sentrum van die gemeente, Verkeerdevlei, lê 39 km suidoos van Brandfort en 55 km suidwes van Winburg. Die gemeente het in 1985 92 doop- en 205 belydende lidmate gehad, wat in 2005 afgeneem het tot 15 en 133. In 2015 was dit onderskeidelik 30 en 119.

Die gemeente is in Januarie 1925 van die gemeentes Brandfort, Bloemfontein, Thaba 'Nchu, Excelsior en Winburg-Rietfontein afgestig. As sentrum is gekies die dorpie wat vier jaar tevore geproklameer is met die ongewone naam, wat egter in twee opsigte histories belangrik is: In die eerste plek het die Voortrekkers die naam "Verkeerde Vleij" self gegee, aldus die dagboek van eerw. Erasmus Smit. Toe hulle destyds van die Blesberg (Thaba Nchu), waar die Barolong-kaptein Moroka hulle vriendelik behandel het, opgetrek het na die huidige Winburg aan die Vetrivier, het hulle vanaf Steynspruit noordwaarts gegaan al langs die oospunt op wat die waters afvoer na die Modderrivier in die weste. Naby die huidige dorpie het hulle die waterskeiding tussen die Modder- en Vetrivier aangetref, en oor die bultjie (omtrent 1 465 m bo seespieël) die waters noord en noordoos sien vloei. Vandaar die ongewone maar gepaste naam Verkeerdevlei. Die amptelik bepaalde trekroete gaan omtrent twee myl noordoos van Verkeerdevlei verby.

Ook om 'n tweede rede is die naam histories. Geleë in die vrugbare landstreek bekend as die "verowerde gebied" (afgeneem van die Basoeto-kaptein Moshoeshoe), was dit meermale die slagveld tussen die Basoeto en die Boere. In die laaste groot Basoeto-oorlog van 1865 is die magte van Moshoeshoe hier beslissend verslaan. En op die Basoeto-monument (in Monumentweg, Bloemfontein, ontwerp deur Richard Wocke) kom die naam "Verkeerdevlei" voor. Om gemelde redes het die Ringskommissie destyds dié historiese naam vir die gemeente verkies. 

Die eerste leraar was ds. I.W.J. van Rensburg. In die wordingsjare van die jong gemeente het hy met groot bekwaamheid en vrug gebou — geestelik en letterlik. Die pastorie sowel as die saalkerk, gebou in sy tyd, het nog jare lank uitstekend aan hul doel beantwoord. Die eerste saal van die gemeente is in 1926 deur 'n verwoestende rukwind in puin gelê, terwyl die pastorie byna getref is. 

Sy opvolger was ds. F.J.P. de Kock wat ná 'n kort bediening weens siekte demissie moes neem. Prop. L.E. du Toit is bevestig in 1932, en het op bekwame en opofferende wyse die gemeente bygestaan gedurende die vernietigende droogte van 1933. Prop. A. van der Merwe kom hierheen in 1937 en arbei tot 1941; ds. F.J. van der Merwe van Soutpan bedien die gemeente tot Februarue 1948; waarna die volgende leraar, ds. C.C. Colyn, van die NG gemeente Livingstone, Noord-Rhodesië, die beroep hierheen aangeneem het.




</doc>
<doc id="108246" url="https://af.wikipedia.org/wiki?curid=108246" title="Malhuis">
Malhuis

Malhuis is 'n Afrikaanse rolprent. Die film is hoofsaaklik in Bellville geskiet en vertel die verhaal van twee vriende wat 'n verlate malhuis verken, verdwaal en verdwyn. Die videokamera van die twee vriende word twee jaar later gevind.


</doc>
<doc id="108247" url="https://af.wikipedia.org/wiki?curid=108247" title="George C. Scott">
George C. Scott

George Campbell Scott (18 Oktober 1927 – 22 September 1999) was ’n Amerikaanse verhoog- en rolprentakteur, rolprentregisseur en . Hy was veral bekend vir sy teaterwerk en vir die vertolking van generaal Buck Turgidson in "Dr. Strangelove or: How I Learned to Stop Worrying and Love the Bomb" (1964), generaal George S. Patton in die prent "Patton" (1970) en van Ebenezer Scrooge in "A Christmas Carol" (1984). 

Hy was die eerste akteur wat ’n Oscar van die hand gewys het (in 1971 vir "Patton") nadat hy gewaarsku het hy sal dit doen op filosofiese gronde. Hy het ook in 1962 die Oscar-benoeming vir sy spel in "The Hustler" van die hand gewys. Nadat hy dit wel in 1971 gewen het, het hy gesê die "hele ding is ’n verdomde vleisparade. Ek wil glad nie deel daarvan wees nie." 

Die Oscar vir "Patton" is ’n paar weke ná die seremonie aan die biblioteek van die George C. Marshall-stigting by die Virginiese Militêre Instituut geskenk wat deur geslagte Pattons bygewoon is, en dit word daar vertoon. 



</doc>
<doc id="108250" url="https://af.wikipedia.org/wiki?curid=108250" title="Stephen Rea">
Stephen Rea

Stephen Rea (Belfast, 31 Oktober 1946) is 'n Noord-Ierse akteur. Hy is vir 'n Academy Award vir sy rol in die film "The Crying Game" (1992) genomineer.


</doc>
<doc id="108251" url="https://af.wikipedia.org/wiki?curid=108251" title="Indiese snellervis">
Indiese snellervis

Die Indiese snellervis ("Melichthys indicus") is 'n vis wat wydverspreid in die Indiese Oseaan voorkom, die Rooisee, Oman en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Indian triggerfish".

Die vis word tot 30 cm lank en is swart met 'n wit lyn op die basis van die tweede dorsale- en stertvinne. Die rand van die sertvin is ook wit. Daar is onreëlmatige wit lyne op die agterkant van die lyf wat gevorm word deur wit kolletjies. Daar is soms 'n ligter gelerige area tussen die twee dorsale vinne.

Die vis leef in aflandige koraal- en rotsriwwe in water wat 10 tot 30m diep is. Hulle is alleenlopers maar vorm soms groepe wanneer hulle saam aan soöplankton vreet bokant die rif. Hulle vreet ook alge, sponse en ongewerweldes.

Dit kan maklik verwar word met die Swart snellervis.





</doc>
<doc id="108253" url="https://af.wikipedia.org/wiki?curid=108253" title="Gestippelde snellervis">
Gestippelde snellervis

Die gestippelde snellervis ("Balistoides viridescens") is 'n vis wat voorkom in die Indiese- Stille Oseaan-gebied, die Rooisee en aan die ooskus van Afrika suidwaarts tot by die suide van KwaZulu-Natal. In Engels staan die vis as die "Titan triggerfish" bekend.

Die vis word tot 75 cm lank en is plomp en ovaalvormig. Die lyf is groenerig geel en word ligter na die stertvin se kant. Daar is donker merke op die skubbe.





</doc>
<doc id="108254" url="https://af.wikipedia.org/wiki?curid=108254" title="Steve McQueen">
Steve McQueen

Terence Steven "Steve" McQueen (24 Maart 1930 – 7 November 1980) was ’n Amerikaanse akteur. Met sy antiheld-persoonlikheid tydens die hoogtepunt van die teenkultuurbeweging van die 1960's was die "King of Cool", soos hy genoem is, in die 1960's en 1970's ’n top-aantrekkingskrag by die loket. 

Hy het ’n Oscar-benoeming gekry vir sy spel in "The Sand Pebbles". Sy ander gewilde prente was onder meer "The Cincinnati Kid", "The Thomas Crown Affair", "Bullitt", "The Getaway" en "Papillon", en hy was een van ’n hele span bekende akteurs in prente soos "The Magnificent Seven", "The Great Escape" en "The Towering Inferno".

McQueen het in 1952 toneelspel in New York begin studeer. Hy het sover bekend in dieselfde jaar vir die eerste keer op die verhoog verskyn; sy karakter in ’n Jiddisje toneelstuk het een reël gehad om te sê: ""Alts iz farloyrn"." ("Alles is verlore."). 

Hy het geld begin verdien deur naweke aan motorfietsrenne in Long Island deel te neem en het in dié tyd die eerste van baie motorfietse gekoop: ’n Harley-Davidson. Hy het verskeie klein rolle gehad en in 1955 sy Broadway-debuut in die toneelstuk "A Hatful of Rain" gemaak.

McQueen het in 1955, op 25 jaar, na Kalifornië verhuis. Toe hy in die televisieprogram "Westinghouse Studio One" verskyn, het die Hollywood-bestuurder Hilly Elkins van hom kennis geneem en besluit prente met ’n klein begroting sal die beste plek vir die jong akteur wees om naam te maak. Sy eerste rolprentrol was in "Somebody Up There Likes Me" (1956), ook met Paul Newman. 

Hy het op TV die eerste keer werklik bekend geraak – in die reeks "Wanted: Dead or Alive", wat in September 1958 begin wys het.

Op 29 het McQueen nog ’n groot kans gekry toe Frank Sinatra vir Sammy Davis Jr. uit die prent "Never So Few" gelaat het nadat Davis glo ietwat negatiewe opmerkings oor Sinatra in ’n radio-onderhoud gemaak het, en McQueen het die rol gekry. Sinatra het iets in McQueen raakgesien en gesorg dat hy baie nabyskote kry in ’n rol waarvoor McQueen goeie resensies gekry het. 

Die regisseur, John Sturges, het McQueen in sy volgende prent ook gebruik. "The Magnificent Seven" (1960), ook met Yul Brynner, Robert Vaughn, Charles Bronson en James Coburn, was McQueen se groot deurbraak en hy het "Wanted: Dead or Alive" verlaat.

Hy het die hoofrol in die volgende groot Sturges-fliek, "The Great Escape" (1963), gespeel. Hierna was hy ’n superster. Nog rolle het gevolg in onder meer "Love with the Proper Stranger" (1963), "Nevada Smith" (1966), "The Cincinnati Kid" (1965) en "The Sand Pebbles" (1966), ook met Candice Bergen en Richard Attenborough en waarvoor hy sy enigste Oscar-benoeming gekry het.

Een van sy bekendste prente, "Bullitt" (1968), het hierna gevolg. Die prent was ’n groot sukses. In 1971 het hy gespeel in die motorrendrama "Le Mans", wat swak ontvang is, en die volgende jaar in "The Getaway", waar hy sy toekomstige vrou Ali MacGraw ontmoet het. Daarna was hy in die fisiek veeleisende rol van ’n gevangene op Devil's Island in "Papillon" (1973).

Met die uitreiking van "The Getaway" was McQueen die wêreld se bes betaalde akteur, maar ná die sukses van 1974 se "The Towering Inferno" het hy so te sê van die toneel af verdwyn om op motorfietsrenne te konsentreer. 

Hy het eers weer in 1978 begin toneelspeel toe hy in "An Enemy of the People" te sien was. Sy laaste twee prente, "Tom Horn" en "The Hunter", was losweg op ware verhale gebaseer. Albei is in 1980 uitgereik.



</doc>
<doc id="108255" url="https://af.wikipedia.org/wiki?curid=108255" title="Antichris">
Antichris

Die Antichris (Grieks: "ἀντί"=in plaas van, nie teen nie; "χριστός"=Christus) is volgens die Christelike leer die uiteindelike manifestasie van kwaad in 'n menslike wese. Die Antichris is die vyand van Christus wat die bose magte verteenwoordig en kort voor die einde van die wêreld sy opwagting sal maak. Die woord kom vyf keer in die Bybel in 1 Johannes en 2 Johannes voor, een keer in meervoudsvorm en vier keer in die enkelvoud.

Die woord kom egter nie in die Openbaring van Johannes, die laaste boek van die Nuwe Testament voor nie, maar volgens sommige Christelike strominge is dit dieselfde persoon wat daarin as "die dier" beskryf word. 'n Meer wetenskaplike verklaring is dat 'die dier' na keiser Nero verwys. Keiser Nero was bekend vir sy wreedheid en het onder andere Christene vervolg. Die getal '666' dui waarskynlik ook op keiser Nero.

Godsdienstiges het oor die eeue bespiegel oor wie die Antichris is. Verskeie historiese persone is al as die Antichris uitgekryt. Voorbeelde is die Romeinse keiser Nero, die Pous van Rome (volgens sommige Protestante), die kerkhervormer Maarten Luther (volgens sommige Katolieke), Napoleon Bonaparte en Adolf Hitler. Dienooreenkomstig bespiegel gelowiges ook soms dat die Islam die Antichris is omdat die Koran (Hoofstuk 19 – Maryam, vers 35) ontken spesifiek dat Jesus Christus die seun van God is. Die leringe rondom die Koran leer ook dat die profeet Issa, die seun van Maryam/Maria 'n sterflike man was wat op die "Dag van Spyt" sal opstaan en sal oordeel oor die lewendes en dooies. Volgens hierdie leringe is hy van die kruis weggeraap voordat hy aan die kruis kon sterf. Verse 36-37 verwys na die "dwaalleer" van "hulle" wat glo dat Jesus die seun van God is.

In die Bybel kom die uitdrukking 'Antichris' in die briewe van die apostel Johannes voor.

In 1 Johannes 2 vers 18 staan:

Vervolgens staan daar in vers 19: ""Hulle het van ons uitgegaan, maar hulle was nie van ons nie; want as hulle van ons was, sou hulle by ons gebly het; maar dit moes aan die lig kom dat hulle nie almal van ons is nie.""

Die Antichris sal dus uit Christelike kringe kom. Dit het aanleiding gegee tot bespiegelinge dat Judas Iskáriot of selfs die pous moontlike kandidate is.

Dit kom verder in 1 Johannes 2 vers 22 voor:

Die gees van die Antichris word in 1 Johannes 4:3 bespreek:

Ten slotte kom dit 'n laaste keer in die tweede brief van Johannes (in 2 Johannes 1:7) voor:



</doc>
<doc id="108260" url="https://af.wikipedia.org/wiki?curid=108260" title="Papillon">
Papillon

Papillon is ’n prent van 1973 wat deur Franklin J. Schaffner geregisseer is. Dit is geskoei op die outobiografie met dieselfde naam deur die Franse gevangene Henri Charrière.

Die hoofrolspeler is Steve McQueen as Charrière ("Papillon"), en Dustin Hoffman is Louis Dega. Omdat die prent op afgeleë plekke geskiet is, was dit taamlik duur vir dié tyd (dit het $12 miljoen gekos), maar dit het binne die eerste jaar meer as dubbel dié bedrag ingebring. Die prent se naam is Frans vir "skoenlapper" en verwys na Charrière se tatoe en bynaam.

In die Frankryk van 1930 word Henri Charrière (Steve McQueen), ’n inbreker met die bynaam Papillon vanweë die tatoe van ’n skoenlapper op sy bors, verkeerdelik skuldig bevind aan moord. Hy word gevonnis tot lewenslange gevangenisstraf in die strafkolonie van Frans-Guiana. Op pad daarheen ontmoet hy ’n ander gevangene, Louis Dega (Dustin Hoffman), ’n vervalser en verduisteraar wat oortuig daarvan is dat sy vrou sy vrylating sal bewerkstellig. Dega huur Papillon as sy lyfwag, maar die twee raak eindelik bevriend.

Nadat Papillon vir Dega teen ’n sadistiese tronkbewaarder verdedig het, word hy tot eensame opsluiting gevonnis. Uit dankbaarheid smokkel Dega ekstra kos na hom. Toe dit ontdek word, verminder bewaarders Papillon se kosrantsoen met die helfte en dink hulle sal hom so dwing om te verklap wie vir hom die ekstra kos gebring het. Hoewel Papillon eindelik insekte moet eet om te oorleef en byna kranksinnig raak, weier hy om Dega te verraai. Hy word ná twee jaar uit eensame opsluiting vrygelaat, waarvan hy ses maande in algehele donkerte en op ’n halfrantsoen deurgebring het. Uit dankbaarheid wil Dega vir Papillon terugbetaal, maar dié sê hy hoef nie. Eindelik beplan Papillon om met Dega se hulp te ontsnap. Nog ’n gevangene, Clusiot (Woodrow Parfrey), met wie Papillon en Dega al lank bevriend is, wil saamgaan en Papillon stem in. Hoewel Papillon ook vir Dega saamnooi, wys hy die aanbod van die hand omdat hy steeds glo sy vrou sal hom vrygelaat kry.

Terwyl Papillon in die siekeafdeling herstel, ontmoet hy ’n gay ordonnans, André Maturette (Robert Deman), wat daarop aandring om saam te ontsnap. Die gevangenes koop ’n bewaarder om wat belowe om vir hulle ’n boot te gee. Tydens die ontsnapping slaan ’n bewaarder Clusiot bewusteloos, maar Dega besluit om saam met Papillon en Maturette te ontsnap. Die drie kry dit reg, hoewel Dega sy enkel ernstig beseer in die proses. Nadat hulle die bewaarder betaal het, vind hulle uit die boot is nie seewaardig nie en dat Dega se enkel gebreek is. ’n Plaaslike pelsjagter (John Quade), wat onthul dat die bewaarder baie gevangenes so bedrieg en hulle deur kopjagters laat vang, het die wagtende kopjagters vermoor. Hy verwys Papillon na ’n nabygeleë melaatse kolonie, waar hulle voorraad en ’n boot kry.

Nadat hulle die vasteland bereik het, word die drie deur ’n groep soldate gekonfronteer. Die soldate begin skiet en neem Maturette en Dega in hegtenis. Nadat Papillon die soldate ontwyk het, bly hy lank saam met ’n plaaslike stam. Toe hy een oggend wakker word, vind hy uit hulle is sonder hom vort. Hulle het egter ’n klein sakkie pêrels agtergelaat waarmee hulle met Westerlinge handel gedryf het. By ’n polisiekontrolepunt betaal Papillon ’n non met ’n pêrel sodat hy by haar geselskap kan aansluit, en hy gaan saam met haar na haar klooster. Nadat hy erken het hy is ’n voortvlugtige maar dit duidelik gemaak het hy is nie ’n moordenaar nie, vra Papillon die moederowerste om daar weg te kruip en los die res van die pêrels by haar om sy goeie bedoelings te toon. Sy lewer hom egter aan die owerheid uit en hou die pêrels. Sy regverdig dit deur te sê as hy skuldig is aan moord, het hy die armes met sy skenking gevoed; as hy onskuldig is, sal God in die tronk oor hom waak.

As straf vir sy ontsnapping moet Papillon vyf jaar lank in eensame opsluiting bly. Sy hare is grys toe hy eindelik vrygelaat word. Hy sien Maturette, wat aan die sterf is. Later sien hy hoe die owerhede Maturette se lyk in die water vol haaie gooi. Papillon word na die verafgeleë Devil's Island geskuif waar hy weer vir Dega ontmoet. Van ’n hoë rots af hou hy die branders dop en sien elke sewende golf wat in ’n klein hawe inrol, skiet van die rotse af terug en is sterk genoeg om hom die see in te voer. Hy maak twee vlotte van sakke kokosneute en probeer Dega oorreed om saam te kom, maar hy weier. Daarna spring Papillon van die rots af en dryf weg die see in.

’n Verteller sê aan die einde dat Papillon die res van sy lewe vry was. Hy het die tronk, wat in 1953 gesluit is, oorleef. Die tronk word gewys waar dit verlate en toegegroei is.


"Papillon" is op verskeie plekke in Spanje en Jamaika verfilm. Die strafkolonie-tonele is in Jamaika verfilm, maar die beroemde toneel waar Papillon van die rots af spring, is in Maui, Hawaii, geskiet. McQueen het daarop aangedring om self die sprong uit te voer. Die skrywer van die boek, Henri Charrière, het as konsultant opgetree tydens die verfilming.

Die bekroonde resensent Roger Ebert het die prent twee uit vier sterre gegee toe dit die eerste keer uitgereik is. Volgens hom was die grootste tekortkoming dat die gehoor nie ’n belangstelling ontwikkel in McQueen en Hoffman se karakters nie: "Jy weet iets is verkeerd as jy wil hê die held moet ontsnap net sodat die fliek kan eindig." Sedert die laat 20ste eeu word "Papillon" beskou as ’n klassieke avontuurfliek. Dit het tans ’n punt van 82% op Rotten Tomatoes (uit 22 resensies).

In Oktober 2015 is aangekondig Red Granite werk aan ’n nuwe weergawe van die prent met die Deen Michael Noer as regisseur.

"Papillon" is in 1974 benoem vir ’n Oscar vir beste oorspronklike musiek (Jerry Goldsmith) en ’n Golden Globe vir beste akteur in ’n drama (McQueen).



</doc>
<doc id="108261" url="https://af.wikipedia.org/wiki?curid=108261" title="Max Scheler">
Max Scheler

Max Ferdinand Scheler (München, 22 Augustus 1874 – Frankfurt am Main, 19 Mei 1928) was 'n Duits-joodse filosoof bekend vir sy werk in die fenomenologie en die wysgerige antropologie. Hy word soms beskryf as die "eerste fenomenoloog" na Edmund Husserl of die "katolieke Nietzsche." José Ortega y Gasset noem hom "die eerste mens in die filosofiese paradys." In sy filosofie lê hy veral die nadruk op begrippe soos liefde, God, waarde en persoon. In sy tyd was hy een van die bekendste en invloedrykste filosowe, maar tans is hy nie meer so bekend nie.

Scheler is gebore in München in 1874. Sy gesin van half-Joodse afkoms. Sy moeder was 'n ortodokse-joodse vrou terwyl sy vader 'n protestantse voormalige boekhouer was. In die begin van sy lewe blink hy nie uit as student nie, hoewel hy wel al 'n belangstelling toon in die filosofie, en veral in die werk van Friedrich Nietzsche. In sy jeug steun hy marxistiese idees. Hy studeer eers aan die universiteit van Jena onder Rudolf Eucken. Twee jaar later, in 1897, verkry hy sy doktoraal en in 1899 sy habilitasie. In hierdie periode bekeer Scheler hom tot die rooms-katolieke geloof en laat homself doop. In 1898 ontmoet hy ook die sosioloog Max Weber in Heidelberg en verdiep hy homself ook in die Franse filosofie, en veral die werk van Henri Bergson, wie se werk grotendeels deur Scheler self in die Duitse intellektuele kringe bekendgestel word.

Hy doseer in Jena tot 1906, waarna hy verhuis na die rooms-katolieke Ludwig Maximilians-Universiteit in München. Hier verdiep hy homself veral in die fenomenologie van Edmund Husserl. Scheler het Husserl al ontmoet in 1902 aan die Maarten Luther-Universiteit. In die tyd doseer ook Husserl se leermeester Franz Brentano in München. Scheler tree hier toe tot die "fenomenologiese kring" met onder andere M. Beck, J. Daubert, M. Geiger, Dietrich von Hildebrand, Theodor Lipps en Alexander Pfänder. Die verhouding tussen Scheler en Husserl was kompleks en hy staan veral krities teenoor Husserl se "Logische Untersuchungen" (1900–1901) en "Ideen I" (1913). 'n Soortgelyke houding neem hy ook in ten opsigte van Martin Heidegger se "Sein und Zeit" (1927).

In 1910 moes hy hierdie universiteit verlaat vanweë 'n kontroversie oor owerspel en sy egskeiding met sy eerste vrou Amalie von Dewitz. In 1912 trou hy met Märit Furtwängler, die suster van Wilhelm Furtwängler. Toe die Eerste Wêreldoorlog uitbreek, word hy aanvanklik opgeroep, maar later weggewys vanweë astigmatisme. In die volgende jare hou hy lesings in koffiehuise en andere plekke in Göttingen buite die akademiese milieu. Dit was ondanks sy finansiële moeilikheid, besonderse produktiewe jare vir Scheler en skryf hy sy eerste groot werke, naamlik "Zur Phänomenologie und Theorie der Sympathiegefühle und von Liebe und Haß" (1913) en "Der Formalismus in der Ethik und die materiale Wertethik" (1913–1916). In Göttingen kom hy ook in kontak met denkers soos Hedwig Conrad-Martius, Moritz Geiger, Jean Hering, Roman Ingarden, Alexandre Koyré, Adolf Reinach en Edith Stein. Vervolgens verhuis hy vir 'n kort periode na Berlyn, as onafhankelike skrywer, en word bevriend met Walther Rathenau en Werner Sombart.

Later, in 1919, bekom hy weer 'n aanstelling as professor in die filosofie en sosiologie aan die universiteit van Keulen. Hier skryf hy die religieuse werk "Vom Ewigen im Menschen" (1921) en word bevriend met Otto Dix. Vanaf 1921 beleef hy egter 'n verskuiwing in sy persoonlike lewe, grotendeels as gevolg van sy tweede egskeiding, sy derde troue en ook verlaat hy die katolieke geloof. Hierna verskuif hy sy aandag na die wysgerige antropologie. Uiteindelik aanvaar hy in 1928 nog 'n aanstelling as professor aan die universiteit van Frankfurt, maar sterf voordat hy die pos kon opneem. Tydens sy laatste jare het sy gesondheid agteruit gegaan, grotendeels te wyte aan die feit dat hy 'n kettingroker was. Hy sterf op 19 Mei 1928 aan 'n hartaanval in die hospitaal in Frankfurt. Ondanks die feit dat hy in die 20er jare bekend staan as een van die mees vooraanstaande filosowe, verdwyn sy reputasie vinnig na sy dood, gedeeltelik as gevolg van die onderdrukking deur die opkomende nazisme na 1933, aangesien Scheler van joodse afkoms was.


</doc>
<doc id="108280" url="https://af.wikipedia.org/wiki?curid=108280" title="Ysterplaat">
Ysterplaat

Ysterplaat is 'n voorstad van Kaapstad, sowat 10 km wesnoordwes van die middestad. Dit word begrens deur Paardeneiland in die suidweste, Brooklyn en Rugby in die weste, Kensington in die suide en Century City in die noordooste.

Ysterplaat, geleë aan die strandgebied waar Jan van Riebeeck op 7 April 1652 aan wal gestap het, is veral bekend vir die plaaslike lugmagbasis. Die terrein van die LMB Ysterplaat is oorspronklik as 'n burgerlike vliegveld gebruik, bekend as Maitlandvliegveld, van so vroeg af as 1929. Op 1 April 1949, is LMB Brooklyn herdoop tot LMB Ysterplaat.

Vir sensusdoeleindes beslaan die voorstad Ysterplaat 2,78 km. In 2011 was die bevolking 838 van wie amper die helfte swart was. Minder as 18% van die bevolking (149) was toe wit. In 2001 was die voorstad se bevolking net 268, met 'n redelik gelykop verdeling tussen bruin (43%), swart (33%) en wit (25%).

Die NG gemeente Ysterplaat is op 7 Desember 1940 van die moedergemeente Maitland afgestig waarvan die grense destyds nog verby Milnerton, Table View en Bloubergstrand gestrek het.



</doc>
<doc id="108281" url="https://af.wikipedia.org/wiki?curid=108281" title="Cayenne-strafkolonie">
Cayenne-strafkolonie

Die Cayenne-strafkolonie (Frans: "Bagne de Cayenne"), algemeen bekend as Duiwelseiland ("Île du Diable"), was in die 19de en 20ste eeu ’n berugte tronk van Frankryk. Dit het verskeie plekke in Frans-Guiana beslaan. Dit is in 1852 geopen en was veral berug daarvoor dat dit in dié tydperk gebruik is vir die opsluiting van Franse politieke gevangenes, van wie die bekendste kaptein Alfred Dreyfus was. Dit was ook bekend vir die ongenaakbare behandeling van misdadigers, wat uit alle dele van die Franse Ryk daarheen verban is. Die stelsel is in 1953 gesluit.

Die tronkstelsel het verskeie plekke omsluit, op die vasteland en op die Îles du Salut-eilandgroep. Île Royale was die ontvangsgebied vir die algemene bevolking van die strafkolonie; hulle is nie streng bewaak nie omdat dit moeilik was om van die eiland af te ontsnap. Île Saint-Joseph was die plek waarheen gevangenes gestuur is vir eensame opsluiting. Île du Diable was vir politieke gevangenes. 

Benewens die tronke op elk van die drie eilande in die Salut-groep, het die Franse drie verwante tronkgeriewe opgerig op die Suid-Amerikaanse vasteland, net oorkant die seestrate by Kourou, oos van Cayenne, wat later die hoofstad van Frans-Guiana geword het.

In 1938 het die Franse regering opgehou om gevangenes na Duiwelseiland te stuur en die tronk is in 1953 finaal gesluit. Die meeste van die gevangenes het na Frankryk teruggekeer, maar sommige het verkies om in Frans-Guiana agter te bly. Sedert 1965 is die Guiana-ruimtesentrum in beheer van die eilande en word vuurpyle van daar gelanseer.

Sommige geboue is as historiese monumente gerestoureer. Sedert toerismegeriewe bygevoeg is, besoek meer as 50 000 toeriste die eilande jaarliks.

Clément Duval, ’n anargis, is in 1886 na Duiwelseiland gestuur. Hy is aanvanklik tot dood veroordeel, maar sy vonnis is versag tot lewenslange dwangarbeid. Hy het in April 1901 ontsnap en na New York gevlug, waar hy vir die res van sy lewe gewoon het. Hy het eindelik ’n boek, "Revolte", oor sy ervarings geskryf.

Vier ontsnaptes van Duiwelseiland het op 18 Oktober 1936 in St. Thomas op die Maagde-eilande gearriveer. Hul boot is amper op ’n rif vernietig en die gevangenes is aanvanklik as gaste onthaal en by die munisipale hospitaal vir beserings behandel. Die vlugtelinge – die Fransmanne Francois Frean (37), Paul Renuci (32) en Raymond Vaude (35) en die Italianer Giovanni Batistoti (35) – was na berig word deur ’n moeilike tyd.

Henri Charrière ("Papillon") se trefferboek, "Papillon" (1968), beskryf sy geslaagde ontsnapping van Duiwelseiland saam met ’n metgesel, Sylvain. Hulle het sakke kokosneute gebruik om op die see te dryf. Volgens Charrière het die twee mans van ’n rots af in die see gespring en oor drie dae na die vasteland gedryf. Sylvain is ’n ent van die kus af in dryfsand dood. Papillon het ’n man met die naam Cuic-Cuic ontmoet wat hom na vryheid help ontsnap het. Hy is egter weer gevang en het in El Dorado tronkstraf uitgedien, waarna hy vrygelaat is en in Venezuela gaan woon het.

Charrière se boek was taamlik omstrede. Die Franse owerhede het dit betwis en tronkrekords bekend gemaak wat sy weergawe weerspreek. Charrière was glo nooit op Duiwelseiland in die tronk nie, maar het van die vasteland af ontsnap. Franse joernaliste en tronkowerhede het ook ander elemente van die boek bevraagteken en gesê hy het baie van die voorvalle opgemaak. Resensente het gemeen hy moes die boek as fiksie voorgelê het.

In Februarie 2016 was hulle die eerste mense wat (sonder bystand) van Île Saint-Joseph na die kus geswem het, in 3 uur 45 minute. Hulle het swembroeke, en gedra.




</doc>
<doc id="108284" url="https://af.wikipedia.org/wiki?curid=108284" title="Laos (bevolkingsgroep)">
Laos (bevolkingsgroep)

Die Laos (Lao: ລາວ, Thai of Isan: ลาว, [láːw]) is 'n nasie en etniese groep inheems aan die land Laos en die aangrensende lande van Suidoos-Asië, veral Thailand. Hulle vorm die titulêre nasie van Laos en maak omtrent 68% van Laos se bevolking uit. Die enkelvoud is Lao.

Die Laos behoort tot die Tai-volke wat naas Thailand ook in die Volksrepubliek China se suidooste asook in Indië se noordooste leef en nog die Thai en Zhuang insluit. Hulle praat Lao as moedertaal wat saam met Thai tot die Tai-Kadai-tale behoort.

Die Laos is hoofsaaklik aanhangers van die Theravada-Boeddhisme, byna 95% volgens die laaste skatting in 2010, gevolg deur klein minderhede soos Satsana Phi en Christene.


</doc>
<doc id="108285" url="https://af.wikipedia.org/wiki?curid=108285" title="46 v.C.">
46 v.C.




</doc>
<doc id="108286" url="https://af.wikipedia.org/wiki?curid=108286" title="Heptagoon">
Heptagoon

'n Heptagoon is 'n sewehoek. "Hepta - έπτα" is Grieks vir "sewe", en "gonia - γωνία" is Grieks vir "hoek". Heptagone het sewe hoeke en sewe sye. 'n Reëlmatige sewehoek se hoeke is ewe groot en die sye is ewe lank.


</doc>
<doc id="108290" url="https://af.wikipedia.org/wiki?curid=108290" title="Swart snellervis">
Swart snellervis

Die swart snellervis ("Melichthys niger") is 'n vis wat voorkom in die Stille Oseaan, die westelike Atlantiese Oseaan en die westelike Indiese Oseaan, suidwaarts aan die ooskus van Afrika tot by Durban. In Engels staan die vis bekend as die "Black triggerfish".

Die vis word tot 50 cm lank. Dit is donkergroenerig-swart met pers skakerings. Daar is wit strepe op die basis van die dorsale en anale vinne.

Dit kan maklik verwar word met die Indiese snellervis.





</doc>
<doc id="108291" url="https://af.wikipedia.org/wiki?curid=108291" title="Oesbeke">
Oesbeke

Die Oesbeke (Oesbekiese enkelvoud: "Oʻzbek", Ўзбек, اوزبیک; meervoud: "Oʻzbeklar", Ўзбеклар) vorm die grootste Turkse etniese groep in Sentraal-Asië en die tweede grootste naas die Turke. Hulle vorm die titulêre nasie van Oesbekistan, waar hulle sowat 80% van dié land se bevolking uitmaak, en praat Oesbekies, 'n Turkse taal, as moedertaal.

Naas Oesbeke leef nog klein minderhede soos Russe (5,5%), Tadjike (5%), Kasakke (3%), Karakalpakke (2,5%), Tartare (1,5%) en ander (7%) in Oesbekistan. Oesbekiese minderhede leef in lande soos Afghanistan (9%), Tadjikistan (14%), Kirgisië (14%), Rusland, Kasakstan (2,5%), Saoedi-Arabië, Turkmenistan (6%), Pakistan, Turkye en die Volksrepubliek China.

Wêreldwyd leef omtrent 30 miljoen Oesbeke, waarvan sowat 24 miljoen in Oesbekistan, 2,8 miljoen in Afghanistan, 1,2 miljoen in Tadjikistan en byna 1 miljoen in Kirgisië. In die Volksrepubliek China behoort die Oesbeke tot een van die 56 amptelik erkende etniese groepe ("nasionaliteite"). Hulle leef veral in die Wes-Chinese outonome gewes van Xinjiang saam met ander verwante etniese groepe soos Oeigoere, Kasakke en Kirgisiërs.


</doc>
<doc id="108294" url="https://af.wikipedia.org/wiki?curid=108294" title="Nancy Reagan">
Nancy Reagan

Nancy Davis Reagan (gebore Anne Frances Robbins, 6 Julie 1921 – 6 Maart 2016) was 'n Amerikaanse aktrise en die eggenote van Ronald Reagan, die 40ste president van die Verenigde State van Amerika. Gevolglik was sy van 1981 tot 1989 die Eerste Dame van Amerika.

Reagan is in Manhattan in New York Stad gebore. Haar ouers is kort na haar geboorte geskei en sy word in Maryland groot. Sy het by haar oom en tannie gewoon terwyl haar ma waarnemende poste beklee het.

In die 1940's en 1950's het sy as aktrise in Hollywood-prente gespeel. Sy kan byvoorbeeld in films soos "Donovan's Brain", "Night Into Morning" en "Hellcats of the Navy" gesien word.

In 1952 trou sy met die akteur Ronald Reagan, wat destyds die president van die "Screen Actors Guild" was. Hulle het twee kinders, Ron en Patti, gehad. Van 1967 tot 1975 was sy die Eerste Dame van Kalifornië, toe haar man die goewerneur daar was.

Sy word die Eerste Dame van die Verenigde State na haar man se verkiesing in Januarie 1981. In haar eerste termyn is sy gekritiseer omdat sy die Withuis se porselein vervang het. Haar belangstelling in hoë-mode het ook baie aandag en kritiek uitgelok. Gedurende haar man se presidentskap het sy die anti-dwelm-veldtog, ""sê net nee"", gevestig.

Reagan het altyd haar man beskerm. In 1988 het sy vir omstredenheid gesorg toe dit aan die lig kom dat sy, ná die aanslag op haar man se lewe in 1981, 'n astroloog aangestel het om met die beplanning van sy rooster te help. Sy het 'n sterk invloed op haar man gehad en 'n rol in sy besluite oor personeel en diplomatieke aangeleenthede gespeel.

Die Reagans het die Withuis in 1989 verlaat. Daarna bring sy die meeste van haar tyd deur om haar siek man, by wie Alzheimer se siekte in 1994 gediagnoseer is, tot met sy dood in 2004 te versorg. Sy was daarna aktief by die Reagan-biblioteek en in die politiek betrokke.

Sy is op 6 Maart 2016 (op 94-jarige ouderdom) aan hartversaking oorlede. Sy is langs haar man by die Ronald Reagan Presidensiële Biblioteek in Simi Valley, Kalifornië, begrawe.


</doc>
<doc id="108296" url="https://af.wikipedia.org/wiki?curid=108296" title="Apel, Limpopo">
Apel, Limpopo

Apel is 'n dorpie in Sekhukhune-distriksmunisipaliteit in die Limpopoprovinsie van Suid-Afrika.


</doc>
<doc id="108297" url="https://af.wikipedia.org/wiki?curid=108297" title="35 v.C.">
35 v.C.




</doc>
<doc id="108301" url="https://af.wikipedia.org/wiki?curid=108301" title="Chemiese wapen">
Chemiese wapen

'n Chemiese wapen (CW) is ammunisie wat chemies geformuleer is om dood en liggaamlike leed onder die vyand te saai. Die Organisasie vir die Verbod op Chemiese Wapens (OVCW) verklaar die volgende:

Dit word geklassifiseer as wapens van massavernietiging (WMV's), hoewel dit onderskei word van kernwapens, biologiese wapens, en radiologiese wapens (wat radioaktiewe verval as elemente gebruik). Dit alles kan gebruik word vir oorlogvoering, wat in die wandel as KBC, (kern, biologies, en chemiese oorlogvoering), bekend staan. Wapens van massasvernietiging is duidelik anders as konvensionele wapens, wat primêr doeltreffend is weens die plofbare-, kinetiese energie-, of verbrandingsvermoëns daarvan. Chemiese wapens kan oor 'n wye spektrum in gas, vloeibare stof, en in soliede vorms versprei word, en kan onskuldige mense baie maklik ook saam met die teikens tref. Senuweegas, traangas en pepersproei is drie hedendaagse voorbeelde hiervan.

Dodelike, unitêre, chemiese middels is ontsettend vlugtig en bestaan uit 'n klas van gevaarlike chemiese wapens wat nou deur baie lande gestapel word. (Unitêre middels is op hul eie doeltreffend en is nie nodig om met enige ander middels te meng nie.) Die gevaarlikste hiervan is senuweegas GA (tabungas), GB (saringas), GD (somangas), VX, en blaastrekkende middels (soos in 'n mens se vel vol blase te brand), wat formules van swaelmosterd is. Dit is alles vloeistowwe teen normale kamertemperatuur, maar skakel om in gasse sodra dit vrygelaat word. Senuweegas, ook bekend as mosterdgas, was baie algemeen in die Eerste Wêreldoorlog gebruik. Die uitwerking van die fosgeengas was longverbranding, blindheid, verminking en die dood.

Pepersproei is deesdae in algemene gebruik vir selfverdediging, en is potensieel dodelik. Daar bestaan geen onlangse bewyse dat dit in oorlogtoestande gebruik is nie, hoewel dit minder beserings en newe-effekte het in vergelyking met impak- en plofbare wapens.

Ingevolge die Konvensie vir Chemiese Wapens van 1993, is daar 'n wêreldwye wetlik afdwingbare verbod op die vervaardiging, stapeling, en gebruik van chemiese wapens. Nieteenstaande die internasionale verbod, is daar tog lande wat dit stapel, met die verskoning van 'n afskrikmiddel teen 'n potensiële aggressor.

Internasionale reg verbied sedert 1899, ingevolge die Den Haagse Konvensie, die gebruik van chemiese wapens, en in besonder "gif- en vergiftigtingswapens". 'n Afsonderlike Deklarasie bepaal dat, in enige oorlog tussen die ondertekenaars, daar nie projektiele gebruik sal word wat versmoring of dodelike gasse sal vrystel nie."

Die Washington Vlootverdrag, wat op 6 Februarie 1922 onderteken is (ook bekend as die Vyfnasieverdrag), om chemiese wapens te verbied, was onsuksesvol want die Franse het dit verwerp. Die mislukking van die verdrag het 'n toename in wapenstapeling tot gevolg gehad.

Die Geneefse Protokol, amptelik bekend as die Protokol vir die Verbod op die Gebruik, in 'n oorlog, van Versmoring-, Giftige- of ander Gasse, en of die gebruik van Bakteriologiese Metodes van Oorlogvoering, is 'n internasionale verdrag vir die verbod op die gebruik van chemiese en biologiese wapens. Dit is op 17 Junie 1925 in Genève onderteken en op 8 Februarie 1928 van krag gemaak. 'n Totaal van 33 lande het dit onderteken en die jongste ondertekenaar (7 Augustus 2003) is die Oekraïne. Die verdrag bepaal dat chemiese en biologiese wapens "geregverdig deur die algemene opvatting van die beskaafde wêreld, veroordeel word". Hoewel die verdrag die gebruik van chemiese en biologiese wapens verbied, word die vervaardiging en opgaar nie verbied nie. Latere verdrae het dit aangespreek en verorden.

Die 1993 Chemiese Wapenskonvensie (CWK) is die mees onlangse ooreenkoms vir wapenbeheer wat deur Internasionale reg afdwingbaar is. Die volle naam van die ooreenkoms is die Konvensie vir die Verbod op die Ontwikkeling, Vervaardiging, Stapeling en Gebruik van Chemiese Wapens en vir die Vernietiging daarvan. Die beheer word deur die Organisasie vir die Verbod op Chemiese Wapens (OVCW) geadministreer. Dit is 'n onafhanklike liggaam met sy hoofkantoor in Den Haag.

Die OVCW administreer die bepalings van die CWK namens 192 ondertekenaars wat 98% van die wêreld se se totale bevolking verteenwoordig. Teen Oktober 2015 is geverifieer dat 65 720 van 75 531 (90%) metrieke ton van die wêreld se gestapelde voorraade vernietig is. Die OVCW het 4 167 inspeksies  by 195 persele, wat verband hou met chemiese oorlogswapens, en 1 103 industriële persele gedoen. Dié inspeksies was op die soewereine grond van 81 lande, en die inspeksies is sedert April 1997 uitgevoer. Wêreldwyd is daar 4 913 industriële persele wat aan die inspeksies onderworpe is.

Chemiese oorlogvoering gebruik die giftige eienskappe van chemiese middels as wapens. Dié tipe van oorlogvoering is duidelik onderskeidbaar van Kernoorlog en Biologiese oorlogvoering en word tesame KBC genoem, die militêre afkorting vir, Kern, Biologiese en Chemiese (oorlogvoering en wapentuig). Nie een hiervan val onder die term konvensionele wapens nie, wat primêr doeltreffend is weens die verwoestende uitwerking daarvan. Chemiese oorlogvoering maak nie staat op plofbare elemente om 'n einddoel te bereik nie. Dit maak eerder staat op die unieke eienskappe van die chemiese agent wat deur ingenieurskap bewapen word. 'n Dodelike agent (middel) is ontwerp om dood te maak of die slagoffer buite aksie te plaas. Ontblaarders (defoliante) word gebruik om plantegroei, wat as skuiling of dekking gebruik word, vinnig te verwoes. Chemiese middels kan ook op landbouprodukte en vee gebruik word om voedseltekort en hongersnood te skep. Chemiese loonvragte kan gebruik word om, met die hulp van afstandbeheer, op vliegtuie of met projektiele, oor 'n afstand, oor 'n teikengebied vry te laat. Beskerming teen chemiese wapens sluit in:

Van die 190 lande wat die CWK onderteken het, het die onderstaande lande ook hul stapelings-arsenale verklaar, en ingestem tot monitering en verifikasie. In sommige gevalle het van dié lande die gebruik van chemiese wapens erken. In 2015 is bepaal, dat daar net drie lande is wat chemiese wapens het, naamlik Rusland, Noord-Korea en die Verenigde State van Amerika. Van die vernaamste ondertekenaars van die OVCW is:

Indië, Libië, Irak, Japan, Rusland, Amerika, en Sirië.

Israel en Noord-Korea, wat ook met voorrade sit, het nie die ooreenkoms onderteken nie.

Rusland het die grootste arsenaal chemiese wapens in die wêreld verklaar.  Teen 2010 het die land reeds 18 241 ton chemiese wapens onskadelik gestel.

Amerika het sy chemiese wapens by agt verskillende leërbasisse gestoor. Die voorrade is in sogenaamde uitsluitings-sones geberg.

Die Amerikaanse beleid vir die gebruik van chemiese wapens is die reg om onder omstandighede van só 'n aanval, terug te kan slaan. Die eerste gebruik van chemiese wapens, of in die geval waar voorkomend, voor so 'n aanval opgetree word, is 'n verbreking van die verklaarde beleid. Net die Amerikaanse president kan die eerste vergeldingsgebruik van chemiese wapens magtig. Die jongste amptelike beleid weerspieël nou die vrese dat chemiese wapens as terorristewapens gebruik kan word.

Chemiese wapens word beskryf as die "opsetlike gebruik van giftige eienskappe van chemiese bestanddele om dood te maak". Toe die Tweede Wêreldoorlog uitbreek is daar in die koerante gewaarsku dat "totale streke van Europa" in "lewelose woesterny" gaan ontaard.  Die gebruik van chemiese wapens is egter nie met die verwagte omvang in die oorlog gebruik soos gevrees is nie.

Sowat 628 mense is in die hawe van Bari beseer in 'n fratsvoorval toe die Duitsers die nag van 2 Desember 1943 'n Amerikaanse skip in 'n aanval beskadig het. Mosterdgas aan boord van die skip is in die voorval vrygestel.

Die Amerikaanse regering is erg gekritiseer omdat Amerikaanse soldate aan chemiese stowwe ontbloot is tydens toetse om die uitwerking hiervan vas te stel. Hierdie toetse is dikwels uitgevoer sonder dat die troepe daarvan geweet het. Talle Australiese dienspersoneel is ook tydens die sogenaamde "Brooks Eilandtoetse" aan dié stowwe blootgestel toe die Britse regering die nagevolge van 'n chemiese aanval onder tropiese toestande wou vasstel. In daardie stadium was daar nog baie min kennis hieroor beskikbaar gewees. Sommige chemiese middels is ontwerp om gedagteverandering te veroorsaak sodat die slagoffer nie sy opdragte kan uitvoer nie. 

Soldate wat tydens Operasie Iraqi Freedom en Operasie New Dawn ou ploftoestelle hanteer of moes vernietig het, was moontlik aan chemiese oorlogsmiddels blootgestel. Die chemiese middels wat tot dusver in hierdie arsenale geÏdentifiseer is, is velbrandmiddels (morsterdgas), senuweemiddels (saringas). Die blootstelling aan dié middels was gering, terwyl die blootstelling aan saringas nog minder as aan mosterdgas was.

Die gevare van blywende skade met eenkeer se blootstelling hang alles af van die intensiteit van die blootstelling. Die ernstige graad van blootstelling word vasgestel volgens die tekens en simptome tydens die blootstelling en hoe lank dit neem vir die blootstelling om te manifesteer.

Binêre ammunisie bevat twee, ongemengde en geÏsoleerde chemikalieë wat nie dodelik is nie, totdat dit meng. Dit gebeur gewoonlik net voordat dit op die slagveld gebruik gaan word. In teenstelling hiermee is unitêre wapens dodelike chemiese ammunisie in sy bestaande vorm. Die meerderheid chemiese wapenvoorraad wat bestapel word, is unitêre wapens, en die meeste daarvan word in eenton-grootmaatbehouering gestoor.


</doc>
<doc id="108307" url="https://af.wikipedia.org/wiki?curid=108307" title="Sunrise-on-Sea">
Sunrise-on-Sea

Sunrise-On-Sea is 'n klein kusdorpie suidwes van Oos-Londen, in die Oos-Kaapprovinsie van Suid-Afrika. Dit val onder beheer van die Buffalo City Metropolitaanse Munisipaliteit.



</doc>
<doc id="108308" url="https://af.wikipedia.org/wiki?curid=108308" title="Kayser's Beach">
Kayser's Beach

Kayser's Beach is 'n kusdorpie suidwes van Oos-Londen, in die Oos-Kaap Provinsie van Suid-Afrika. Dit val onder beheer van die Buffalo City Metropolitaanse Munisipaliteit.



</doc>
<doc id="108310" url="https://af.wikipedia.org/wiki?curid=108310" title="Laerskool Newton Park">
Laerskool Newton Park

Die Laerskool Newton Park is ’n Afrikaansmedium- primêre skool in Port Elizabeth.

Die skool is oorspronklik op 25 Januarie 1926 met 18 leerlinge in ’n huis op die hoek van Eerste Laan en Mowbraystraat, Newton Park, gestig. Die eerste onderwysers, wat ook as skoolhoof opgetree het, was ene mej. Damerell. Later het die skool verskuif na die St. Hughes-kerksaal, Dit was destyds ’n Engelsmediumskool en het as die Newton Primary School bekendgestaan. In Januarie 1930 is die eerste gebou op die huidige perseel betrek. Die hoeksteen van dié gebou pryk vandag in die huidige skoolgebou se voorportaal.

In 1932 het die Newtonskool parallelmedium geword en begin 1954 Afrikaansmedium. Die Engelse leerlinge het toe oorgeskuif na die pasvoltooide Laerskool Herbert Hurd. In 1970 is die Afrikaansmediumskool herdoop tot die Laerskool Hendrik Verwoerd en ’n jaar later is die huidige skoolgebou betrek. Weens die konnotasies van die skool se naam het die ouers in Oktober 1994 ’n referendum versoek waarin oor ’n ander naam besluit kon word. Die uitslag daarvan was dat die naam met ingang 1 Januarie 1995 weer die Laerskool Newton Park geword het.

Die skool se leuse is "Dink en doen".











</doc>
<doc id="108311" url="https://af.wikipedia.org/wiki?curid=108311" title="Quigney">
Quigney

Quigney is 'n voorstad van Oos-Londen, in die Oos-Kaapprovinsie van Suid-Afrika. Dit val onder beheer van die Buffalo City Metropolitaanse Munisipaliteit.



</doc>
<doc id="108312" url="https://af.wikipedia.org/wiki?curid=108312" title="Rooitand-snellervis">
Rooitand-snellervis

Die Rooitand-snellervis ("Odonus niger") is 'n vis wat voorkom in die Stille- en Indiese oseane, asook in die Rooisee en langs die ooskus van Afrika suidwaarts tot aan die suidkus van KwaZulu-Natal. In Engels staan die vis bekend as die "Redfang triggerfish". Hierdie vis is die enigste spesie in die genus; die genus is dus monotipies.

Die vis word tot 40 cm lank. Die vis het 'n diep lyf met 'n opvallende onderkaak en die tande is rooi. Die lyf is donkerblou tot pers en die skubbe aan die lyf het donker rande. Twee blou lyne strek van die oë tot by die bek. Die kop-area se kleur mag ligter word na gelang van die vis se gemoedstoestand. Die volwasse vis het lang stertvinpunte.

Die vis leef in aflandige koraal- en rotsriwwe in water wat 3 tot 55 m diep is. Hulle verkies hellings op die riwwe waar die stroom sterk is. Hulle vreet plankton in groepe saam.





</doc>
<doc id="108314" url="https://af.wikipedia.org/wiki?curid=108314" title="Inglewood">
Inglewood

Inglewood is 'n swart nedersetting naby die Indiese Oseaankus in die Oos-Kaap, Suid-Afrika. Die dorpie lê suidwes van Oos-Londen, en val onder bestuur van die Buffalo City Metropolitaanse Munisipaliteit. 



</doc>
<doc id="108315" url="https://af.wikipedia.org/wiki?curid=108315" title="Bluff">
Bluff

Bluff is 'n voorstad van Durban wat 8 km vanaf die ingang na die hawe strek en geskei word van die Punt deur die kanaal wat die ingang van die hawe vorm. In Zoeloe staan dit bekend as isiBululanga of esiBubulungu, wat "lang, ronde rif" beteken.



</doc>
<doc id="108316" url="https://af.wikipedia.org/wiki?curid=108316" title="Escombe">
Escombe

Escombe is 'n voorstad van Durban, tussen Northdene en Malvern, sowat 12 km wes van die stadsaal.

Die voorstad is genoem na Harry Escombe (1838–'99), prokureur-generaal, staatsman en stigter van die Natalse Vlootvrywilligers, asook eerste minister van die kolonie vanaf 1897. Die spoorweghalte in Escombe, wat in 1904 in gebruik geneem is, het tot 1911 bekendgestaan as Bowkers, ter ere van kol. J.H. Bowker (oorlede in 1900), wat gewoon het in "Cedars" in Bo-Malvern.




</doc>
<doc id="108317" url="https://af.wikipedia.org/wiki?curid=108317" title="Hillary">
Hillary

Hillary is 'n voorstad van Durban, sowat 14 km wessuidwes van die stadsaal, oos van Malvern en noord van Mount Vernon.

Hoewel die eerste bewoners hulle reeds betreklik vroeg hier kom vestig het, is die gebied eers in 1931 by Durban se munisipale gebied ingelyf. Die naam is afgelei van die Hillary-familie wat sedert die 19de eeu hier gewoon het ná die aankoms van die Hillary-broers, George en John, in 1848.




</doc>
<doc id="108318" url="https://af.wikipedia.org/wiki?curid=108318" title="Malvern, Durban">
Malvern, Durban

Malvern is 'n voorstad van Durban, wessuidwes van die middestad.

Vir sensusdoeleindes beslaan die voorstad net meer as 6 km². In 2011 was die grootste deel van die bevoling van Indiese herkoms (47,22%), gevolg deur wit (36,32%) en swart bewoners (13,3%). Die meeste inwoners (amper 75%) was toe Engelssprekend, terwyl Afrikaans die naasgrootste huistaal was (13,7%).



</doc>
<doc id="108319" url="https://af.wikipedia.org/wiki?curid=108319" title="Kasakke">
Kasakke

Die Kasakke (Kasakse enkelvoud: Қазақ, "qɑzɑ́q", [qɑ'zɑq], ; meervoud: Қазақтар, "qɑzɑqtɑ́r", [qɑzɑq'tɑr], ) vorm die tweede grootste Turkse etniese groep in Sentraal-Asië naas die Oesbeke. Hulle vorm die titulêre nasie van Kasakstan, waar hulle sowat 65,5% van dié land se bevolking uitmaak, en praat Kasaks, 'n Turkse taal, as moedertaal.

Naas Kasakke leef nog klein minderhede soos Russe (21,5%), Oesbeke (3%), Oekraïners (1,8%), Oeigoere (1,4%), Tartare (1,2%) en Duitsers (1%) in Kasakstan. Kasakse minderhede leef in lande soos die Volksrepubliek China (1,5 miljoen), Oesbekistan (800 000), Rusland (650 000) en Mongolië (100 000).

Wêreldwyd leef omtrent 15 miljoen Kasakke, waarvan sowat 11 miljoen in Kasakstan. In die Volksrepubliek China behoort die Kasakke tot een van die 56 amptelik erkende etniese groepe ("nasionaliteite"). Hulle leef veral in die Wes-Chinese outonome gewes van Xinjiang saam met ander verwante etniese groepe soos Oeigoere, Oesbeke en Kirgisiërs.


</doc>
<doc id="108320" url="https://af.wikipedia.org/wiki?curid=108320" title="Montclair">
Montclair

Montclair is 'n voorstad van Durban, wes van Clairwood en noord van Woodlands. Dis ook die naam van 'n spoorweghalte tussen Jacobs en Merebank.

Die naam Montclair is afgelei van Clairmont, die plaas van W.R. Thomson. Toe die stasie gebou is, is die naam Clairmont omgekeer om verwarring met Claremont tussen Soutrivier en Heathfield in Kaapstad te voorkom.

Vir sensusdoeleindes beslaan Montclair 3,83 km². In 2011 was die totale bevolking 16 301, van wie amper 71% swart was. Nietemin was net 44,11% Zoeloesprekend, vergeleke met 36,2% Engels- en 4,5% Afrikaanssprekendes.



</doc>
<doc id="108322" url="https://af.wikipedia.org/wiki?curid=108322" title="Glenmore">
Glenmore

Glenmore is 'n voorstad in die weste van Durban.

Vir sensusdoeleindes beslaan Glenmore net 0,34 km². In 2011 was die bevoling 1178, van wie amper 55% swart was en sowat 'n derde wit. Tog was Engels die huistaal van meer as die helfte van die bevolking, terwyl net 5,18% se huistaal Afrikaans was.


</doc>
<doc id="108323" url="https://af.wikipedia.org/wiki?curid=108323" title="Gompo">
Gompo

Gompo is 'n swart woonbuurt van Oos-Londen, in die Oos-Kaapprovinsie van Suid-Afrika. Dit val onder beheer van die Buffalo City Metropolitaanse Munisipaliteit.



</doc>
<doc id="108324" url="https://af.wikipedia.org/wiki?curid=108324" title="Geelkop-snellervis">
Geelkop-snellervis

Die Geelkop-snellervis ("Pseudobalistes flavimarginatus") is 'n vis wat voorkom in die Stille- en Indiese oseane, ook in die Rooisee en die ooskus van Afrika suidwaarts tot by die suide van Mosambiek. In Engels staan die vis bekend as die "Yellowmargin triggerfish".

Die vis word tot 60 cm lank. Die vis se lyf is ovaalvormig en sterk en is olyf tot grys van kleur. Die skubbe op die middel van die lyf is geelgrys in die middel. Die gesig het 'n pienkerige kleur en daar is 'n kort, horisontale streep net onder die oë. Die dorsalevin se rant is geel terwyl die stertvin kort lobbe het.

Die vis leef in tropiese lagunes en aflandige koraal- in water wat 2 tot 50m diep is en hulle is alleenlopers of leef in pare saam. Hulle bou neste van rommel in sanderige gebiede of seegras beddings. Die vis kan aggressief wees wanneer hulle hul neste bewaak.





</doc>
<doc id="108325" url="https://af.wikipedia.org/wiki?curid=108325" title="Need's Camp">
Need's Camp

Need's Camp is 'n swart nedersetting ongeveer 25 km wes van Oos-Londen, in die Oos-Kaapprovinsie van Suid-Afrika. Dit val onder beheer van die Buffalo City Metropolitaanse Munisipaliteit.



</doc>
<doc id="108326" url="https://af.wikipedia.org/wiki?curid=108326" title="Yellowwood Park">
Yellowwood Park

Yellowwood Park is 'n voorstad van Durban, oos van Chatsworth en suid van die Kenneth Stainbank-natuurreservaat. Die voorstad is aangelê op grond wat behoort het aan die Stainbank-familie waarop geelhoutbome gegroei het, en is ná die bome genoem.

Vir sensusdoeleindes beslaan die buurt 2,48 km². In 2011 was die bevolking 5 216, van wie 40% Blankes was en 38% Swart. Engels is die grootste huistaal met amper 59% en Zoeloe die naasgrootste (28,4%). Afrikaans was vierde met 6,1%.


</doc>
<doc id="108327" url="https://af.wikipedia.org/wiki?curid=108327" title="Umbilo">
Umbilo

Umbilo is 'n voorstad van Durban. Die naam is ontleen aan die Umbilorivier wat deur Pinetown en Queensburgh na die Umbilokanaal loop en van daar Natalbaai by Bayhead binnestroom. Die naam, wat ook as "Mbilo" geskryf word, is van Zoeloe-oorsprong en beteken "kokend" of "borrelend".




</doc>
<doc id="108328" url="https://af.wikipedia.org/wiki?curid=108328" title="Queensburgh">
Queensburgh

Queensburgh is 'n stadsdeel ("borough") 14 km noordwes van Durban in KwaZulu-Natal. Dit bestaan uit die buurte Cavendish, Escombe, Malvern, Moseley en Northdene.

Queensburgh is in 1952 geproklameer as "township" en het in 1954 "borough"-status verwerf. Dis so genoem ter ere van koningin Elizabeth II van die Verenigde Koninkryk, wat in 1952 gekroon is.

Vir sensusdoeleindes beslaan Queensburgh 22,88 km². In 2011 was die bevolking 54 846, van wie amper 54% Indiërs was, 23,8% swart en 20,2% wit. Amper 70% van die inwoners se huistaal was Engels, 14,3% s'n Zoeloe en 7,5% Afrikaans.


</doc>
<doc id="108329" url="https://af.wikipedia.org/wiki?curid=108329" title="Sea View">
Sea View

Sea View is 'n voorstad van Durban, KwaZulu-Natal, 8 km suidwes van die stadsaal, suid van Rossburgh, suidoos van Bellair en noordoos van Clairwoord. Die naam is blykbaar afgelei daarvan dat dit die eerste plek was waarvandaan 'n reisiger uit die binneland na Port Natal die see kon sien. 'n Kusoord 18 km wes van Skoenmakerskop het dieselfde naam, in welke geval die naam ook verwys na 'n uitsig op die see.

Vir sensusdoeleindes beslaan Sea View 3,26 km². In 2011 was die voorstad se bevolking 6 972, van wie 56% swart, 27,4% wit en 12,4% Indies was. Amper 43% van die inwoners se huistaal was Engels en 32,2% s'n Zoeloe. Afrikaans was die derde grootste huistaal (10%).




</doc>
<doc id="108331" url="https://af.wikipedia.org/wiki?curid=108331" title="36 v.C.">
36 v.C.




</doc>
<doc id="108332" url="https://af.wikipedia.org/wiki?curid=108332" title="37 v.C.">
37 v.C.


</doc>
<doc id="108333" url="https://af.wikipedia.org/wiki?curid=108333" title="38 v.C.">
38 v.C.



</doc>
<doc id="108334" url="https://af.wikipedia.org/wiki?curid=108334" title="163 v.C.">
163 v.C.



</doc>
<doc id="108337" url="https://af.wikipedia.org/wiki?curid=108337" title="Antonius en Cleopatra">
Antonius en Cleopatra

Antonius en Cleopatra (oorspronklike Engelse titel: "Antony and Cleopatra") is 'n historiese drama deur William Shakespeare oor die verhouding tussen Cleopatra, koningin van Egipte, en die Romeinse veldheer Markus Antonius. Die tragedie het in die Eerste Folio-uitgawe van 1623 verskyn. Daar word geglo dat dit in 1606 of 1607 geskryf is.

Hierdie Romeinse tragedie speel op verskillende plekke af, van die eksotiese en dekadente Alexandrië tot die streng gedissiplineerde Rome. Die stuk volg die verhouding tussen Cleopatra en Marcus Antonius, vanaf die Romeins-Persiese oorloë tot met Cleopatra se selfmoord. Die groot teenstander is Octavius Caesar, wat later as Augustus die eerste keiser van Rome sal word. In die tyd wat die stuk afspeel is hy nog deel van 'n diktatoriale driemanskap, die Tweede Triumviraat, waarvan Marcus Antonius ook deel is.

Die rol van Cleopatra word as een van die mees komplekse vroulike karakters in die werk van Shakespeare gesien. Sy is ydel en besonder teatraal. Die publiek kan soms nie anders as om met haar te lag nie, maar sy is 'n ware tragiese heldin.



</doc>
<doc id="108342" url="https://af.wikipedia.org/wiki?curid=108342" title="Apache">
Apache

Apache kan na een van die volgende verwys:



</doc>
<doc id="108343" url="https://af.wikipedia.org/wiki?curid=108343" title="Apartheidsmuseum">
Apartheidsmuseum

Die Apartheidsmuseum is 'n museumkompleks in Johannesburg wat aan die uitbeelding van apartheid en die 20ste-eeuse geskiedenis van Suid-Afrika gewy is. Dit is opgerig as deel van Akani eGoli se bod om die Gold Reef City-casino te bou en is deur die argiteksfirmas GAPP en BannieBritz ontwerp. Die museum is in November 2001 geopen.

Ná 1994 is dobbelary in Suid-Afrika gewettig en het die regering 'n dobbelraad daargestel om casino's te lisensieer. Ontwikkelaars is verplig om aan te dui hoe hul voornemende casino toeriste sal lok en die skepping van werkgeleenthede sal stimuleer.

'n Konsortium genaamd Akani eGoli het 'n bod ingesit om die Gold Reef City-casino met 'n aanliggende museum-kompleks, genaamd Vryheidspark (Engels: "Freedom Park"), op te rig. Die bod was suksesvol en ruimte vir die museum is langs die casino geskep. Die naam Vryheidspark is later na "Die Apartheidsmuseum by Vryheidspark" verander, wat tot omstredenheid en regstappe gelei het.

Die boukoste van die Apartheidsmuseum het sowat R80 miljoen beloop en is deur Akani eGoli betaal. Die museum is as 'n artikel 21-maatskappy geregistreer, wat beteken dat dit as 'n nie-winsgewende organisasie bedryf word en 'n onafhanklike raad van trustees het.



</doc>
<doc id="108351" url="https://af.wikipedia.org/wiki?curid=108351" title="Apennyne">
Apennyne

Die Apennyne is 'n bergreeks in die middel van Italië wat van die noordweste tot in die suide van die land strek. Die bergreeks word in drie hoofdele gedeel: die noordelike Apennyne, sentrale Apennyne en suidelike Apennyne.

Die bergreeks is 1 350 kilometer lank en strek van Ligurië in die noordweste tot in Kalabrië in die suidooste. Die hoogste berg, "Corno Grande" in die Abruzze-streek, is 2 912 meter hoog. Die mees suidelike gletser van Europa word hier aangetref, maar dit is sedert 1794 besig om te kwyn.

Die suidelike berge is halfdroog. Die oostelike hange na die Adriatiese See is steil, terwyl westelike hange voetheuwels vorm waarlangs die meeste van die skiereiland se stede gevestig is.


</doc>
<doc id="108356" url="https://af.wikipedia.org/wiki?curid=108356" title="André van Gyseghem">
André van Gyseghem

André van Gyseghem (* 18 Augustus 1906 in Eltham, Londen, † 13 Oktober 1979 in Londen) was 'n Engelse akteur en teaterdirekteur wat ook in 'n verskeidenheid televisieprogramme opgetree het.

André van Gyseghem is op 18 August 1906 in Eltham, Graafskap Londen as seun van Georges Emil van Gyseghem en sy vrou Minnie Evison (née Offord) gebore. Hy het sy skoolopleiding in Greenwich ontvang en daarna toneelkuns aan die Koninklike Akademie vir Dramakuns ("Royal Academy of Dramatic Art", kort RADA) gestudeer. Sy loopbaan het hy in 'n musiekuitgewery begin.

In September 1927 het hy sy toneeldebuut by die "Theatre Royal" in Bognor gemaak waar hy die rol van Peveril Leyburn in "The Constant Nymph" vertolk het. In Januarie 1928 het hy met dieselfde toneelproduksie getoer, hierdie keer as Lewis Dodd. Tussen September 1928 en Julie 1930 was hy by die "Hull Repertory Theatre" aangestel waar hy onder direksie van A.R. Whatmore 'n reeks van jeugdige karakters vertolk het.

Ná sy terugkeer na Londen het hy in Julie 1930 as Vitek in "The Macropulos Secret" opgetree. Vervolgens het hy by die "Embassy Theatre" se toneelgeselskap aangesluit waar hy tussen September 1930 en Oktober 1934 in verskeie rolle opgetree het, waaronder dié van Florindo in "The Liar" en Master Klaus in "The Witch". Gedurende sy aanstelling by dié teater het hy ook sy lange loopbaan as teaterdirekteur begin, met Agatha Christie se toneelstuk "Black Coffee" as sy debuut in Desember 1930. Ander produksies, wat hy by die "Embassy" behartig het, sluit in:


Tussen 1933 en 1935 het André van Gyseghem vyf reise na die Sowjetunie onderneem, insluitende een jaar se toneelwerk by Nikolai Ochlopkof se Realistiese Teater in Moskou. Hy was een van min Engelssprekende deskundiges wat vertroud was met destydse Russiese toneelkuns en het talle artikels vir die Moskouse Engelsmedium-dagblad "Moscow Daily News" bygedra. Baie van sy toneelervaring het hy aan die opleiding toegeskryf wat hy daar ontvang het. Hy het by die Kommunistiese Party aangesluit en voorsitter van die "Unity Theatre" se "Bestuurskomitee" geword.

In 1936 het Van Gyseghem die feesoptog vir die Britse Rykstentoonstelling in Johannesburg behartig. Hy was van voorneme om by die destydse "Bantu Dramatic Society" se opvoerings van Shakespeare-tonele betrokke te raak, maar sy aansoek is verwerp. Vervolgens het hy in 1937 The "Bantu People's Theatre" (later bekend as die "African National Theatre") in die lewe geroep.

In 1939 het hy homself gespeel in die televisietoneel "Rehearsal for a Drama". In 1943 het hy die rol van Cecil Tempest in die rolprent "Candles at Nine" vertolk, en in 1949 dié van Oblensky in "Warning to Wantons". In 1953 het hy nog 'n keer homself gespeel in "The Limping Man". Tussen 1951 en sy afsterwe in 1979 het hy rolle in meer as vyftig Britse televisiedramas vertolk, waaronder dié van Sir Martin Shandwick in "The March of the Peasants" in 1962.

Hy was ook een van verskeie "Number Twos" in die Britse kultus-televisiereeks "The Prisoner" wat in die 1960's gebeeldsaai is. In die aflewering "It's Your Funeral" het hy "Number Two" kort voor dié se aftrede vertolk. Van Gyseghem het sy verskyning ook in een aflewering van "The Saint" gemaak waarin hy teenoor Roger Moore gespeel het. 

Van Gyseghem was getroud met die aktrise Jean Forbes-Robertson (1905-1962). Uit die huwelik is in 1941 een dogter, Joanna Van Gyseghem, gebore wat net soos haar ouers 'n akteursloopban gekies het.



</doc>
<doc id="108357" url="https://af.wikipedia.org/wiki?curid=108357" title="Kármán-lyn">
Kármán-lyn

Die Kármán-lyn of Karman-lyn lê op 'n hoogte van 100 kilometer bokant die aarde se seevlak en word algemeen beskou as die grens tussen die aarde se atmosfeer en die buitenste ruimte. Hierdie definisie word aanvaar deur die Fédération Aéronautique Internationale (FAI), 'n internasionale liggaam wat standaarde stel en rekords rakende die lugvaartkunde en ruimtevaartkunde, hou.

Hierdie lyn is vernoem na Theodore von Kármán (1881–1963), 'n Hongaars-Amerikaanse ingenieur en fisikus. Hy het hom veral bemoei met die lugvaartkunde en ruimtevaartkunde. Hy was die eerste een wat bereken het dat die atmosfeer op hierdie hoogte te dun word vir 'n vliegtuig om daar te vlieg. Op hierdie hoogte sal die vliegtuig vinniger moet beweeg as die aarde se wentelspoed om voldoende aërodinamiese krag te kry om dit self in sy wentelgang te onderhou (met weglating van middelpuntvlietende krag). Daar vind 'n skielike verhoging in die atmosferiese temperatuur en ook 'n interaksie met sonstraling net onder hierdie lyn plaas en daarom val die lyn in die groter termosfeer.

'n Atmosfeer eindig nie op enige gegewe hoogte nie, maar word progressief dunner by 'n hoër hoogte. Die definisie van waar presies die buitenste ruimte begin, sal afhang van hoe die verskillende lae wat die uitspansel rondom die aarde vorm, gedefinieer word, en of die verskillende lae wel as deel van die atmosfeer beskou word. Indien 'n mens die termosfeer en ekosfeer as deel van die aarde se atmosfeer beskou en nie as deel van die buitenste ruimte nie, lê die grens van die ruimte  ten minste 10,000 km bo seevlak hoër. Die Kármán-lyn is dus 'n arbitrêre definisie en die volgende moet in ag geneem word:

'n Vliegtuig kan net in die lug bly indien dit voortdurend vorentoe beweeg, relatief tot die lug (lugspoed is nie afhanklik van spoed relatief tot die grond nie) sodat die vlerke heffingskrag kan opwek. Hoe dunner die lug is, hoe vinniger moet die vliegtuig beweeg om genoeg hefkrag op te wek sodat dit in die lug kan bly.

Die hoeveelheid hefkrag wat nodig is by enige gegewe punt kan met die volgende heffingsformule bereken word:
is
Heffing (L) wat opgewek word is direk eweredig aan die lugdigtheid (ρ). Indien al die ander faktore onveranderd bly, moet ware lugspoed (v) vermeerder om op te maak vir die verlies aan lugdigtheid (ρ) op hoër hoogtes.

'n Wentelende ruimtevaartuig bly net in die lug indien die middelpuntvlietende komponent van sy beweging rondom die aarde genoeg is om die afwaartse trekkrag van swaartekrag uit te balanseer. Wanneer dit stadiger beweeg, sal dit hoogte verloor weens die swaartekrag. Die vereiste spoed word die wentelspoed genoem, en dit hang af van die hoogte van die wentelbaan. Vir die Internasionale Ruimtestasie, of 'n ruimtetuig wat op dieselfde hoogte om die aarde wentel, is die vereiste wentelspoed om in die lug te bly, 27,000 km per uur.

Wanneer 'n vliegtuig hoër en hoër vlieg, verleen die lug wat al hoe dunner word minder en minder hefkrag en dit vereis dat die spoed van die tuig al hoe meer moet word om die vliegtuig in die lug te hou. Dit bereik uiteindelik 'n hoogte waar dit so vinnig moet vlieg dat dit wentelspoed bereik. Die Kármán-lyn is die hoogte waar die spoed wat nodig is om die volle gewig van die vliegtuig lugdinamies te ondersteun, gelyk is aan wentelspoed (bereken volgens die vlerkbelading van 'n gewone vliegtuig). Die definisie van die Kármán-lyn laat hierdie effek buite rekening omdat wentelspoed implisiet voldoende is om enige hoogte te handhaaf ongeag atmosferiese digtheid. Die Kármán-lyn is daarom die hoogste hoogtelyn waar wentelspoed genoeg aërodinamiese hefkrag verleen om in 'n reguit lyn te vlieg sonder dat die tuig die kromming van die aarde se oppervlakte volg.

Terwyl hy lugvaartkunde en ruimtevaartkunde in die 1950's bestudeer het, het Kármán bereken dat bokant 'n hoogte van ongeveer 100 km, 'n tuig vinniger as wentelspoed moet vlieg om genoeg aërodinamiese hefkrag van die atmosfeer te verkry om dit self in die lug te hou. Op hierdie hoogte is die lugdigtheid ongeveer 'n 1/2200000 van die digtheid van die oppervlakte. By die Kármán-lyn is die lugdigtheid (ρ) so dat:
waar

Alhoewel die berekende hoogte nie presies 100 km was nie, het Kármán voorgestel dat 100 km die aangewese grens na die ruimte moet wees want 'n afgeronde syfer kan makliker onthou word. Daar is geringe wisseling in die berekende hoogte want sekere parameters verskil. 'n Internasionale komitee het aan die FAI aanbeveel dat die grens op 100 km aanvaar moet word en daarna is dit vir verskeie doeleindes aanvaar dat dit die grens met die ruimte vorm. Tog is daar geen internasionale wetgewing om die afbakening tussen 'n land se lugruim en die buitenste ruim wettig vas te lê nie.

Nog 'n hindernis wat dit moeilik maak om die grens met die buitenste ruim presies af te baken is die dinamiese aard van die aarde se atmosfeer. Ter illustrasie, by 'n hoogtelyn van 1,000 km kan die atmosfeer se digtheid verskil tot en met 'n faktor van vyf, afhangend van die tyd van die dag, tyd van die jaar en die magnetiese indeks van die ionosfeer.

Die FAI gebruik die Kármán-lyn as die grens om te onderskei tussen lugvaartkunde en ruimtevaartkunde.

Die FAI gebruik in sommige van hulle publikasies die uitdrukking "edge of space" oftewel "grens van die ruimte" om te verwys na 'n streek onder die konvensionele 100 km grens. Hierdie definisie sluit in elke gevalle dele in wat heelwat laer is. Daarom sal sekere ballonvaarte of vlugte in 'n vliegtuig beskryf word as vlugte wat die grens van die ruimte raak. Hierdie uitdrukking word bloot gebruik om te verwys na vlugte wat hoër as die gewone lugvaarte onder normale omstandighede sal gaan.

Die Verenigde State van Amerika se Lugmag se beskrywing van 'n ruimtevaarder is iemand wat meer as 80 kilometer bokant seevlak gevlieg het, ongeveer die skeidslyn tussen die mesosfeer en die termosfeer. NASA gebruik die FAI se 100 kilometer grens. Die Verenigde State van Amerika het geen amptelike definisie van die grens van die ruimte nie. In 2005 is drie veteraan NASA vlieënieers, John B. McKay, Bill Dana en Joseph Albert Walker, wat in die X-15, 'n eksperimentele supersoniese vliegtuig gevlieg het, vereer met ruimtevaardervlerkies. Twee van die drie was reeds dood en het die toekenning postuum ontvang. Terwyl hulle aktief gevlieg het is hulle nie erken as ruimtevaarders nie.

Nog 'n definisie wat in internasionale reg voorgestel word definieer die laer grens na die ruimte as die laagste vlak van aardnabyheid wat bereik kan word in 'n wentelende ruimtetuig, maar dit spesifiseer nie die hoogte nie.  Weens die atmosferies sleur is die laagste hoogte waarop 'n voorwerp in 'n sirkelvormige wentelbaan ten minste een volle omwenteling sonder aandrywing kan maak,  ongeveer 150 km. Daarteenoor kan 'n voorwerp in 'n elliptiese wentelbaan sy hoogte sonder aandrywing behou met 'n aardnabyheid van ongeveer 130 km. Bokant hoogtes van ongeveer 160 km is die lug heeltemal swart. 



</doc>
<doc id="108359" url="https://af.wikipedia.org/wiki?curid=108359" title="Appalache">
Appalache

Die Appalache-bergreeks of Appalachiese Gebergte is 'n lang bergreeks in Noord-Amerika. Die bergreeks is deels in Kanada, maar grotendeels in die noordooste van die Verenigde State van Amerika geleë. Dit strek oor 'n lengte van 1 500 myl vanaf die eiland Newfoundland in Kanada tot in die middel van Alabama in die VSA. Die individuele berge is gemiddeld 900 meter (3 000 voet) hoog. Die hoogste is Mount Mitchell in Noord-Carolina (2 037 m of 6 684 voet). Mount Mitchell is die hoogste punt in die VSA oos van die Mississippirivier, asook die hoogste punt in die ooste van Noord-Amerika.

Vandag is die Appalache slegs die afgetakelde oorblyfsels van 'n eens enorme bergreeks. Die berge is omtrent 480 miljoen jaar gelede gedurende die Ordovisium-tydperk gevorm en was destyds omtrent so hoog soos die Alpe en die Rotsgebergte.

Die Appalachiese Staproete is 'n lang staproete wat byna oor die volle lengte van die bergreeks strek. Die gebied bevat talle steenkoolvelde.


</doc>
<doc id="108362" url="https://af.wikipedia.org/wiki?curid=108362" title="Paul Robeson">
Paul Robeson

Paul Leroy Robeson ([ˈroʊbsən]; * 9 April 1898, † 23 Januarie 1976) was 'n Amerikaanse sanger, akteur, advokaat en aktivis wat by die Burgerregtebeweging betrokke geraak het. Tydens sy akademiese opleiding by die Rutgers-kollege, waarvoor hy 'n beurs ontvang het, was hy 'n uitstekende voetbalspeler. Hy het sy LL.B.-graad by die Columbia-regskool ontvang terwyl hy in die "National Football League (NFL)" gespeel het. 

In sy tyd as Columbia-student het Robeson reeds as sanger en akteur opgetree. Na graduering het hy by die Harlem Renaissance-beweging betrokke geraak en rolle in toneelstukke soos "The Emperor Jones" en "All God's Chillun Got Wings" vertolk.
Vervolgens het hy 'n internasionale loopbaan as sanger en as toneel- en rolprentakteur begin. 'n Toneelrol in Londen het die aanleiding gegee vir sy meerjarige verblyf in die Verenigde Koninkryk saam met sy vrou Eslanda ("Essie").

Internasionale gebeure en ontwikkelinge soos die Spaanse Burgeroorlog, die opkoms van fascisme in Europa en sosiale ongelykhede het sy belangstelling in politiek gewek. Sy anti-imperialistiese standpunt, sy affiliasie met kommunisme en die kritiek, wat hy op die Amerikaanse regeringsbeleid gelewer het, het daartoe gelei dat hy gedurende die McCarthy-tydperk op 'n swartlys geplaas is. 

Sy swak gesondheidstoestand het hom in 1963 genoodsaak om sy loopbaan voortydig te staak en af te tree. Sy vrou Essie is twee jaar na sy aftrede aan kanker oorlede. Gedurende sy laaste jare het hy in Philadelphia gebly en 'n teruggetrokke lewe gevoer. Terwyl hy geweier het om onderhoude te voer en briewe te wissel, het hy Suid-Afrika se rassebeleid skerp veroordeel - 'n standpunt waarvoor hy in 1978 postuum vereer is. 

Terwyl Europese gehore hom gevier het, het hy die eerbewyse van sy eie geboorteland nie meer beleef nie. In 1995 is hy in die "College Football Hall of Fame" opgeneem, in 1998 met 'n Grammy vir sy lewenswerk en met 'n spesiale posseël van die Amerikaanse Posdiens as deel van die "Black Heritage"-reeks vereer, terwyl 'n kulturele sentrum op die kampus van Penn State University en 'n hoërskool in Brooklyn vandag sy naam dra.

Hy word onthou vir sy kenmerkende diep en sonore basstem, as een van die vernaamste vertolkers van Eugene O'Neill se toneelstukke, as meesterlike vertolker van "Othello" (wat ook die laaste rol was wat hy in 1959 in Stratford-upon-Avon gespeel het), as kampvegter vir die regte van Walliese mynwerkers, en as 'n simboolfiguur vir menseregte en swart selfbewussyn.

Media


</doc>
<doc id="108363" url="https://af.wikipedia.org/wiki?curid=108363" title="Turkmene">
Turkmene

Die Turkmene (Turkmeense enkelvoud: "Türkmen", Түркмен; meervoud: "Türkmenler", Түркменлер, [tʏɾkmɛnˈlɛɾ]) vorm naas die Oesbeke en die Kasakke die derde grootste Turkse etniese groep in Sentraal-Asië. Hulle vorm die titulêre nasie van Turkmenistan, waar hulle sowat 85,6% van dié land se bevolking uitmaak, en praat Turkmeens, 'n Turkse taal, as moedertaal.

Naas Turkmene leef nog klein minderhede soos Oesbeke (5,8%), Russe (5,1%) en Kasakke (0,4%) in Turkmenistan. Turkmeense minderhede leef in lande soos Iran (1,3 miljoen), Afghanistan (200 000), Oesbekistan (152 000) en Pakistan (110 000).

Die Turkmene van Sentraal-Asië moenie verwar word nie met die Turkmene van die Midde-Ooste in Irak, Sirië en Turkye wat meer verwant aan Turke is en tydens die Ottomaanse tydperk daar gevestig het.


</doc>
<doc id="108365" url="https://af.wikipedia.org/wiki?curid=108365" title="Beverly Hills, Kalifornië">
Beverly Hills, Kalifornië

Beverly Hills is ’n onafhanklike welvarende voorstad van Los Angeles, Kalifornië, waar baie beroemde rolprentsterre woon. Volgens algemene reg is dit 'n stad en munisipaliteit in die distrik Los Angeles County van die Amerikaanse deelstaat Kalifornië. Sy stadsgebied word volledig omsluit deur die buurstede Los Angeles en West Hollywood (wat self ook byna volledig deur Los Angeles omsluit word).

Die gebied het oorspronklik deel uitgemaak van 'n Spaanse plaas en is vir die verbouing van limabone aangewend. In 1914 is Beverly Hills deur 'n groep beleggers geïnkorporeer wat op soek na 'n oliebron was, maar in plaas daarvan op water afgekom en besluit het om die plek as 'n nedersetting te ontwikkel.

In 2015 het Beverly Hills, waarna ook dikwels as "90210" verwys word (na aanleiding van een van sy hoofsaaklike poskodes), 'n bevolking van 34 870 gehad. Die stad, wat as een van die welvarendstes in die Verenigde State beskou word, staan onder meer bekend vir sy Rodeo Drive-winkeldistrik en die Beverly Hills-olieveld, een van min wat temidde van 'n stadsgebied geleë is en steeds ontgin word.

Beverly Hills se ekonomiese basis vergelyk gunstig met dié van groter nedersettings met enkele honderdduisend inwoners. Saam met pendelaars, wat bedags na die stad stroom, het Beverly Hills tydens dagure 'n bevolking van tussen 150 000 en 200 000. As 'n sogenaamde voldiens-gemeenskap verskaf die munisipaliteit aan sy burgers alle dienste soos polisie, brandweer, watervoorsiening en -suiwering, afvalverwydering en bouinspeksie. Beverly Hills het daarnaas sy eie skooldistrik met sommige van die beste skole in die hele Verenigde State.


</doc>
<doc id="108366" url="https://af.wikipedia.org/wiki?curid=108366" title="41 v.C.">
41 v.C.



</doc>
<doc id="108367" url="https://af.wikipedia.org/wiki?curid=108367" title="54 v.C.">
54 v.C.




</doc>
<doc id="108368" url="https://af.wikipedia.org/wiki?curid=108368" title="197 v.C.">
197 v.C.



</doc>
<doc id="108369" url="https://af.wikipedia.org/wiki?curid=108369" title="198 v.C.">
198 v.C.



</doc>
<doc id="108370" url="https://af.wikipedia.org/wiki?curid=108370" title="119 v.C.">
119 v.C.



</doc>
<doc id="108371" url="https://af.wikipedia.org/wiki?curid=108371" title="124 v.C.">
124 v.C.



</doc>
<doc id="108372" url="https://af.wikipedia.org/wiki?curid=108372" title="Blousuur">
Blousuur

Blousuur of waterstofsianied is 'n chemiese verbinding met formule . Sy soute heet sianiede en die suur behoort tot die pseudohalogeenfamilie en kan gesien word as die suur van sianogeen.

Blousuur is baie giftig en word gebruik as insek- en knaagdierdoder. Dit word ook gebruik om sintetiese vesels en kleurstowwe te vervaardig.

In aanwesigheid van amines, hidroksiede asetaldehide of metaalsianiede of bo 184 °C kan die stof eksplosief polimeriseer.

Inaseming kan by 'n konsentrasie van 270 dpm dodelik wees.


</doc>
<doc id="108385" url="https://af.wikipedia.org/wiki?curid=108385" title="Boeing AH-64 Apache">
Boeing AH-64 Apache

Die Boeing AH-64 Apache is 'n aanvalshelikopter aanvanklik deur Hughes Helicopters ontwikkel as die "model 77" en beskik oor 'n tandemkajuit vir 'n tweemanspan. 


</doc>
<doc id="108386" url="https://af.wikipedia.org/wiki?curid=108386" title="Wemmerpan">
Wemmerpan

Wemmerpan is 'n meer en ontspanningsarea in die suide van Johannesburg. Watersport word daar beoefen. Santarama Miniland is in die park geleë. Die park is oorkant die Turffonteinperderesiesbaan.


</doc>
<doc id="108390" url="https://af.wikipedia.org/wiki?curid=108390" title="Echinoidea">
Echinoidea

Echinoidea is 'n klas seediertjies, ook bekend as seekastaiings, wat hoort tot die Filum stekelhuidiges. Die meeste van die diertjies is rond, vol stekels of naalde en het 'n ystervarkagtige voorkoms. Hulle grote wissel van 60 tot 120mm. See-kastaiings het nie 'n uitsonderlike voorkoms nie maar kan kleurvol wees met dominante kleure van swart, bruin, pers en groen.



</doc>
<doc id="108402" url="https://af.wikipedia.org/wiki?curid=108402" title="Gerimpelde snellervis">
Gerimpelde snellervis

Die Gerimpelde snellervis ("Pseudobalistes fuscus") is 'n vis wat wydverspreid voorkom in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Yellow-spotted triggerfish" of die "Rippled triggerfish".





</doc>
<doc id="108417" url="https://af.wikipedia.org/wiki?curid=108417" title="Kirgisiërs">
Kirgisiërs

Die Kirgisiërs (Kirgisiese enkelvoud: Кыргыз/"Kyrgyz", meervoud: Кыргыздар/"Kyrgyzdar") vorm naas die Oesbeke, Kasakke en Turkmene die vierde grootste Turkse etniese groep in Sentraal-Asië. Hulle vorm die titulêre nasie van Kirgisië, waar hulle sowat 72,6% van dié land se bevolking uitmaak, en praat Kirgisies, 'n Turkse taal, as moedertaal.

Naas Kirgisiërs woon nog klein minderhede soos Oesbeke (14,4%) en Russe (6,4%) in Kirgisië. Kirgisiese minderhede woon ook in lande soos Oesbekistan (250 000), die Volksrepubliek China (143 500) en Rusland (103 422).

Wêreldwyd is daar omtrent 4,5 miljoen Kirgisiërs, waarvan sowat 3,8 miljoen in Kirgisië woon. In die Volksrepubliek China behoort die Kirgisiërs tot een van die 56 amptelik erkende etniese groepe ("nasionaliteite"). Hulle woon veral in die Wes-Chinese outonome gewes Xinjiang saam met ander verwante etniese groepe soos Oeigoere, Oesbeke en Kasakke.

Die naam van die Kirgisiërs is moontlik van 40 (Turks: "kyrk" met die meervoud-agtervoegsel "-yz") stamme afgelei wat onder die epiese held Manas verenig is en teen die Mongole geveg het. Die 40 strale van die son op die vlag van Kirgisië vertoon hierdie 40 stamme. Volgens 'n ander teorie is die naam afgelei van 40 meisies wat krygers geword en waaruit die Kirgisiërs ontwikkel het.


</doc>
<doc id="108419" url="https://af.wikipedia.org/wiki?curid=108419" title="Herodes die Grote">
Herodes die Grote

Herodes die Grote (omtrent 73 v.C. – 4 v.C.) was koning van Judea van 37 v.C. tot 4 v.C.

Hy is die seun van Antipater van Idumea, wat 'n minister was vir die familie van Jannaeus Alexander. Saam met sy broer Phasael kry hy 'n poltieke rol en omtrent 47 v.C. is hy goewerneur van Galilea en sy broer goewerneur van Judea. 

In 43 v.C. word sy vader vermoor. Herodes slaag om vir die swak Hasmonese koning Hyrcanus die poging van Antigonus -die laaste Makkabeër- om 'n burgeroorlog te begin te verhoed. Hy kry Hyrcanus se kleindogter Mariamne as vrou.

In 40 v.C. val die Partiërs Palestina aan. Hyrcanus en Phasael probeer om met hulle to onderhandel maar Phasael word gedood. Herodes trek hom terug na die burg Masada en vra Marcus Antonius om hulp. Die Romeine erken hom as die nuwe koning van Judea en Idumaea. Ná 'n stryd om die mag teen Antigonus wat drie jaar duur is hy met M. Antonius se hulp koning. Cleopatra vra die Romeinse "triumvir" om haar Judea te gee, maar hy weier. Na die dood van Marcus Antonius en Cleopatra probeer Herodes - self 'n Romeinse burger - Octavianus te oortuig dat hy 'n betroubare bondgenoot is. Die nuwe keiser gee hom selfs meer gebied en gee hom die kopermyne van Siprus, 'n ryk bron van inkomste. Hy is 'n ryk man wat ook in die buiteland bekend is vir sy filantropiese geskenke. Die skeepvaartnywerheid van Rhodos en die Olimpiese Spele byvoorbeeld word deur hom gesteun.

Die Jode is daarmee nie trevrede nie, omrede Herodes se koninkryk daardeur nog meer 'n Hellenistiese karakter kry. Hoewel Herodes self 'n Jood is -sy oupa het dit geword en hy het ook so grootgeword- is sy moeder Cyprus 'n Arabiese vrou van heidense afkoms, maar in sy tyd is dit nog nie reël dat jou ma Joods moet wees om jouself Jood te noem nie. Herodes volg die wette en rituele van sy geloof. Toe sy suster Salome met 'n Nabateeër wil trou wat nie besny wil word nie, verbied hy haar om te trou. In 20 v.C. besluit Herodes om die tweede tempel van Jerusalem (Zerubbabel se tempel) te herbou en uit te brei. Hierdie tempel was moontlik net 'n paar jaar voltooi toe dit in 70 ná Christus onder keiser Titus verwoes is. Die tempel is nie die enigste bouprojek nie. Die hawe van Caesarea word omstreeks 22 v.C. uitgebrei. In 25 v.C. is daar droogte en honger in die land. Herodes gebruik sy kontakte met die Romeinse goewerneur van Egipte om groot hoeveelhede graan aan te koop om dit onder die hongerende bevolking te verdeel. In 23 v.C. annekseer hy Trachonitis, Batanaea en Gaulantis wat deur Zenodorus die Ituraeër bestuur was, maar wat 'n tuiste van banditisme geword het. Augustus voeg daar in 20 v.C. nog Paneias aan toe.

Tog is daar opstande teen hom, wat hy bloedig onderdruk. Ook in sy eie paleis vloei daar bloed. In 29 word sy vrou Mariamne gedood. Sy twee seuns Aristobulus en Alexander is baie populêr onder die volk omrede hulle seuns is van sy Hasmonese vrou Mariamne. Haar dood het baie wrok veroorsaak omrede sy die ou koningshuis verteenwoordig het. Sy seuns word beskuldig van ontrou, in Berytus bereg en in 7 v.C. in Sebaste tereggestel. 'n Derde seun sterf in 4 v.C., in dieselfde jaar dat Herodes self aan 'n vreeslike siekte beswyk.

By opgrawings in Herodium het dit in 2007 duidlik geword dat die grafmonument wat daar aangetref is Herodes se mausoleum kan wees. Josephus beskryf dat sy begrafnis baie uitgebrei en grootskaals was. Die gebou in Herodium is opsetlik verwoes tydens die Eerste Joodse Opstand van 66-74. Honderde stukkies van 'n rooi sarkofaag is gevind wat waarskynlik Herodes s'n was en twee wit sarkofage wat moontlik aan ander familielede soos Archelaus behoort het. Later het ander argeologe betwyfel of dit regtig Herodes se mausoleum is.

Koning Herodes is veral bekend deur die verhaal in die Bybel (Matteus 2) oor die Kersverhaal en die besoek van die Drie Konings en die kindermoord wat daarop gevolg het. Dit het baie kunstenaars geïnspireer om dit af te beeld.

Herodes die Grote is nogtans nie die enigste koning met hierdie naam wat in die Bybel genoem word nie.

In Matteus 2:22 word Herodes Archelaus genoem, 'n seun en opvolger van Herodus die Grote, wat koning was toe Josef, Maria en Jesus terugkeer uit Egipte Judea toe.

Die Herodes tydens die kruisiging van Jesus (Lukas 23:7-13) was 'n ander seun Herodes Antipas.

In Handelinge 12:1-23 kom Herodes Agrippa I voor wat 'n kleinseun van Herodes die Grote is en in Handelinge 25 en 26 sy seun Herodes Agrippa II, agterkleinseun van Herodes die Grote.


</doc>
<doc id="108420" url="https://af.wikipedia.org/wiki?curid=108420" title="Tussenganger">
Tussenganger

'n Tussenganger is 'n derde party wat bemiddelingsdienste aan twee handelspartye bied. Die tussenganger tree op as 'n geleibuis vir goedere of dienste wat deur 'n verskaffer aan 'n verbruiker gelewer word. Die tussenganger bied dus toegevoegde waarde aan die transaksie wat dalk nie deur direkte handel moontlik kan wees nie.

Algemene gebruik sluit die versekerings- en finansiële diensbedryf in waar bv. verbandmakelaars, versekeringsmakelaars en finansiële adviseurs bemiddelingsdienste vir die verskaffing van finansiële produkte soos verbandlenings, versekering en beleggingsprodukte bied.

In die reg kan tussengangers kommunikasie tussen 'n kwetsbare getuie, die beskuldigde en hofpersoneel bevorder om die beste getuienis te verkry en om te verseker dat alle partye 'n regverdige verhoor kry.

In ruilhandel is die tussenganger 'n persoon of groep wat waardevolle handelsartikels bewaar totdat dit benodig word, die handelspartye of ander beskikbare plek het om dit te ontvang en te bewaar, of totdat ander voorwaardes nagekom is. In 'n wyer perspektief kan 'n tussenganger 'n persoon of organisasie wees wat 'n kontrak tussen twee partye bewerkstellig.

Die Internet is besig om 'n deursigtige bewustheid te skep oor die gevare en geleenthede om tussengangers in baie nywerhede te outomatiseer.

Tussengangers kan as handels- of rekenmeestertussengangers geklassifiseer word.
Bailey en Bakos (1997) het 'n getal gevallestudies ontleed en vier rolle van elektroniese tussengangers geïdentifiseer, nl. dié van die versameling van inligting, die wek van vertroue, fasilitering en passing.


</doc>
<doc id="108428" url="https://af.wikipedia.org/wiki?curid=108428" title="Bernardo Bertolucci">
Bernardo Bertolucci

Bernardo Bertolucci (IFA: berˈnardo bertoˈluttʃi; gebore op 16 Maart 1941 – 26 November 2018) was ’n Italiaanse rolprentregisseur en draaiboekskrywer. Sy prente sluit in "The Conformist", "Last Tango in Paris", "1900", "The Last Emperor", "The Sheltering Sky" en "The Dreamers".

Bertolucci wou aanvanklik soos sy pa ’n digter word en het van 1958 tot 1961 aan die Universiteit van Rome studeer, waar sy loopbaan as assistentregisseur vir die Italiaanse rolprentmaker Pier Paolo Pasolini begin het. Kort daarna het Bertolucci die universiteit verlaat sonder om te gradueer. In 1962 het hy op 22 jaar sy eerste rolprent, die moordraaiselfliek "La commare secca", geregisseer. Die vervaardiger was Tonino Cervi en die draaiboekskrywer Pasolini. Dit is in 1964 gevolg deur sy geloofde "Before the Revolution" ("Prima della rivoluzione", 1964).

Die hoogtepunt in die Italiaanse rolprentbedryf wat Bertolucci se loopbaan ’n hupstoot gegee het, het in die 1970's afgeneem en Italiaanse regisseurs moes met hul Amerikaanse, Sweedse, Franse en Duitse eweknieë saamwerk. In 1972 was sy prent "Last Tango in Paris", met Marlon Brando (as Paul) en Maria Schneider (Jeanne), omstrede oor onder meer ’n toneel van anale seks tussen die twee karakters. Die 20-jarige Schneider was vooraf onbewus van dié toneel en is net oomblikke voor die verfilming daaroor ingelig. Sy het Bertolucci tot met haar dood in 2011 nooit vergewe vir wat sy as emosionele verkragting beskou het nie. As gevolg daarvan het sy haar daarna beywer vir meer vroulike regisseurs, meer respek vir aktrises en ’n beter voorstelling van vroue in rolprente en ander media. Ook Brando het jare lank nie met die regisseur gepraat nie weens die trauma wat hy deurgemaak het. Bertolucci is in Italië hof toe gesleep oor die toneel, en die sensuurkommissie het gelas dat alle kopieë vernietig word. ’n Hof het Bertolucci se burgerregte vir vyf jaar opgeskort en hom ’n opgeskorte gevangenisstraf van vier maande opgelê. In 1978 het die appèlhof van Bologna gelas dat drie kopieë in die nasionale rolprentbiblioteek bewaar word met die opdrag dat hulle nie gekyk mag word nie, totdat Bertolucci dit later weer vir algemene verspreiding kon voorlê sonder dat dit gesny is.
Bertolucci se ster het helderder geskyn ná sy volgende paar prente, soos "1900" (1976), ’n epiese uitbeelding van boere se stryd in Emilia-Romagna van die begin van die 20ste eeu tot met die Tweede Wêreldoorlog. Dit het ’n indrukwekkende span akteurs gehad, onder andere Robert de Niro, Gérard Depardieu, Donald Sutherland en Burt Lancaster. Ander prente in dié tyd was "La Luna" (1979), wat handel oor dwelms en bloedskande, en "La tragedia di un uomo ridicolo" (1981).

In 1987 het Bertolucci die epiese "The Last Emperor" gemaak, ’n biografiese prent oor Aisin-Gioro Puyi, die laaste keiser van China. Hy het die Oscar vir beste regisseur gewen daarvoor. Die prent het ook die agt ander Oscars gewen waarvoor dit benoem is: vir beste prent, aangepaste draaiboek, kinematografie, rolprentredigering, kostuumontwerp, kunsregie, oorspronklike musiek en klank.

Hierna het die regisseur teruggegaan Italië toe en weer sy ou temas in prente gebruik, met wisselende resensies en loketontvangs. In 1996 het hy "Stealing Beauty" gemaak en in 2003 "The Dreamers".

In 2007 het hy die Goue Leeu by die Venesiese Rolprentfees ontvang vir sy lewenslange bydrae, en in 2011 die Palme d'Or by die Cannes-rolprentfees.

Sy laaste prent was "Me and You" (2012). Hy wou dit eers in 3D skiet, maar het daarvan afgesien en die idee afgemaak as "vulgêr kommersieel".

Bertolucci het ook verskeie draaiboeke geskryf, vir sy eie en ander regisseurs se flieks. Sy enigste ondervinding as akteur was in "Golem – The Spirit of Exile" (1992), met Amos Gitai as regisseur.




</doc>
<doc id="108429" url="https://af.wikipedia.org/wiki?curid=108429" title="Bob Fosse">
Bob Fosse

Robert Louis "Bob" Fosse (23 Junie 1927 – 23 September 1987) was ’n Amerikaanse regisseur, akteur, choreograaf, danser en draaiboekskrywer. Hy het agt Tonys vir choreografie gewen, die meeste nog, en een vir regie. Hy is vir vier Oscars benoem, waarvan hy een vir beste regisseur gewen het vir Cabaret (1972).

Fosse het as jong man saamgespan met ’n ander danser, Charles Grass, om "The Riff Brothers" te vorm. Hulle het in Chicago in teaters opgetree. Hy was daarna in die variëteitvertoning "Tough Situation", wat na militêre basisse getoer het. Fosse het na New York verhuis en in die vertoning "Call Me Mister", saam met sy eerste vrou en destydse dansmaat, Mary Ann Niles, die aandag getrek van Dean Martin en Jerry Lewis. Fosse en Niles het daarna op televisie opgetree in "Your Hit Parade" en "Colgate Comedy Hour".

Fosse het in 1953 ’n kontrak met MGM geteken. Sy vroeë rolle op die silwerdoek was in onder meer "Give A Girl A Break", "The Affairs of Dobie Gillis" en "Kiss Me Kate" (almal 1953). ’n Kort dans wat hy in laasgenoemde gechoreografeer en gedans het, het die aandag getrek van Broadway-vervaardigers. In 1954 het Fosse sy eerste musiekspel, "The Pajama Game", gechoreografeer, gevolg deur "Damn Yankees" die volgende jaar. Hier het hy sy tweede vrou, Gwen Verdon, ontmoet. In 1957 het hy die rolprentweergawe van "Pajama Game", met Doris Day, gechoreografeer.

In 1960 was hy vir die eerste keer regisseur en choreograaf, vir die musiekspel "Redhead". Die stuk het ’n Tony vir beste musiekspel gewen en Fosse die prys vir beste choreografie. Daarna het "Sweet Charity" in 1966 en "Chicago" in 1975 gevolg, ook met Fosse as regisseur en choreograaf.

Fosse het ’n kenmerkende dansstyl gehad en rekwisiete soos hoede, stoele en kieries gebruik. Van sy gewildste nommers sluit in "Steam Heat" ("The Pajama Game") en "Big Spender" ("Sweet Charity").

Hy het vyf rolprente geregisseer. Sy eerste, "Sweet Charity" in 1969 met Shirley MacLaine, is ’n verwerking van die Broadway-musiekspel wat hy geregisseer en gechoreografeer het. Sy tweede, "Cabaret" (1972), het agt Oscars gewen, insluitende vir beste regisseur. Liza Minnelli en Joel Grey het albei Oscars vir hul rolle gewen.

In 1974 was hy die regisseur van "Lenny", met Dustin Hoffman. In dié tyd was hy siek en het hy ’n opehartoperasie ondergaan. In 1979 het hy ’n semi-outobiografiese prent, "All That Jazz", help skryf en geregisseer. Dit beeld ’n rokjagter-dwelmslaaf-choreograaf-regisseur uit te midde van triomf en mislukking. Die prent het vier Oscars gewen, en Fosse het sy derde benoeming gekry vir beste regisseur. Dit het ook in 1980 die Palme d'Or op die Cannes-rolprentfees gewen.

Sy laaste prent was 1983 se "Star 80", oor die vermoorde "Playboy" Playmate Dorothy Stratten. Dit is vir verskeie pryse benoem. In 1986 het hy die Broadway-produksie "Big Deal" geskryf, geregisseer en gechoreografeer. Sy volgende fliek sou oor die rubriekskrywer Walter Winchell en die donker kant van roem gegaan het, maar hy is aan ’n hartaanval dood voor hy aan die projek begin werk het.



</doc>
<doc id="108431" url="https://af.wikipedia.org/wiki?curid=108431" title="Veronica Guerin">
Veronica Guerin

Veronica Guerin (5 Julie 1958 – 26 Junie 1996) was 'n Ierse joernalis. Sy skryf verskillende artikels in die "Sunday Bussines Post"- en "Sunday Tribune"-koerante. Sy het begin skryf oor georganiseerde misdaad in haar land.

Guerin is op 26 Junie 1996 deur dwelmhandelaars op een van die besigste paaie van Dublin vermoor.


</doc>
<doc id="108432" url="https://af.wikipedia.org/wiki?curid=108432" title="Azerbeidjanners">
Azerbeidjanners

Die Azerbeidjanners (Azerbeidjans: "Azərbaycanlılar", آذربایجانلیلار) of Azeris ("Azərilər", آذریلر), ook bekend as Azerbeidjanse Turke ("Azərbaycan Türkləri" آذربایجان تورکلری), vorm naas die Turke die tweede grootste Turkse etniese groep, die grootste inheemse etniese groep in die Kaukasus-streek en naas die Perse die tweede grootste etniese groep in Iran. Hulle vorm die titulêre nasie van Azerbeidjan, waar hulle sowat 91,6% van dié land se bevolking uitmaak, en praat Azerbeidjans, 'n Turkse taal, as moedertaal.

Wêreldwyd leef tussen 28 en 35 miljoen Azerbeidjanners, waarvan meer as 15 miljoen in Iran en sowat 8,2 miljoen in Azerbeidjan. In Iran leef hulle veral in die noordooste in die streek Azerbeidjan, saam met minderhede soos Koerde, Armeniërs en Perse. Hulle vorm die meerderheid in die vier Irannese provinsies van Wes-Azerbeidjan, Oos-Azerbeidjan, Ardabil en Zanjan. In Rusland leef tussen 603 070 en 1,5 miljoen Azerbeidjanners, waarvan meer as 130 000 in die Noord-Kaukasiese Republiek van Dagestan. In Turkye leef tussen 530 000 en 800 000 Azerbeidjanners, veral in die oostelike provinsies van Iğdır en Kars. 284 761 Azerbeidjanners leef in die suidooste van Georgië, waar hulle 6,5% van dié land se bevolking uitmaak en die grootste etniese minderheid vorm.


</doc>
<doc id="108435" url="https://af.wikipedia.org/wiki?curid=108435" title="Appiese Weg">
Appiese Weg

Die Appiese Weg (ook "Via Appia", "Die weg van Appius") was die eerste belangrike Romeinse pad. Die pad is in 312 v.C. van suid van Rome af tot by Brindisi aan die Adriatiese kus gebou. Dit is na die Romeinse amptenaar Appius Claudius Caecus genoem, wat dit vir militêre doeleindes gedurende die Samnitiese oorloë gebou het.

Die pad is tydens die Tweede Samnitiese Oorlog aangelê om die vinnige ontplooiing van troepe moontlik te maak. Die Appiese Weg was ook van groot ekonomiese belang en is vir die vervoer van goedere en persone tussen Rome en Kampanië (en verder) gebruik. Dit loop aanvanklik tot by Capua, maar is later tot by Brundisium (nou Brindisi, 'n hawestad wat die poort na die Ooste was) verleng.

Vanweë die pad se belang kry dit die bynaam "regina viarum" (koningin van paaie). Die natuurskoon langs die pad kon ook 'n rol hierin gespeel het. Die talle spore en afdrukke op en om die pad dui daarop dat dit eens swaar, druk verkeer hanteer het.

Die Quo vadis-kerk is langs die Appiese Weg by die ingang na Rome geleë. Dit is volgens oorlewering die plek waar die apostel Petrus vir Jesus raakgeloop het. Toe Petrus vra ""Heer, waar gaan u heen"", antwoord Jesus: ""Ek gaan na Rome om weer gekruisig te word"". Petrus bedink hom en draai na Rome terug, waarna hy in die Tullianum opgesluit en onderstebo in Nero se Sirkus gekruisig is. Die kerk bevat 'n klip met die beweerde voetspore van Jesus daarop.


</doc>
<doc id="108436" url="https://af.wikipedia.org/wiki?curid=108436" title="Akira Matsunaga">
Akira Matsunaga



</doc>
<doc id="108440" url="https://af.wikipedia.org/wiki?curid=108440" title="Macintosh">
Macintosh

Die Apple Macintosh (ook "Apple Mac" of "iMac" genoem) is die handelsnaam vir 'n soort persoonlike rekenaar wat deur die maatskappy Apple Inc. vervaardig word. Steve Jobs het die oorspronklike Macintosh-rekenaar op 24 Januarie 1984 bekendgestel. Die Macintosh was een van die eerste rekenaars met 'n muis wat gebruik kon word om op ikone op die skerm te klik. Dit is dan ook hierdie funksie, bekend as 'n grafiese gebruikerskoppelvlak, wat die Macintosh so gewild gemaak het. Die eerste model is later na "Macintosh 128k" hernoem. Apple het sedert 1998 die naam "Macintosh" na "Mac" verander, hoewel die produk sedert sy ontwikkeling reeds onder die noemnaam "Mac" bekend was.

Macintosh-rekenaars het aanvanklik, anders as ander persoonlike rekenaars, hulle eie sentrale verwerkers (genaamd die Motorola 68000) gebruik. Later het Apple na die PowerPC oorgeskakel. In 2006 begin hulle om Intel se mikroverwerkers te gebruik. Die nuutste Mac's loop op Intel se i7-verwerkers.

Die Mac gebruik nie die Microsoft Windows-bedryfstelsel soos ander persoonlike rekenaars nie. Dit beskik oor 'n eie reeks bedryfstelsels, wat as OS X bekend staan. Die nuutste weergawe hiervan word "Yosemite" genoem. Mac's kan met behulp van 'n program genaamd ""Boot Camp"" beide Windows en OS X op dieselfde tyd loop. Die program is op alle Mac's gelaai.

Oor die algemeen kos Macintosh-rekenaars meer as ander rekenaars van dieselfde grootte en kapasiteit. Die produk is egter bekend vir sy boukwaliteit en gebruikersvriendelike koppelvlak.


</doc>
<doc id="108446" url="https://af.wikipedia.org/wiki?curid=108446" title="Beira–Lobito-Grootpad">
Beira–Lobito-Grootpad

Die Beira–Lobito-Grootpad is 'n transnasionale hoofwegprojek, dit is Trans-Afrika hoofweg 9 in die transkontinentale padnetwerk.

Die padnetwerk word ontwikkel deur die Ekonomiese Kommissie Verenigde Nasies vir Afrika (UNECA), die Afrika Ontwikkelingsbank (ADB), en die Afrika-unie. Die roete het 'n lengte van 3523 km en deurkruis Angola, die mees suidelike deel van die Demokratiese Republiek van die Kongo, Zambië, Zimbabwe, en Sentraal-Mosambiek. 

Dit is byna voltooi in die suidoostelike helfte waar dit oor geteerde nasionale paaie van Zambië, Zimbabwe en Mosambiek beslaan. Die westelike helfte loop deur die meeste van Angola en die Kongo en bestaan egter uit grondpaaie of afgeleefde teerpaaie wat grootskaalse herkonstruksie benodig.

Die roete verbind die myngebiede van die Kongo, Zambië en Zimbabwe en landbougebiede van Angola, Zambië en Zimbabwe aan die Atlantiese hawe van Lobito en Indiese Oseaanhawe van Beira. Burgeroorloë in Angola, Kongo, Zimbabwe en Mosambiek het ontwikkeling van die hoofweg in die verlede vertraag, die mees onlangse in die Kongo en Angola, wat albei tans in 'n heropbouproses staan. 

Die roete word ook deur 'n spoorverbinding bedien wat parallel aan die pad loop vir die grootste deel van sy lengte, behalwe tussen Kafue en Harare. Die spoorlyn is ook reeds in oorloë beskadig en sy westelike helfte, die Benguela Spoorweg, word nie op die oomblik bedryf nie. Tussen Kapiri Mposhi en Kafue in Zambië deel die snelweg die roete met die Kaapstad-Kaïro-Grootpad.


</doc>
<doc id="108447" url="https://af.wikipedia.org/wiki?curid=108447" title="Lagos–Mombasa-Grootpad">
Lagos–Mombasa-Grootpad

Die Lagos-Mombasa-Grootpad (ook bekend as die Mombasa–Lagos-Grootpad) is die Trans-Afrikaanse snelweg 8 en die hoofroete tussen Wes- en Oos-Afrika. Dit het 'n lengte van 6 259 km en lê aangrensend tot die Dakar-Lagos-Grootpad waarmee dit (wanneer voltooi) die langste oos-wes kruising van die kontinent sal vorm, vir 'n totale afstand van 10 269 km.

'n Deel van die transkontinentale padnetwerk is onder ontwikkeling deur die Ekonomiese Kommissie Verenigde Nasies vir Afrika (UNECA), die Afrika Ontwikkelingsbank (ADB), en die Afrika-unie. Die roete deurkruis Nigerië, Kameroen, Sentraal-Afrikaanse Republiek, die D R Kongo, Uganda en Kenia.

Hoewel die grootpad heelwat verkeer dra op sy geteerde gedeeltes in Nigerië, Kameroen, Uganda en Kenia, is dit op die oomblik nie 'n praktiese roete tussen Wes- en Oos-Afrika nie. Dit is omrede die sentrale gedeelte deur die Demokratiese Republiek van die Kongo slegs uit spore bestaan, wat onbegaanbaar word na gereelde swaar reën. Die digte reënwoud en die behoefte aan gereelde rivierkruisings skep groot uitdagings aan padingenieurs. Daar bestaan ook geen maklike alternatiewe roetes nie, dus geskied oos-weshandel eerder deur die lug of see, en is gevolglik uiters beperk.

Die gebaande weg sou strek van Bangassou in die Sentraal-Afrikaanse Republiek na Buta in die Kongo via Bondo, maar sedert die Kongolese burgeroorloë, het die paadjies tussen die dorpe onbegaanbaar geraak. Die Kongo versoek dat die pad van Zongo (oorkant die rivier by Bangui) via Gemena, Lisala en Bumba na Buta 'n hoër prioriteit vir rehabilitasie dra, en beveel dus eerder hierdie roete aan.

In die ooste van die Kongo strek die roete van Kisangani na die Ugandese grenspos by Katwe via Kamanda en Beni. Hierdie grondpad is ook dikwels onbegaanbaar. 'n Langer roete van Kisangani na die Rwandese grens by Bukavu via die Kongo se Nasionale Pad No. 2 kan beter wees aangesien die pad deels geteer is, maar dit is sedert die oorlog nie weer in gebruik suid van Walikale nie.

Van Bukavu bereik die geteerde hoofpad Kigali (die hoofstad van Rwanda) en verbind met die bestaande roete by Mbarara in Uganda.


</doc>
<doc id="108451" url="https://af.wikipedia.org/wiki?curid=108451" title="Arabiese Lente">
Arabiese Lente

Die Arabiese Lente is 'n golf van proteste, opstande en revolusies wat die Arabiese wêreld van 18 Desember 2010 af geteister het. Dit bestaan uit revolusies in Tunisië, Egipte, Libië en Jemen, 'n burgeroorlog in Sirië, groot betogings en proteste in Bahrein, middelgroot proteste in Jordanië, Marokko, Algerië, Irak, Oman en die Palestynse gebiede, asook kleiner proteste in Mauritanië, Saoedi-Arabië, Soedan, Libanon en Koeweit. Geen voorvalle is egter in Katar of die Verenigde Arabiese Emirate aangemeld nie.

Die presiese oorsaak van die Arabiese Lente verskil van land tot land. Dit wissel van onderdrukking, onregverdige verkiesings, korrupsie, weghol prysstygings, gebrek aan politieke vryheid en werkloosheid. In verskeie demonstrasies uiter die onderdane van Arabiese regimes hul ontevredenheid en pak die skuld op hul onderskeie regerings se skouers.

Talle Arabiese lande (veral Egipte) het 'n hoë geboortesyfer en 'n lae sterftesyfer. Dit het aanleiding gegee tot 'n demografiese krises. 'n Oorvloed van jongmense wil die arbeidsmark betree, maar almal kan nie geakkommodeer word nie. Jonger mense is ook meer geneig om te protesteer, wat tot die onstabiliteit bydra.

Op 17 Desember 2010 steek die straatverkoper Mohammed Bouazizi homself aan die brand. Die owerhede het beslag op sy handelsware gelê en hy is deur 'n vroulike polisiebeampte verneder. Dit lei tot groot protesoptogte en die val van die Tunisiese regering, waarna die onstabiliteit na nabygeleë lande oorgespoel het.



</doc>
<doc id="108452" url="https://af.wikipedia.org/wiki?curid=108452" title="Liv Ullmann">
Liv Ullmann

Liv Johanne Ullmann (gebore op 16 Desember 1938) is ’n Noorweegse aktrise en rolprentregisseur. Sy is bekend as een van die "muses" van die Sweedse regisseur Ingmar Bergman.

Ullmann het haar toneelloopbaan in die middel 1950's as ’n verhoogaktrise in Noorweë begin. Sy het deur haar lewe op die verhoog bly optree en is veral bekend vir haar uitbeelding van Nora in Henrik Ibsen se toneelstuk "A Doll's House". 

Sy het internasionaal bekend geword nadat sy saam met die Sweedse rolprentregisseur Ingmar Bergman begin saamwerk het. Sy was in altesaam 10 van sy gewildste prente, onder meer "Persona" (1966), "The Passion of Anna" (1969), "Cries and Whispers" (1972) en "Autumn Sonata" (1978). Sy was ook saam met Laurence Olivier in "A Bridge Too Far" (1977), wat deur Richard Attenborough geregisseer is.

Sy is meer as 40 keer vir pryse benoem, insluitende twee Oscars en verskeie pryse vir haar lewenslange bydrae, en het onder meer ’n Golden Globe gewen vir "The Emigrants" (1971). In 2000 is sy benoem vir die Palme d'Or vir haar tweede prent as regisseur, "Faithless" (2000). 



</doc>
<doc id="108453" url="https://af.wikipedia.org/wiki?curid=108453" title="Edelgasse">
Edelgasse

Edelgasse is chemiese elemente wat baie onreaktief is en geen verbindings vorm nie. 'n Kenmerk van edelgasse is dat die s- en p-orbitale volledig gevul is; dit is ook reuk- en kleurloos. Op die periodieke tabel vorm edelgasse Groep VIII.

Die edelgasse is:

Al hierdie gasse kom in die lug voor en maak sowat 0,96% van die atmosfeer uit. Wanneer edelgasse in katodebuise gebruik word om lig te produseer, skyn elkeen 'n ander kleur. Aangesien radon radioaktief is, word dit nie sommer vir beligting gebruik nie.


</doc>
<doc id="108455" url="https://af.wikipedia.org/wiki?curid=108455" title="Lynn Redgrave">
Lynn Redgrave

Lynn Redgrave, OBE (8 Maart 1943 – 2 Mei 2010) was ’n Britse aktrise en lid van die bekende Redgrave-toneelfamilie. Haar ouers was die akteurs sir Michael Redgrave en Rachel Kempson. Haar suster was Vanessa Redgrave en haar broer die akteur en politieke aktivis Corin Redgrave. Sy was die tante van die skrywer en regisseur Carlo Gabriel Nero en die aktrises Joely Richardson, Jemma Redgrave en Natasha Richardson, en die skoonsuster van die regisseur Tony Richardson, die Italiaanse akteur Franco Nero en die aktrise Kika Markham. Haar oupa was die stilprent-akteur Roy Redgrave.

Redgrave het in Londen opleiding ontvang voordat sy haar teaterdebuut in 1962 gemaak het. Teen die middel 1960's was sy al in verskeie flieks, insluitende "Tom Jones" (1963) en "Georgy Girl" (1966), waarvoor sy ’n Oscar- en Golden Globe-benoeming gekry en die New York Film Critics Award gewen het.

In 1967 het sy haar Broadway-debuut gemaak en in verskeie produksies in New York opgetree terwyl sy gereeld na Brittanje se West End teruggekeer het. Sy was saam met haar suster, Vanessa, in die verhoogstuk "Three Sisters" in Londen, en in die titelrol van die televisieproduksie "What Ever Happened to Baby Jane?" (1991). 

Sy het in die laat 1990's na rolprente teruggekeer in flieks soos "Shine" (1996) en "Gods and Monsters" (1998), waarvoor sy nog ’n Oscar-benoeming gekry het. Redgrave is die enigste persoon wat vir al die Amerikaanse vermaakpryse (Grammy, Emmy, Oscar en Tony) benoem is en nie een gewen het nie.

Sy is in 2009 in die Amerikaanse teater-eresaal opgeneem.



</doc>
<doc id="108456" url="https://af.wikipedia.org/wiki?curid=108456" title="Franco Nero">
Franco Nero

Franco Nero (gebore as Francesco Clemente Giuseppe Sparanero; 23 November 1941) is ’n Italiaanse akteur.

Nero se rolprentdebuut was in ’n klein rol in "La ragazza in prestito" (1964). Sy eerste hoofrol was in 1966 in "Django", steeds een van sy bekendste prente. In dié jaar het hy in nog agt prente gespeel, onder meer "Texas, Adios" en "Massacre Time".

In 1967 was hy in "Camelot" te sien as Lancelot. Op die stel het hy sy lewensmaat van baie jare en later sy vrou, Vanessa Redgrave, ontmoet. Omdat sy Engels nie baie goed was nie, was sy keuse van rolprente beperk. Hy was wel in "The Virgin and the Gypsy" (1970), "Force 10 from Navarone" (1978), "Enter the Ninja" (1981) en "Die Hard 2" (1990).
Hoewel hy dikwels dieselfde soort karakters vertolk het, het hy tog ’n groot verskeidenheid rolle gespeel, soos Abel in die epiese "The Bible: In The Beginning" (1966), ’n vernederde ingenieur wat wraak soek in "Street Law", ’n gay luitenant in "Querelle" (1982) en ’n Serwiese Middeleeuse held in "The Falcon" (1983). Hy het in meer as 150 prente verskyn en het een geskryf en vervaardig: "Jonathan degli orsi" (1993). Hy het ook daarin gespeel.

Sy ander prente sluit in "Tristana" (1970), "The Versace Murder" (1998) en "Megiddo: The Omega Code 2". Hy was ook die verteller in die prent "Rasputin" (2010).

In 2010 het Nero ook saam met Redgrave in "Letters to Juliet" verskyn. In 2011 het hy ’n ster ontvang op die Italiaanse Walk of Fame in Toronto, Kanada. Die jaar daarna het hy ’n kameerol vertolk in "Django Unchained" in ’n toneel saam met Jamie Foxx, wat Django in dié fliek speel. 

Nero en Redgrave se seun, Carlo Gabriel Redgrave Sparanero (professioneel bekend as Carlo Gabriel Nero), is ’n draaiboekskrywer en regisseur.



</doc>
<doc id="108457" url="https://af.wikipedia.org/wiki?curid=108457" title="Walter Matthau">
Walter Matthau

Walter Matthau (gebore as Walter John Matthow; 1 Oktober 1920 – 1 Julie 2000) was ’n Amerikaanse akteur wat die bekendste was vir sy rol as Oscar Madison in "The Odd Couple" en sy gereelde samewerking met sy medester Jack Lemmon. 

Matthau het toneelklasse geloop by die Duitse regisseur Erwin Piscator. Hy was jare lank ’n gerespekteerde verhoogakteur en het in 1962 die Tony vir beste akteur in ’n toneelstuk gewen.

Hy het sy rolprentdebuut in 1955 gemaak in "The Kentuckian" teenoor Burt Lancaster. In 1958 was hy saam met Elvis Presley in "King Creole. Ander prente in die laat 1950's sluit in "Ride a Crooked Trail" en "Onionhead". In 1962 was hy saam met Kirk Douglas in "Lonely are the Brave" en in 1963 saam met Audrey Hepburn in "Charade".

Hy het ook dikwels op televisie verskyn, in onder meer die reeks "Naked City", ’n episode van "The Eleventh Hour" en "Dr. Kildare", en ’n paar keer in "The DuPont Show of the Week". In dié tyd het Matthau nie eintlik in komedies verskyn nie, maar meestal in dramas soos "Fail Safe" (1964). 

In 1965 het Neil Simon hom in die toneelstuk "The Odd Couple" laat speel. Hy het dié rol later in die rolprent met dieselfde naam herhaal, saam met Jack Lemmon. Hy was daarna ook in die komedie "The Fortune Cookie" (1966) saam met Lemmon en het ’n Oscar vir beste manlike byspeler gewen – dit was die eerste van baie kere dat hy saam met Billy Wilder gewerk het. Ook vir "Kotch" (1971) en "The Sunshine Boys" (1975) is hy vir ’n Oscar benoem, en vir laasgenoemde het hy ’n Golden Globe gewen.

Hy het daarna in nog filmweergawes van toneelstukke gespeel, soos "Hello, Dolly!" en "Cactus Flower" (albei 1969), asook "Plaza Suite" (1971) en die opvolg, "California Suite" (1978).

In 1994 het hy die rol van Albert Einstein vertolk in die prent "I.Q." Sy samewerking met Lemmon was een van die suksesvolstes in Hollywood. Hulle het in altesaam 10 prente saam verskyn – 11 as ’n mens "Kotch" bytel waarin Lemmon in ’n kameerol verskyn. Hulle was ook albei in die drama "JFK" (1991), maar verskyn nie saam in tonele nie. Matthau was in 1992 die verteller in die Dr. Seuss-prent "How the Grinch Stole Christmas!" en in 1993 het hy die rol van mnr. Wilson vertolk in "Dennis the Menace".

Matthau en Lemmon het weer saamgewerk in die komedie "Grumpy Old Men" (1993) en sy opvolg, "Grumpier Old Men" (1995). Verder was hulle saam in "Out to Sea" (1997) en "The Odd Couple II" (1998). Matthau se laaste verskyning in ’n rolprent was in 2000 in "Hanging Up", met Diane Keaton as regisseur.



</doc>
<doc id="108458" url="https://af.wikipedia.org/wiki?curid=108458" title="Peter Magano">
Peter Magano

Peter Magano was 'n lid van die ANC en die Pretoriase Aksie-komitee wat vroeg in 1955 gestig is. Hy het een van die eerste vrywilligers om by Umkhonto we Sizwe aan te sluit en het later 17 jaar op Robbeneiland deurgebring. Hy het die spesiale raadgewer vir tradisionele sake vir die destydse Premier van Noordwes, Popo Molefe, geword. Hy sterf op die ouderdom van 75 in 2002 ná 'n motorongeluk. Voormalige President Nelson Mandela het sy begrafnis in Ga-Rankuwa bygewoon.

Peter Magano-weg (voorheen bekend as Leah Mangope-weg) in Mabopane is in 2012 na hom vernoem.


</doc>
<doc id="108459" url="https://af.wikipedia.org/wiki?curid=108459" title="Stanza Bopape">
Stanza Bopape

Johannes Maisha Stanza Bopape was 'n ANC-aktivis en burgerlike leier. Hy is in 1987 verkies as die eerste hoofsekretaris van die "South African National Civic Organisation (SANCO)" in Mamelodi. Die polisie het hom daarvan beskuldig dat hy 'n kommunis was en 'n gevaarlike invloed. Ondanks die feit dat hy moes vlug, het hy daarin geslaag om te mobiliseer en mense teen apartheid te organiseer. 

Bopape is uiteindelik op 10 Junie 1988 deur die polisie in hegtenis geneem. Hy is na John Vorsterplein geneem waar hy wreed gemartel is tesame met Murphy Morobe, 'n jong aktivis van Soweto. Hy is op 12 Junie 1988 in polisie-aanhouding oorlede, waarna sy liggaam in die krokodilbesmette Komatirivier, op die grens van Mosambiek en Suid-Afrika, gegooi is. Op 4 Julie 1988 het die polisie vir sy ouers gesê dat hy uit die tronk ontsnap het. 

Stanza Bopapestraat (voorheen bekend as Kerkstraat, vanaf Nelson Mandelarylaan na die ooste) in Pretoria is in 2012 na hom genoem.


</doc>
<doc id="108460" url="https://af.wikipedia.org/wiki?curid=108460" title="NG gemeente Riebeek-Kasteel">
NG gemeente Riebeek-Kasteel

Die NG gemeente Riebeek-Kasteel is ’n gemeente in die Nederduitse Gereformeerde Kerk se Sinode van Wes-en-Suid-Kaapland met sy middelpunt op die Swartlandse dorpie Riebeek-Kasteel.

In 1854, op 'n vergadering aan die huis van oudouderling J.A. Loubser van Allesverloren, het die ingesetenes van die omtrek van die teenswoordige Riebeek-Kasteel en Riebeek-Wes (die Riebeekvallei), besluit om op eersgenoemde plek 'n hulpkerk te bou. Ouddiaken N. Walters van Twist het 'n stuk grond van 271 vierkante treë vir 'n kerkgebou gegee en die mense in die omtrek het tot die boufonds bygedra. Toe die hoeksteenlegging op 8 Augustus 1855 plaasvind, het by verskillende lidmate van die omgewing van Riebeek-Wes die vrees ontstaan, dat die hulpkerk die middelpunt kon word van 'n afsonderlike gemeente, en aangesien hulle dit onwenslik geag het, het hulle die boukommissie, na die fondament reeds gelê is, £37 10s. aangebied tot skadeloosstelling van gemaakte onkoste, op voorwaarde dat die werk gestaak word.

Toe hierdie aanbod van die hand gewys word, het 'n aantal lidmate van Riebeek-Wes in 1856 by die Ring van Tulbagh aansoek gedoen om die stigting van 'n gemeente in hul omgewing. Volgens 'n brief van ds. J.C. Moorrees namens die kerkraad van die gemeente Swartland aan die Ringsvergadering voorgelê in 1855, blyk dit dat daar toe reeds onenigheid was onder die twee partye en dat die ontevredenes reeds op die dag van die hoeksteenlegging besluit het om die volgende dag aan die huis van oudoudl. J.A. Loubser byeen te kom om te besluit oor die aanlê van 'n dorp en kerk wat die naam Riebeek sou dra.

Toe hierdie aansoek voor die Ringsvergadering gelê word, was daar ook 'n memorie teen afskeiding en gevolglik is 'n kommissie bestaande uit di. R. Shand van Tulbagh en J.H. Neethling van Hopefield en oudll. H. van der Westhuyzen van Worcester en C. Bosman van Piketberg benoem om die saak te ondersoek en rapport uit te bring. As gevolg van die rapport is die saak van die hand gewys, maar oudoudl. J.A. Loubser het kennis gegee dat hulle die saak in appèl voor die Sinode sou bring.

'n Sinodale Kommissie bestaande uit di. J.F. Reitz van Somerset-Wes, Kuys van Napier, Bamberger van Fraserburg en oudl. S. Minnaar van die Paarl het die saak ondersoek en rapport uitgebring. Die verslag is op 23 Oktober 1857 in behandeling geneem en die Sinode het die afstigting goedgekeur. Op 6 Januarie 1858 is die NG gemeente Riebeek-Wes gestig deur 'n sinodale kommissie bestaande uit ds. G.W.A. van der Lingen van die Paarl, oudl. O.J. Truter, Hollandse konsul in Kaapstad, en dr. S.P. Heyns, predikant van Kaapstad.

Hierdie korte oorsig van die gemeente Riebeek-Wes is nodig, daanegsien daardie gemeente en die gemeente Riebeek-Kasteel onafskeidelik aanmekaar verbind was, soos ook blyk uit 'n voorstel van oudl. J.A. Loubser om aan die kerkraad van Swartland mee te deel dat ds. J.C. Moorrees van Swartland die gewoonte het om sonder verlof van die kerkraad van Riebeek-Wes op Riebeek-Kasteel diens te hou, en die kerkraad versoek om dit te belet aangesien Riebeek-Kasteel deel was van die gemeente Riebeek-Wes. Aangesien ds. Moorrees geweier het om die kerkraad van Riebeek-Wes te ontmoet, het genoemde kerkraad die saak voor die Ring van Tulbagh gebring en die Ring het besluit dat ds. Moorrees die reg het om daar diens te hou. Die afgevaardigdes van Riebeek-Wes het kennis gegee dat hul hulle in appèl op die sinodale kommissie sou beroep. Later het die kerkraad besluit om die kennisgewing van appèl terug te trek, en dit blyk dat ds. Moorrees opgehou het om dienste op Riebeek-Kasteel te hou, want kort hierop het die direkteure van die hulpkerk gevra dat die Ring bepaal dat ds. J.C. Moorrees vier Sondae in die jaar op Riebeek-Kasteel moet diens hou. Volgens die ou notule boek van die hulpkerk het ds. Moorrees gereeld gekom, en die versoek was om by geleentheid van gevraagde vier besoeke die Nagmaal te bedien.

Ten spyte van die stigting van Riebeek-Wes en die gemeente aldaar – wat in 1858 'n selfstandige gemeente geword het – het plaaslike lede met die aanbou van 'n hulpkerk volgehou, en hoewel die kerk nog nie voltooi was nie, is dit Sondag 4 Mei 1856 ingewy onder die direkte verklaring dat die kerkraad van Malmesbury dit nie as presedent wil beskou hê dat daar in die toekoms op Sondae deur die leraar sal diens gehou word nie, maar wel af en toe dan in die week volgens die oorspronklike bestemming van die kerk. Benewens ds. Moorrees was teenwoordig 'n deputasie uit die Swartlandse kerkraad – omdat op Riebeek-Kasteel indertyd geen dienende kerkraadslede was nie – en ds. A.F. du Toit van Wellington.

By geleentheid is die doop bedien aan 'n dogter van die heer S.W. van der Merwe en in die namiddag het ds. Du Toit die diens waargeneem. Op versoek van die lede hier het die kerkraad besluit dat in die toekoms elke eerste Woensdag in die maand diens in die hulpkerk gehou sou word. Op 25 April 1857 het die direksie vergader en besluit om voortaan te vergader elke Vrydag voor die Nagmaalsbediening en dat die heer P. van Santen 'n lys sou hou en gawes sou ontvang vir 'n preekstoel. Op 19 Desember 1857 het die direksie besluit om met die aanbou van 'n konsistoriekamer te begin en om aan die Swartlandse kerkraad te vra om plaaslike kerkraadslede aan te stel. In Oktober 1858 is die kerk op Malmesbury afgebreek en vergroot. Die susters van die hulpkerk het dus die kerkraad gevra om aan hulle, ingeval 'n nuwe preekstoel aangeskaf word, die oue teen 'n billike prys te verkoop, vir gebruik in die hulpkerk. In antwoord hierop is die preekstoel as geskenk aan die hulpkerk gegee. Die versoek om die ou preekstoel van die gemeente Swartland aan te koop vir die hulpkerk op Riebeek-Kasteel is onderteken deur die volgende susters: Elizabeth Walters (née du Toit), Magdalena le Roux (née Hamman), Magdalena Booysen (née Reyneke), wed. J.H. Redelinghuys (née Hamman) en Wilhelmina van Santen (née Walters).

Op 14 November 1858 het drie kinders – H.J.F. Redelinghuys, P. van Santen en H.P. Walters – aan ds. Moorrees 'n Bybel oorhandig vir gebruik op die preekstoel van die hulpkerk. Op 26 Desember 1858 is die eerste Nagmaal hier bedien deur ds. Moorrees (daarna is dit gereeld gedoen) en die dag daarna is die eerste huwelik voltrek, en wel tussen Matthys Machiel Adriaan Basson en ’n nooi De Vlaming (voornaam vergete). In Julie 1860 het die direksie 'n stuk grond met fonteine daarop van B.G. Booysen gekoop vir 9 000 Kaapse gulde en in Oktober het N. Walters van Twist nog 'n stuk grond aan die direksie gegee op voorwaarde dat hulle die geld vind vir die koopskat van die grond van B.G. Booysen.

In Oktober 1862 is 'n versoek aan die Sinodale Vergadering gerig om 'n afsonderlike gemeente hier te stig. 'n Kommissie van ondersoek is aangestel en in Augustus 1863 het sy haar rapport ingedien, na aanleiding waarvan in Oktober 1863 die gemeente Riebeek-Kasteel afgestig is van die Swartlandse gemeente (Malmesbury met ds. J.C. Moorrees as konsulent. In Desember is die eerste kerkraadslede, deur die Ringskommissie benoem, deur ds. J.C. Moorrees aan die gemeente voorgestel, naamlik as ouderlinge: N. Walters en D.S. le Roux. As diakens: J.P. Maree, J.P. Louw, C.J. Grobbelaar en S.J. van der Merwe.

Uit die notule van die vergaderings van die kommissie wat hulle beywer het vir die stigting van 'n hulpkerk op Riebeek-Kasteel blyk dit duidelik dat die voorstanders die volgende was: J.H. Redelinghuys, J.P. Maree, P. van Santen, C. Grobbelaar, H.P. Walters, M.G. Smuts, J.N. Redelinghuys, A.A. Smit, N. Walters, S.W. van der Merwe, D.S. le Roux, H. de Waal, J.J. le Roux, P. Jordaan, B. Booysen en M. Reyneke.

As konsulent is aangestel ds. J.C. Moorrees van Swartland en hy het dit gebly tot Junie 1881 toe hy sy emeritaat aanvaar het. Hoewel die gemeente Riebeek-Kasteel selfstandig geword het, is daar geen beroep uitgebring voor Oktober 1880 nie en gedurende al dié jare het ds. Moorrees gereeld elke drie maande hier diens gehou en die sakramente bedien. By geleenthede is die kerkraadsvergaderings gehou en ds. Moorrees het self die notule gehou. Hoewel die notule geen melding daarvan maak dat die direksie van die hulpkerk opgehef is nie, is dit tog duidelik dat dit gedoen is en dat alle kerkboeke, dokumente, ens. in hande van die kerkraad gekom het.

Ná die dood van ds. Moorrees het die predikante van Riebeek-Wes hier as konsulente gedien. Die eerste konsulent, ds. J.C. Moorrees is op 24 Augustus 1807 in Kaapstad gebore en daar het hy sy eerste onderwys ontvang. Sy teologiese opleiding het hy in Utrecht, Holland, ontvang. In September 1833 is hy aan die Kaap gelegitimeer en kort daarop is hy aangestel as predikant van Swartland en in Februarie 1834 deur dr. Abraham Faure van Kaapstad bevestig. In Junie 1881 het hy om gesondheidsredes van sy gemeente afskeid geneem, dog hy het in die ou pastorie bly woon, waar hy in Junie 1885 ontslaap het.

Ds. A.J. Louw was konsulent van die gemeente tydens sy ampsbediening op Riebeek-Wes (1885–’88). Hy is in Januarie 1859 in Paarl gebore. Nadat hy sy teologiese opleiding aan die Teologiese Seminarie op Stellenbosch voltooi het, is hy gelegitimeer en na Riebeek-Wes beroep, waar hy deur sy swaer prof. N.J. Hofmeyr bevestig is. (Sewe van ds. Louw se swaers was predikant in die NG Kerk en 'n broerskind, Wynand Louw, die eerste Afrikaanse argitek.)

Ds. C.D. Bam, opvolger van ds. Louw was die volgende konsulent. Hy is in Desember 1856 op Stellenbosch gebore. Nadat hy in 1876 die matrikulasie-eksamen daar afgelê het, het hy hom tot 1884 aan die onderwys gewy. In 1888 het hy sy teologiese studie aan die Kweekskool op Stellenbosch voltooi en in 1889 is hy op Riebeek-Wes georden en bevestig deur ds. C. Rabie van Swartland. In 1894 het ds. Bam Riebeek-Wes verlaat en nadat hy nog enige gemeentes bedien het, het hy in 1920 sy emeritaat aanvaar en hom metterwoon in Noorder-Paarl gevestig.

Van 1895 tot 1903 het ds. G.J. Hugo van Riebeek-Wes hierdie gemeente as konsulent gedien. Ds. Hugo is in 1864 in Daljosafat, Wellington, gebore. Nadat hy die matrikulasie-eksamen daar afgelê het, is hy aan die Kweekskool op Stellenbosch vir die evangelie-bediening opgelei. Hy is in 1889 gelegitimeer en het agtereenvolgens op Sutherland, Riebeek-Wes, Vredenburg, Colesberg, Tulbagh, Porterville en Vandermerwe (Bonnievale) gearbei. Hy het die Kerk jare lank as moderator gedien. Nadat hy sy emeritaat aanvaar het, is hy onverwags en skielik oorlede aan Die Strand, waar hy, ná sy tweede huwelik, vir sy wittebroodsdae gegaan het.

Van 1903 tot 1911 was ds. George S. Malan van hierdie gemeente konsulent. Hy is in April 1861 in die afdeling Wellington gebore en nadat hy die matrikulasie-eksamen daar afgelê het, het hy vir verdere studie na die Victoria-kollege op Stellenbosch gegaan waar hy in 1881 die B.A.-graad verwerf het. In 1885 het hy sy teologiese kursus aan die Kweekskool voltooi en is hy gelegitimeer. In 1886 is hy in die gemeente Barkly-Oos bevestig. Daarna het hy 'n jaar lank aan die Ebeneserskool op Pretoria as dosent opgetree maar in 1887 is hy weer as herder en leraar op Vredefort bevestig. Vervolgens het hy Montagu, Bethulie, Greytown, Riebeek-Wes en Drieankerbaai bearbei. Ds. Malan het Drieankerbaai verlaat om as redakteur van die "Kerkbode" op te tree, in watter betrekking hy tot sy dood werksaam was.

Van 1911 tot 1930 was ds. J.P. van Huyssteen konsulent van hierdie gemeente. Jacobus van Huyssteen is in 1871 op Wittedrift, Knysna, gebore. Die matrikulasie- en 02-onderwyserseksamens het hy aan die Normaalkollege, Kaapstad, afgelê en van 1892 tot 1898 sy kragte aan die onderwys gewy. In 1903 is ds. Van Huyssteen op Jagersfontein georden en bevestig en agtereenvolgens het hy die Gemeentes Oos-Londen, Riebeek-Wes en weer Oos-Londen bearbei.

Sy opvolger as konsulent in 1931 was ds. G.P. van den Berg, ook van Riebeek-Wes. Ds. Van den Berg is op Brandfort gebore, maar sy ouers het na Senekal verhuis waar hy gematrikuleer het. In 1925 het hy aan die Grey-universiteitskollege sy B.A.-graad verwerf. Gedurende 1926 het hy onderwys gegee op Villiers, maar in 1927 het hy na die Kweekskool op Stellenbosch gegaan. In 1930 is hy gelegitimeer en in dieselfde jaar het hy sy B.D.-graad verwerf. Vanaf Februarie 1931 was hy werksaam in die gemeente Riebeek-Wes tot hy daar beroep is en in Mei van dieselfde jaar daar georden en bevestig is deur die hoogeerwaarde prof. A. Moorrees, 'n seun van ds. J.C. le Febre Moorrees (1807-'85), predikant van die NG gemeente Swartland (1833–1881) in wie se tyd sowel Riebeek-wes as Riebeek-Kasteel gestig is en na wie Moorreesburg genoem is.

Hoewel die gemeente in Oktober 1863 selfstandig geword het, kon die gemeente dit nie bekostig om 'n predikant te beroep nie, en het die konsulent, ds. J.C. Moorrees van Malmesbury, die gemeente bly bearbei tot in 1880 toe besluit is om 'n predikant te beroep. (Op 2 Mei 1871 is wel 'n beroep op ds. C.P. Theron uitgebring met 'n salaris van £100. Dié bedrag was so klein, ds. Pieter de Waal skryf in "Ons Kerk Album" van 1917 hierdie beroep is "natuurlik" van die hand gewys.) Op 10 November 1880 is 'n beroep uitgebring op ds. J.S. Hauman van Bowesdorp, Namakwaland. Die beroep is aangeneem dog daar die pastorie nog in aanbou was, is ds. Hauman eers op 8 April 1881 hier bevestig deur ds. Gilles van de Wall van die Paarl en nog dieselfde namiddag het ds. Hauman sy intreepreek gelewer na aanleiding van 2 Kor. 12:9: "En Hij heeft tot mij gezegd: Mijn genade is u genoeg; want Mijn kracht wordt in zwakheid volbracht. Zo zal ik dan veel liever roemen in mijn zwakheden, opdat de kracht van Christus in mij wone."

Ds. Johannes Stefanus Hauman is op 6 Desember 1845 op Keurvlei, Franschhoek, gebore. Hy is onder wyle Jan de Villiers aan die Paarl opgevoed tot dat hy na Stellenbosch gegaan het om vir die evangelie bediening opgelei te word. Nadat hy sy studie op 23-jarige leeftyd voltooi het, het hy kort daarop 'n beroep na Namakwaland aangeneem. Aangesien dit 'n nuwe gemeente was, moes die jong leraar hard werk om sowel 'n pastorie as 'n kerk te bou. Nadat ds. Hauman 'n paar jaar in Namakwaland werksaam was, is hy met vakansie na Europa. Daar het hy Mary Walker, dogter van ds. Alexander Walker van Crail in Fifeshire, ontmoet, en voor hy teruggekeer het, is hy met haar in die huwelik bevestig. In 1881 is ds. Hauman op Riebeek-Kasteel bevestig.

Aangesien hy die eerste predikant van die gemeente was, het hy die wordings- en worstelstryd saam met die gemeente deurgemaak. Ds. Hauman was 'n ywerige voorstander van sendingwerk. Hier het hy 'n sendingkerkie opgerig en sonder besoldiging in sy vrye tyd die evangelie aan die bruin mense verkondig. In 1908 het ds. Hauman 'n beroep aangeneem om as prediker onder die melaatses op Robbeneiland te gaan arbei. Ná 10 jaar het hy sy emeritaat aanvaar en op 24 Julie 1925 het hy aan sy woning in Mowbray sy ewige rus ingegaan.

Nadat ds. J.S. Hauman die beroep om onder die melaatses op Robbeneiland te gaan arbei aangeneem het, het hy sy demissie op 11 Maart 1908 hier ontvang. Ná 'n paar onsuksesvolle beroepe, het ds. P. de Waal die beroep op hom uitgebring, aangeneem en op Vrydag 14 Mei 1909 is hy hier ontvang en bevestig (volgens ds. De Waal self in "Ons Kerk Album" van 1917 is hy op 13 Mei bevestig) en op 16 Mei het hy sy intreerede gehou. Sowat 70 karre het uitgegaan om die nuwe leraar en sy gade op die Hermon-Riebeek-Kasteel-pad te ontmoet. Die ontvangs was aan die pastorie en die vergesig vanaf die stoep het geïnspireer tot groot dade. Onder meer het ds. De Waal gesê: “Daardie vaste berge sal my herinner aan die beloftes van God, wat nog vaster staan."

Soos vir Nehemia het ook op die nuwe leraar baie werk – vernuwingswerk, reformasiewerk, opbouingswerk – gewag en dit was van 'n moeilike en delikate aard. Onder meer is sitplaasgelde baie jare agtereen nie betaal nie; waterkwessies het gedurig onenigheid en moeite veroorsaak omdat die dorpsbestuur die water nie beheer het nie en selfs die dorpsplein was nog op naam van die kerkraad; grondhuur en verkoop het aanskrywings en dreigemente teen lidmate in die verlede veroorsaak, huurgelde was jare agtereen agterstallig; basaargelde was nooit meer as £96 p.j. nie; op die eerste Ringsvergadering was die opbrengs vir die sending van Riebeek-gemeente £16 as opgawe vir die hele jaar. Kortom kan gesê word dat al hierdie sake reggestel is en gou ook. Ou skulde is kwytgeskel en met 'n skoon blad is begin.

Nadat al hierdie vossies, wat die geestelike wingerd van 'n gemeente bederf, vernietig is, kon die aandag aan groter en ernstiger dinge gewy word. Met die aanbou van 'n nuwe kerk is begin. Op die eerste gemeentevergadering oor dié saak, in die saal (toe kerkgebou) was 'n gewilligheid tot samewerking wat verbasend en sielsinspirerend was. Wie geen geld kon gee nie, sou eiehandig met pik en graaf help terwyl ander materiaal van die stasie sou aanry ens. Toe die hoeksteen gelê word, het die gemeente slegs £1 600 geteken gehad, maar die lidmate se ywer is beloon. Ds. Meiring (bes moontlik ds. P.G.J. Meiring van die Paarl) het destyds gesê: “Ek bewonder u moed," en ná die voltooiing het ds. D.S.B. Joubert gesê: “Hoe het u dit reggekry!”

Die tender van ene Huggett was slegs £4 400, en hy was so instemmend om nog £100 af te slaan sodat hy vir £4 300 gebou het. Kalk ter waarde van £120 is van die kalkoond in die gemeente verkry teen 'n billike prys. Die gasligte het £141 3s. gekos en is, nes die klok, ingesit deur die argitek, Folkert Wilko Hesse. Bel en uurwerk het £173 0s. 6d. gekos; preekstoel en banke £762 10s. Saam met al die ander en argiteksfooie het die uitgawes vir die gebou £5 976 beloop, wat verbasend goedkoop was.

Met hulp van Bo en eie inspanning deur gemeentekonserte, rommelvendusieverkoping, blommetentoonstelling (die eerste begin van die gewone tentoonstellings op Riebeek-Kasteel), kollektereise van ds. De Waal deur die gemeentes Malmesbury (£259 5s. 6d.), Tulbagh en Kruisvallei (dorp, £30 15s. 4d.), Riebeek-Wes (£77 4s. 6d.), Moorreesburg (£108 5s. 6d.), deur skrywes om bydraes aan bekendes elders en 'n lening van wyle Evert Loubser teen 'n lae rentekoers, kon die gebou betaal word. Slegs een persoon kon £1oo gee, maar daar was hartlike samewerking.

Toe ds. De Waal die kollekteboek op die kerkraadstafel lê vir ouditering, het 'n ouderling dit na hom teruggeskuiwe met die woorde: “Ons wil dit nie sien nie," en toe ds. De Waal sê: “Baie dankie vir die groot vertroue in my gestel, maar mense het predikante al van oneerlikheid beskuldig en dus verlang ek dat die Kerkraad dit moet nasien," het dieselfde ouderling dit weer teruggestoot. Later het ds. De Waal hiervan gesê: “'n Mooier getuigskrif kon die kerkraad my nie gegee het nie." Of die kerk sonder skuld ingewy is, kan nie meer met sekerheid gesê word nie, maar veel was daar in elk geval nie, skryf J.F. Krog in die gemeente se 75-jarige kerksoewenier van 1938, maar ds. De Waal skryf in "Ons Kerk Album" dit was sowat twee jaar ná die inwyding 'n volle £2 000. Hy het ook die boukoste afgerond tot £6 000, "zonder het verschaffen van stenen (klip), water en alle materiaal op de bouplaats".

Daardie groot kragsinspanning tot vrygewigheid vir die bou van 'n sierlike godshuis was die keerpunt in die hulpvaardigheid in die geskiedenis van die gemeente, aldus Krog. Mense het geleer om vir die Kerk te gee, sonder om skade te ly. Sommige groot gewers het gesê: “Meneer, ons voel dat ons weer kan gee." Voortaan was die dankoffers vir die gemeentelike werksaamhede en die sending veel meer as tevore. Van hierdie tydstip af het die gemeente begin groei in aansien by andere.

Die uiterlike het gehelp. Op sportterrein (tennis en rugby, selfs hokkie) het die naam van Riebeek-Kasteel bekend geword en respek afgedwing want hy het selfrespek gehad. Mooiste was die seën op geestelik gebied. Die ou kerkgebou was soms heeltemal te klein op 'n Sondag vir die gereelde dienste. Mense het van omliggende gemeentes aangekom. Met Pinkstertye veral het strome van seën gevloei. Die gewone bidders en bidsters van vroeër jare is later verdring deur ander bidders. Bekerings het plaasgevind en die Kinderkrans en Strewersvereniging het gebloei. Tydens ds. De Waal se verblyf, nadat hy drie beroepe bedank het, het 'n lidmaat van Malmesbury hom gevra: “Hoe is dit dan dat u nog op Riebeek kan bly, ek het gedink dat u met die eerste beroep sou vertrek?" “Waarom?" was die weder-vraag. “Omdat die gemeente so vyandig teen die predikant was," was die antwoord. “Ek weet nie daarvan nie. Ek is doodgelukkig onder my volk," was ds. De Waal se antwoord.

Op skoolgebied het dit soms moeilik gegaan. Ds de Waal was vir land, volk en taal lief en het daarvoor gestry terwyl hy soms min simpatie van sy skoolhoofde gekry het. Op Malmesbury, in die Skoolraad, was die taal Engels. 'n Afrikaner het teen ds. De Waal se versoek om Hollandse notule gestem, maar 'n Engelse magistraat het sy billike eis gesteun en hy het sy sin gekry. Vergaderings is geopen en gesluit sonder gebed. Al het 'n Afrikaner hom teëgestaan, het die ander lede ingestem en hy het die gebedsopening bewerk.

Ongelukkig het die Wêreldoorlog en die tweespalk (1914-rebellie) ook onder die Afrikaners in hierdie gemeente in daardie tyd gewoed, en almal het geweet dat ds. De Waal nie anders kon word as wat hy gebore was nie. Hoewel hy die partystryd vermy het, het sommige hom tog vyandig gesind geword. Gelukkig het die partye dit tog, op 'n paar uitsonderings na, sover gekry om die groot saak nie te hinder nie. Ds. de Waal het sy beste jare aan Riebeek-Kasteel gegee en met Gods hulp het hy ook veel tot stand gebring. Sy opvolgers moes niks van daardie dinge deurleef nie. Né die eerste vakature is hy terugberoep en so is die seël op sy bediening hier geplaas. Dit was 'n mooi getuigskrif vir hom. Ds. De Waal verklaar dat hy gelukkige dae, van sy gelukkigste, op Riebeek-Kasteel deurgebring het, het hy later self getuig. Die gemeente het in die jare drie buiteplekke vir bidure gehad. Wellington wou nie lidmate afstaan nie, Malmesbury ook nie, maar later was dit anders. Ds. De Waal se eggenote het met groot ywer onder die kinders en die susters gewerk, en met goeie sukses. Opkomste by haar bidure was soms tot 60.

Ds. David Wilcocks is op 13 Februarie 1861 op Graaff-Reinet gebore. Hier het hy die grootste gedeelte van sy kinderjare deurgebring en ook sy eerste onderwys ontvang. In 1875 het die skool op Blaauwvlei met meester Stucki as hoof naam begin maak en het hy vir 'n jaar daarheen gegaan. In 1876 is hy na Stellenbosch, waar hy, ook vir 'n jaar, die Gimnasium besoek het en iets van 'n hoër onderwys geniet het. Hier het hy privaat vir die O3-eksamen gewerk. Van Stellenbosch het hy na sy ouerlike woning in die distrik Middelburg teruggekeer. Nadat hy die matrikulasie-eksamen afgelê het, het hy 'n paar jaar in die distrik Middelburg onderwys gegee en toe 'n privaat skool op Middelburg geopen met 'n vyftal leerlinge. Binne 'n jaar het die getal gestyg tot oor 100. 'n Inspekteur van skole, ene Samuels, is deur die superintendent van onderwys daarheen gestuur om oor die toestand van onderwys in die distrik te rapporteer. Ook is die skool ondersoek en die resultate was besonder goed en is dit in 'n goewermentskool verander met 'n jong prinsipaal van nouliks 20 jaar. Die skool het goeie opgang gemaak en verskeie leerlinge het die elementêre en skoolhoër-eksamen binne 'n paar jaar afgelê.

'n Verlange na verder ontwikkeling en die hoop later as predikant opgelei te word het Wilcocks na Stellenbosch laat gaan. Op versoek is hy vir 'n jaar na die normaalkollege in die Kaap om onderwys te gee in die modelskool. In 1886 het hy met privaat studie die intermediêre en admissie-eksamen tot die Kweekskool afgelê. Sy eerste gemeente was Vryburg, die eerste van Wyk werkkringe. Betsjoeanaland was destyds ’n Britse Protektoraat. Ds. Wilcocks is toe gevra om die organisasie van skole en die inspeksie daarvan op hom te neem. Die afstande was groot: Kuruman 70 myl, Moroquin 118 myl. Die vervoermiddels was kar en perde en ossewa.

In 1895 het hy 'n beroep na Mosselbaai aangeneem. 'n Betreklik klein getal Afrikaners was woonagtig op die dorp en omdat daar nog geen Non-Konformistekerk was nie, moes hy daar elke Sondagaand 'n diens in Engels lei. Vyf en twintig buiteskole is in die distrik deur hom gestig. Weens die ligging van die dorp en die groot getal behoeftige mense moes daar elke kwartaal, op 'n weeksdag, 12 buite dienste in afgeleë wyke gehou word. Ná vier jaar hy na Vryburg terug, nadat die gemeente reeds 12 beroepe tevergeefs op ander leraars uitgebring het. Hy is hier bevestig 'n paar weke voor die Anglo-Boereoorlog uitgebreek het. Byna al die mans is deur die Republieke opgekommandeer en ds. Wilcocks het dit as sy plig beskou in die moeilike dae in sy gemeente te bly. Omdat daar so 'n groot getal van sy gemeentelede op kommando was, het hy Mafeking, Kuruman en die leërs rondom Kimberley vir godsdiensoefeninge besoek. Dit moes hy ontgeld en is ná die herokkupasie deur die Engelse magte gevange geneem en was, op 'n beskuldiging dat hy gedank het vir die Boereoorwinnings op Colenso, Magersfontein en Stormberg met 'n jaar tronkstraf gevonnis. In dié tyd het hy aan sy medegevangenes onderwys gegee, en deur studie 'n lus vir filosofie aangekweek. Tydens sy ballingskap het hy 'n beroep na Aliwal-Noord ontvang. Dit het hy aangeneem en is toe in 1902 daar as leraar bevestig. Sy werk was blykbaar so geseënd en gewaardeer dat die kerkgebou binne 'n paar jaar te klein was en geld ingesamel is vir 'n nuwe kerkgebou. Die besondere hoë ligging van dié dele het dit wenslik gemaak vier jaar daarna na Prins Albert te gaan. Maar die gemeente Mosselbaai het gemeen dat sy werk daar nog nie voltooi was nie, en ná 'n derde beroep is hy vir die tweede maal daarheen beroep. Elf jaar het hy toe weer die gemeente gedien.

Met die oog op sy klimmende jare het hy gemeen dat 'n kleiner werkkring gewens was en in Desember 1920 het hy 'n beroep na Riebeek-Kasteel aangeneem. Op 13 Februarie, sy verjaardag, is hy hier bevestig deur ds. C. Bam, wat die gemeente in die vakature bedien het. Die sierlike kerkgebou geleë op 'n heuwel, met sy spitse toring, verstrek die gemeente en vorige leraar tot eer, maar was nog nie voorsien van 'n orrel nie. En die nuwe leraar het in sy vorige gemeente gevind dat gepaste kerkmusiek 'n belangrike faktor is in die openbare erediens en veel bydra om prediker en gemeente in die regte stemming te bring. Kort ná sy aankoms is dan ook besluit om hierin voorsiening te maak. Ds. Wilcocks het onderneem om self geld in die gemeente daarvoor in te samel en binne 'n korte tyd is die vereiste bedrag daarvoor gevind en die gemeente had die voorreg van 'n orrelbegeleiding in haar gesang en na stigtelik musiek te luister.

Ds. Wilcocks was vroeër onderwyser en die liefde vir en die belangstelling in kinders het hy ook as predikant behou en in sy dienstyd hier was die hoofdiens alle drie maande 'n kinderdiens en een maal elke ses maande het hy oor opvoeding en die ouerlike huis gespreek. 'n Jaarlikse piekniek vir kinders waarheen ook 'n tal van die ouere lidmate gekom het, het ongetwyfeld veel bygedra om die band tussen die jeug en die kerk te versterk en bly seker 'n aangename herinnering in die later lewe van baie. Hy wou die opvoedingsgeriewe van die dorp uitbrei en het met behulp van die kerkraad 'n koshuis gestig.

Die gemeente was klein en het die samewerking van al haar lede nodig het. Kleinere sentrums in 'n gemeente ontwikkel soms 'n sterk selfstandigheid en 'n neiging om mettertyd af te skei. Hermon-stasie en die omgewing sou mettertyd 'n belangrike sentrum in die gemeente word en ds. Wilcocks was verlangend dat die band tussen Riebeek-Kasteel en Hermon ver-sterk word. Daarvoor was nodig 'n sterker belangstelling van die kerkraad se kant en 'n meer gereelde godsdiensoefening daar. Dit het spoedig geblyk dat dit 'n werklike behoefte was. Die skoolgeboutjie was gou te klein vir die opkoms en die leraar het met sommige van die bewoners daar begin ywer vir 'n kerksaal. Die grond op die stasie het aan die “De Beers Kompagnie" behoort en toe aansoek vir 'n stuk grond gedoen word, was die eis £1 200, 'n som ver bo die kragte van die gemeente. Deur 'n persoonlike onderhandeling met die voorsitter van die Kompagnie het ds. Wilcocks 'n mooi stuk grond gratis verkry, waarop daar nou 'n sierlike kerksaal staan.

Gedurende die krankheid van ds. Daniel Lategan, dosent aan die Sendinginstituut op Wellington, het die kuratorium van die inrigting by ds. Wilcocks en die kerkraad aangedring dat hy tydelik die werk daar kom verrig. Ses maande lank het hy die gemeente bedien én voorlesings aan die Instituut gegee. Toe dit later blyk dat ds. Lategan tog nie die werk aan die Instituut kon voortsit nie, is ds. Wilcocks as dosent daarheen beroep en het hy die gemeente in Mei 1925 verlaat. Op versoek van die kerkraad het hy voortgegaan in die vakature die preekwerk hier te verrig.

Die volgende leraar van die gemeente, ds. Michiel Johannes de Kock, is op 25 September 1925 alhier bevestig deur ds. A.J. van Wyk van Franschhoek, wat die bevestigingsrede uitgespreek het, en ds. J.P. van Huyssteen van Riebeek Wes, konsulent van die gemeente. Veertien evangeliedienaars het deelgeneem aan dié plegtigheid. Besonder gul en hartlik was die ontvangs deur die gemeente van die leraar en sy gesin. 'n Paar myl buitekant die dorp het, behalwe 'n lang ry perdekarre en spiders, 'n perdekommando, die aankomendes ontmoet en na die pastorie begelei. Opvallend was die ereboog van lemoene wat aan die ingang van die dorp vir die geleentheid opgerig is.

Ds. M.J. de Kock is op Prins Albert gebore, waar hy sy matriek geslaag het onder die prinsipaalskap van die heer Frans Stofberg. Nadat hy enige jare in die siviele diens was, is hy na die SA Kollege, Kaapstad, waar hy in 1902 die B.A.-graad honneurs behaal het sowel as sy admissie na die Kweekskool op Stellenbosch. In 1906 is hy gelegitimeer as predikant van die NG Kerk, en is die volgende jaar as hulpprediker op Uitenhage georden, waar ds. D.J. Pienaar destyds predikant was. Daar het hy onder die bekwame leiding van dié hooggeagte leraar van die Kerk drie jaar lank gewerk.

Uit die gemeente Uitenhage het hy ook later as sy lewensgesellin en waardige hulp in die werk van die Here, kom haal mej. Muller. Sy het gespruit uit waardige kerkvaste families in die gemeente, deur wie die fondamente van die gemeente Uitenhage gelê is en ook deur hul nageslagte in stand gehou is. Sy was steeds 'n hulp en inspirasie vir haar eggenoot gedurende hulle huwelikslewe. Uit dié huwelik is vier kinders gebore. Dit was 'n voorreg vir die leraar en eggenote en sy gesin om hul silwer bruilof in 1937 in die midde van die gemeente saam te vier, en wel op Kersdag.

Ná verskillende beroepe, onder meer na Port Elizabeth, Bedford, Salisbury, Mosselbaai, Knysna te bedank, het hy 'n beroep na Fouriesburg in die Vrystaat aangeneem. Daar het hy 16 jaar lank gearbei en daar het hy ook sy ernstige krankheid gehad, wat hom tot aan die grense van die ewigheid gebring het. Oor die geestelike ondervindings wat hy toe opgedoen het, kon hy later getuig aan meer as 100 gemeentes van die Kerk.

Sy werk op Fouriesburg was baie geseënd. Nie alleen is die skuld van £5 000 op die Kerkgebou afbetaal nie, maar het die jaarlikse basaars gestyg van £350 tot £1 500. Ook het die sendingwerk vooruitgegaan. Dit het veral geskied deur die troue arbeid van mev. De Kock onder die susters van die Vrouesendingbond, en die kinders in die Kinderkrans. Die leraar self het die sendingwerk waargeneem, en moes maandeliks die dienste in die sendinggemeente, met behulp van ouderling R. Venter, wat Sotho magtig was, hou. Die plaaslike sendinggemeente (nou VGK) in sy tyd gestig. Om die maatskaplike en kulturele lewe van die jonge mense te bevorder, is daar 'n debatsvereniging gestig wat oor die honderd lede getel het. Tot opbou van die volkslewe is die Dingaansfeeste ná die Rebellie van 1914 weer in ere herstel. Die eerste laer in die ope veld getrek het meer as 100 waens getel. Die toneelstukke by die geleenthede is voorberei en voorgedra onder die leiding van mev. De Kock.

Tydens sy bediening is die status van die publieke skool verhoog tot die matriekstandaard. Dit het veel opoffering en inspanning geverg om dit te verkry. Ook is 'n kosinrigting vir die leerlinge van buite opgerig en ’n plaaslike hospitaaltjie onder sy leiding opgerig. Nadat hy twee beroepe na die gemeente Durban bedank het, het die beroep na sy teenwoordige standplaas gevolg, dié van Riebeek-Kasteel. Ook hier het hy beroepe ontvang, onder meer na Clarens en Pretoria-Noord.

Hy het hom in die eerste plek toegelê op die konsolidering van die gemeente. Daartoe is oorgegaan in oorleg met die omliggende gemeentes om die grenslyne duidelik te trek. Verder is onder sy leiding die skuld van £1 500 afbetaal wat gerus het op die gemeente deur die aankoop van 'n kosinrigting vir leerlinge aan die plaaslike skool. Deur die verkoop van 'n deel van die eiendom in boupersele is die sustentasiefonds van die gemeente aanmerklik versterk. Ook is die kerksaal vergroot en doelmatig ingerig vir die hou van basaars en ander gemeentelike byeenkomste. Op Hermon-stasie is 'n sierlike kerksaal deur hom tot stand gebring vir die beter bearbeiding van daardie deel van die gemeente Riebeek-Kasteel. Hoewel die getalsterkte van die gemeente onder sy bediening nie veel vermeerder het nie, was die finansiële toestand van die gemeente gesond, en die insameling by dankfeeste en gemeentebasaars bemoedigend. Die geestelike en gemeenskaplike bande is versterk nie alleen deur die opkoms na die openbare eredienste in die kerk en na die bidure op die dorp nie, maar veral deur die weeklikse bidstonde deur hom ingestel in die verskillende buitewyke van die gemeente. Hy het dit persoonlik gelei en is deurgaans goed bygewoon. Onder sy leiding en met die kragdadige ondersteuning van sy eggenote is al die werksaamhede van verskillende aard, wat die leraarsamp met hom meebring, getrou verrig. Sy strewe was steeds die opbou van die gemeente in sy geheel, op maatskaplike en kulturele gebied, die redding van onsterflike siele, en die verheerliking van sy Heer en Meester.

Ds. De Kock het die gemeente eindelik tot 1947 gedien, toe hy st emeritaat aanvaar.

Omdat die jongste tans beskikbare ("Ons gemeentelike feesalbum") oor die gemeente se geskiedenis in 1952 gepubliseer is, is dit net moontlik om die gebeure tot op die vooraand van die gemeente se 90-jarige bestaan weer te gee. Ds. W.J. Lubbe het ds. De Kock in 1948 opgevolg. Gedurende sy tweejarige bediening is noodsaaklike herstelwerk aan die toe meer as 30 jaar oue kerkgebou teen 'n bedrag van £33 000 gedoen. Ook is die doeltreffende kerkkoshuis, waarmee reeds voor sy koms 'n begin gemaak is, voltooi. Op 14 Oktober 1950, die jaar van ds. Lubbe se vertrek, is ds. Nicolaas Franciscus (Nic) Treurnicht (28 Oktober 1920 – 10 Januarie 2000) in die gemeente ontvang en bevestig, die eerste keer dat 'n leraar van die moedergemeente, Swartland, na Riebeek-Kasteel toe kom. Destyds het die gemeente 442 lidmate en 700 siele getal, wat in 2015 onderskeidelik 455 en 621 was. Ds. Treurnicht het die bediening in 1957 verlaat nadat hy demissie vir verdere studie gekry het. Hy het die kiesafdeling Piketberg in minstens 1961, 1966, 1970 en 1974 vir die Nasionale Party gewen.

Met die gemeente se 125-jarige bestaansviering het "Die Burger" op 18 Oktober 1988 as volg berig: "Die dorp se NG kerk is vandeesmaand 125 jaar oud en 'n gemeentefees om die geleentheid te vier, begin reeds op Vrydag, 28 Oktober, met 'n geselligheid in die kerksaal. Groeteboodskappe sal voorgelees word en oud-inwoners en leraars sal staaltjies vertel. By dié geleentheid sal 'n vingerete voorgesit word en die simboliese verkoping van die feesblad sal plaasvind. Op Saterdag, 29 Oktober, word die museum geopen. Dit is in die ou kerkgebou wat later as kerksaal en jare lank deur 'n boukontrakteur as pakkamer gebruik is. Die Kasteelberg-Wandelpad-natuurreservaat in die berg net bokant die museum word tegelykertyd oopgestel. Die Saterdagoggend word 'n besigtigingstoer en 'n wynproewery in die moderne wynkelder op die dorp gehou. Die middag om halfses word 'n outydse bruilofonthaal in 'n skuur op 'n plaas buite die dorp gehou. Die organiseerders van die onthaal wil die lewenswyse van 125 jaar gelede so getrou moontlik naboots. Die bruidspaar sal in 'n koets daar aankom en die optog sal talle ou motors en 'n wa vol gaste insluit. 'n Orkes, wat 'n ou orreltjie, konsertina, trekklavier en kitaar gebruik, sal die musiek maak. Van die gaste sal tradisionele feesklere dra. Later die aand word die fees voortgesit met 'n seremonie in die kerksaal waar grepe uit die geskiedenis van die ou skooltjie vertel sal word. 'n Oud-inwoner van die dorp en voormalige leraar van die gemeente, mnr. N.F. Treurnicht, sal die feesrede lewer. Hy was ook voorsitter van die Komitee vir Maatskaplike Aangeleenthede in die Presidentsraad. Sondagoggend om halftien word die fees afgesluit met 'n Nagmaaldiens in die kerk. Ná die diens drink die gemeente tee in die kerksaal."



</doc>
<doc id="108461" url="https://af.wikipedia.org/wiki?curid=108461" title="Anthony Quinn">
Anthony Quinn

Anthony Quinn (gebore as Antonio Rodolfo Quinn Oaxaca; 21 April 1915 – 3 Junie 2001) was ’n Amerikaanse akteur, skrywer en skilder wat in Mexiko gebore is. Hy het in verskeie suksesvolle prente gespeel, onder meer "La Strada", "The Guns of Navarone", "Zorba the Greek" en "Lawrence of Arabia".

Quinn, wat vroeg in sy lewe professioneel geboks het om geld te verdien, het vir ’n rukkie op die verhoog toneelgespeel voordat hy in 1936 karakterrolle in rolprente begin vertolk het, soos in sy debuut, "Parole", en "The Milky Way". Hy het "etniese" skurke uitgebeeld in prente soos "Dangerous to Know" (1938) en "Road to Morocco" (1942).

Teen 1947 was hy in meer as 50 prente en het hy die rol van Indiane, Mafiabase, Hawaise stamhoofde, Filippynse vryheidsvegters, Sjinese guerrillas en Arabiese sjeiks vertolk, maar was steeds nie ’n groot ster nie. Hy het na die teater teruggekeer en op Broadway in "A Streetcar Named Desire" gespeel. In 1947 het hy ’n Amerikaanse burger geword.

Hy het in die vroeë 1950's na Hollywood teruggekeer en ruwe rolle vertolk. Sy deurbraak was in 1952 in Elia Kazan se "Viva Zapata!", saam met Marlon Brando. Hy het vir sy spel ’n Oscar vir beste manlike byspeler gewen. Hy was die eerste Mexikaanse Amerikaner wat die prys gekry het. 

Een van sy beste vertolkings was in Federico Fellini se "La strada" (1954). Hy het sy tweede Oscar vir beste manlike byspeler gewen vir die uitbeelding van die skilder Paul Gauguin in "Lust for Life" (1956). Die volgende jaar is hy vir ’n Oscar benoem vir sy spel in "Wild Is the Wind". 

Aan die einde van die dekade het Quinn ’n ruwer voorkoms gekry en begin uitblink in karakterrolle. Hy was ’n Griekse rebel in "The Guns of Navarone" (1961), ’n ouer wordende bokser in "Requiem for a Heavyweight" en ’n Bedoeïene-sjeik in "Lawrence of Arabia" (albei 1962). 

Die sukses van "Zorba the Greek" in 1964 het gelei tot nog ’n Oscar-benoeming, dié keer vir beste akteur. Ander prente sluit in "The 25th Hour", "The Magus", "La Bataille de San Sebastian" en "The Shoes of the Fisherman". In 1969 was hy in "The Secret of Santa Vittoria" en is hy vir ’n Golden Globe benoem. In 1976 het hy in die prent "Mohammad, Messenger of God" (ook bekend as "The Message"), oor die oorsprong van Islam, die rol vertolk van Hamza ibn ‘Abd al-Muttalib, ’n hoogs gerespekteerde oom van die profeet Mohammed. 

Quinn het sedert die 1990's in minder rolprente verskyn; hy was onder meer in "Revenge" (1990), "Jungle Fever" (1991), "Last Action Hero" (1993), "A Walk in the Clouds" (1995) en "Seven Servants" (1996). In 1994 het hy die rol van Zeus vertolk in vyf televisieflieks oor die mitiese reise van Hercules.



</doc>
<doc id="108468" url="https://af.wikipedia.org/wiki?curid=108468" title="Natalie Wood">
Natalie Wood

Natalie Wood (gebore as Natalia Nicholevna Zacharenko; 20 Julie 1938 – 29 November 1981) was ’n Amerikaanse aktrise wat veral bekend was vir haar rolle in "Miracle on 34th Street", "Splendor in the Grass", "Rebel Without a Cause" en "West Side Story". 

Sy het in 1981 tydens die maak van die prent "Brainstorm" onder onbepaalde omstandighede verdrink.

Wood het as kind in rolprente gespeel en as jong volwassene ’n suksesvolle aktrise geword; sy het drie benoemings vir ’n Oscar gekry voordat sy 25 jaar oud was.

Sy was op vierjarige ouderdom in haar eerste prent, en op agt was sy in die klassieke Kersprent "Miracle on 34th Street". As tiener het haar spel in "Rebel Without a Cause" (1955) haar ’n Oscar-benoeming in die sak gebring. Sy was ook in die musiekprente "West Side Story" (1961) en "Gypsy" (1962), en het Oscar-benoemings gekry vir haar spel in "Splendor in the Grass" (1961) en "Love with the Proper Stranger" (1963). 

Sy het hierna vir ’n ruk nie toneelgespeel nie en het haar kinders in dié tyd grootgemaak. Sy is twee keer met die akteur Robert Wagner getroud en een keer met die vervaardiger Richard Gregson. Sy het by elk ’n dogter gehad.

Wood het in verskeie televisieproduksies gespeel, onder meer die minireeks "From Here to Eternity" (1979), waarvoor sy ’n Golden Globe gewen het. 

Tydens die maak van haar laaste rolprent, "Brainstorm", het Wood verdrink terwyl sy saam met Wagner en haar medester in "Brainstorm" Christopher Walken op ’n naweekvaart na Santa Catalina-eiland, Kalifornië, was. Baie feite oor haar dood is onbekend omdat niemand erken het dat hulle haar net voor haar dood gesien het nie. Wood se lyk is op die oggend van 29 November 1981 ’n ent van die boot af gekry. Volgens Wagner was Wood nie in hul bed toe hy gaan slaap het nie. Die lykskouingsverslag het gemeld Wood het kneusmerke aan haar lyf en arms gehad, sowel as ’n skaafwond aan haar linkerwang.

Later, in sy boek "Pieces of My Heart", het Wagner erken hulle het ’n rusie gehad voor sy verdwyn het. Volgens die lykskouingsverslag was Wood se alkoholinhoud 0,14% en spore van twee soorte medikasie is in haar bloed gevind: ’n pil teen bewegingsiekte en ’n pynpil wat die uitwerking van alkohol verhoog. Daar is bevind haar dood was ’n ongeluk; sy het waarskynlik gegly en in die water geval.

Die saak is in November 2011 heropen nadat die kaptein van die boot, Dennis Davern, in die openbaar gesê het hy het tydens die nadoodse ondersoek vir die polisie gejok en dat die paartjie die aand baklei het; hy het beweer Wagner was vir haar dood verantwoordelik.

Ná ’n ondersoek van nege maande het die mediese hoofondersoeker van Los Angeles die doodsertifikaat aangepas van "verdrinking deur ’n ongeluk" tot "verdrinking en ander onbepaalde faktore". Die aangepaste dokument sluit ’n verklaring in dat die omstandighede waaronder Wood in die water beland het, "nie duidelik vasgestel is nie". Speuders het die lykskouerskantoor opdrag gegee om nie die saak te bespreek of kommentaar te lewer nie.

Wagner het enige aandeel in Wood se dood ontken.



</doc>
<doc id="108469" url="https://af.wikipedia.org/wiki?curid=108469" title="Helen Joseph">
Helen Joseph

Helen Beatrice May Fennell is in Sussex, Engeland gebore in 1905. Sy het in Londen grootgeword saam met haar ouers en broer, Frank. Sy behaal 'n graad in Engels aan die Universiteit van Londen in 1927. Daarna het sy vir drie jaar in Indië, by Mahbubia Skool, 'n skool vir meisies in Hyderabad, gestudeer. Sy het in 1930 na Suid-Afrika verhuis, en haarself in Durban gevestig, waar sy getrou het met Billie Joseph, 'n tandarts.
Ná die Tweede Wêreldoorlog het sy 'n werk by die Klerewerkersunie (GWU) aanvaar, waar sy onder die invloed van Solly Sachs, Johanna Cornelius en Anna Scheepers gekom het. Helen was 'n stigterslid van die "Congress of Democrats (COD)", en nasionale sekretaresse van die Federasie van Suid-Afrikaanse Vroue (FEDSAW) in die 1950's.

In 1955 was sy een van die leiers wat die klousules van die Vryheidsmanifes by die "Congress of the People" in Kliptown gelees het. Die Vroue-optog op 9 Augustus 1956 was een van die mees onvergeetlike oomblikke van haar roemryke politieke loopbaan, aangesien sy een van die belangrikste organiseerders van die protes was.

Sy is in Desember 1956 in hegtenis geneem op 'n klag van hoogverraad, en in 1957 verban. Helen se lewe het 'n lang sage van polisievervolging gehad. Sy was die eerste persoon wat in 1962 onder huisarres geplaas is, en sy het verskeie sluipmoordpogings oorleef.

Joseph, is met kanker gediagnoseer in 1971, en haar inperkingsbevele was vir 'n kort tyd opgehef, voordat dit weer vir twee jaar in 1980 heringestel is. Joseph is op 25 Desember 1992 in Johannesburg oorlede.

Helen Joseph het die ANC se hoogste toekenning, die Isitwalandwe/Seaparankoe-medalje, vir haar toewyding aan die vryheidstryd teen apartheid ontvang.

Helen Josephstraat (Voorheen Kerkstraat, vanaf Nelson Mandelarylaan tot by Kerkplein) in Pretoria is in 2012 na haar genoem.
Die Helen Joseph-hospitaal in Johannesburg, 'n koshuis by die Rhodes-universiteit, Grahamstad, en 'n pad in Rustenburg is ook na haar genoem.


</doc>
<doc id="108470" url="https://af.wikipedia.org/wiki?curid=108470" title="Robert Wagner">
Robert Wagner

Robert John Wagner jr. (gebore op 10 Februarie 1930) is ’n Amerikaanse akteur en rolprentvervaardiger.

Hy het sy rolprentdebuut in 1950 in "The Happy Years" gemaak. Hy het rolle gehad in onder meer "Stars and Stripes Forever" (1952), "Titanic" (1953), "Beneath the 12-Mile Reef" (1953), "Prince Valiant" (1954) en "White Feather" (1955). In 1956 was hy in "A Kiss Before Dying", "Between Heaven and Hell" en "The Mountain".

Teen die begin van die 1970's was Wagner se televisieloopbaan op sy hoogtepunt. Hy is die bekendste vir sy rolle in die reekse "It Takes a Thief" (1968–'70), "Switch" (1975–'78) en "Hart to Hart" (1979–'84), waarin sy vrou, Natalie Wood, ook ’n klein kameerol in die loodsepisode gehad het. Hy was ook dikwels te sien as Teddy Leopold in die sitkom "Two and a Half Men" en as Anthony DiNozzo sr. in NCIS.

In rolprente was Wagner veral bekend vir sy rol as Number Two in die "Austin Powers"-trilogie (1997, 1999, 2002), wat ’n oplewing in sy rolprentloopbaan teweeggebring het, asook "A Kiss Before Dying" (1956), "The Pink Panther" (1963), "Harper" (1966) en "The Towering Inferno" (1974). Hy was in 2007 in die komedie/rilfliek "Netherbeast Incorporated"; die rol is geskryf met hom in gedagte.

Wagner se outobiografie, "Pieces of My Heart: A Life" saam met Scott Eyman, is op 23 September 2008 uitgereik.

In sy memoires onthul Wagner hy het affairs gehad met Yvonne de Carlo, Joan Crawford, Elizabeth Taylor, Anita Ekberg, Shirley Anne Field en Joan Collins. Hy het ’n romantiese verhouding van vier jaar met Barbara Stanwyck gehad nadat hulle saam in "Titanic" (1953) was – hy was 22 en sy 45. Hulle het die verhouding stilgehou sodat dit nie hul loopbane sou skade berokken nie.

Op 28 Desember 1957 is Wagner met die 19-jarige Natalie Wood getroud. hulle is in April 1962 geskei en ná ’n huwelik met ander lewensmaats is hulle in Julie 1972 weer getroud.

Op 29 November 1981 het Wood verdrink tydens die maak van haar laaste rolprent, "Brainstorm", terwyl sy saam met Wagner en haar medester in "Brainstorm" Christopher Walken op ’n naweekvaart na Santa Catalina-eiland, Kalifornië, was. Baie feite oor haar dood is onbekend omdat niemand erken het dat hulle haar net voor haar dood gesien het nie. Wood se lyk is op die oggend van 29 November 1981 ’n ent van die boot af gekry. Volgens Wagner was Wood nie in hul bed toe hy gaan slaap het nie. Die lykskouingsverslag het gemeld Wood het kneusmerke aan haar lyf en arms gehad, sowel as ’n skaafwond aan haar linkerwang.

Later, in sy outobiografie, het Wagner erken hulle het ’n rusie gehad voor sy verdwyn het. Volgens die lykskouingsverslag was Wood se alkoholinhoud 0,14% en spore van twee soorte medikasie is in haar bloed gevind: ’n pil teen bewegingsiekte en ’n pynpil wat die uitwerking van alkohol verhoog. Daar is bevind haar dood was ’n ongeluk; sy het waarskynlik gegly en in die water geval.

Die saak is in November 2011 heropen nadat die kaptein van die boot, Dennis Davern, in die openbaar gesê het hy het tydens die nadoodse ondersoek vir die polisie gejok en dat die paartjie die aand baklei het; hy het beweer Wagner was vir haar dood verantwoordelik.

Ná ’n ondersoek van nege maande het die mediese hoofondersoeker van Los Angeles die doodsertifikaat aangepas van "verdrinking deur ’n ongeluk" tot "verdrinking en ander onbepaalde faktore". Die aangepaste dokument sluit ’n verklaring in dat die omstandighede waaronder Wood in die water beland het, "nie duidelik vasgestel is nie". Wagner het enige aandeel in Wood se dood ontken.



</doc>
<doc id="108472" url="https://af.wikipedia.org/wiki?curid=108472" title="Terence Stamp">
Terence Stamp

Terence Henry Stamp (gebore op 22 Julie 1938) is ’n Britse akteur wat in meer as 60 rolprente verskyn het. 

Stamp se rolprentdebuut was in 1962 in die titelrol van "Billy Budd", waarvoor hy ’n Oscar-benoeming vir beste manlike byspeler en ’n Bafta-benoeming vir beste nuweling gekry het. Daarna was hy in dieselfde jaar saam met Laurence Olivier in "Term of Trial".

In 1965 was hy in "The Collector" en die volgende jaar in "Modesty Blaise". In 1967 was hy in "Far from the Madding Crowd" en "Poor Cow". Ander prente sluit in "The Mind of Mr. Soames" (1970), "Meetings with Remarkable Men" (1979) en "The Hit" (1984), "Link" (1986), "Legal Eagles" (1986) en "The Sicilian" (1987).

Groot rolle in die 1990's sluit in die transseksueel Bernadette Bassinger in "The Adventures of Priscilla, Queen of the Desert" (1994), asook in "The Limey" (1999), waarin hy goeie resensies gekry het en vir verskeie pryse benoem is, "Star Wars Episode I: The Phantom Menace" (ook 1999), ’n ondervinding wat hy as "vervelig" beskryf het, en "Bowfinger" (1999).

In 2000 was hy in "Red Planet", in 2003 in "The Haunted Mansion", in 2005 in "Elektra" en in 2008 in "Wanted". In 2008 het hy die rol van generaal Ludwig Beck vertolk in "Valkyrie".



</doc>
<doc id="108473" url="https://af.wikipedia.org/wiki?curid=108473" title="William Frederick Nkomo">
William Frederick Nkomo

Frederick Nkomo is in Makapanstad naby Pretoria gebore in 1915. Hy was die seun van 'n Metodistepredikant, Abraham Nkomo, en was op laerskool in Mafikeng en Klerksdorp. Sy sekondêre onderwys het plaasgevind by die St Peter's-skool in Rosettenville, Johannesburg en hy het aan die Healdtown Instituut naby Fort Beaufort in die Oos-Kaap gematrikuleer.

In 1937 studeer Nkomo vir 'n BSc-graad aan die South African Native College (Fort Hare). Hy het ook sy BA-graad bekom aan die Universiteit van Suid-Afrika (Unisa), terwyl hy sy mediese studies voltooi het. Gedurende die volgende jaar het hy by die Kilnerton Instituut, naby Pretoria, vir ses maande gestudeer, waarna hy begin skookgee het by die eerste hoërskool in die Dougallsaal in Marabastad. Die skool het later na Atteridgeville geskuif en Hofmeyr Hoërskool geword.

Met sy terugkeer van 'n wêreld jeugkonferensie in Washington DC het Nkomo hom by die African National Congress (ANC) aangesluit, met die oortuiging dat dit 'n uitlaat sal wees vir sy radikale oortuigings. Hy is egter geskors vir sy militante oortuigings omdat die ANC op daardie stadium 'n geen-geweld-beleid gehad het.

Terwyl hy skoolgegee het, het Nkomo 'n beurs bekom om medies te studeer aan die Universiteit van die Witwatersrand (Wits) in 1941. Hy is ook gekies vir die Wits Verteenwoordigende Studenteraad en verteenwoordig die universiteit by die "National Union of South African Students (NUSAS)". Toe die ANC se nasionale jeugliga (ANCYL) in 1944 gestig is, het Nkomo die voorsitter van die voorlopige uitvoerende komitee geword, maar is later vervang met Anton Lembede, sodat hy sy studies kon voltooi. Na voltooiing van sy mediese studies, het hy sy internskap by McCords hospitaal in Durban gedoen en in Lady Selbourne en Atteridgeville gepraktiseer.

In 1953 het hy 'n morele herbewapeningskonferensie vir die bevordering van vrede in Switserland bygewoon. Nkomo was ook 'n bestuurder van die Metodiste Kerk en het die in 1966 'n vergadering van die Wêreld Ekumeniese Raad in Londen bygewoon. Daarna het hy 'n vredesadvokaat geword.

Gedurende die Sharpeville-slagting van 1961 het Nkomo as bemiddelaar tussen die regering en die verdruktes opgetree. Na aanleiding van die verklaring van die noodtoestand kon hy, en 'n paar ander leiers, nie daarin geslaag om die regering te oorreed om te konsulteer met die leierskap van die verbode organisasies nie. In dieselfde jaar het Dag Hammarskjöld, sekretaris-generaal van die Verenigde Nasies, Suid-Afrika besoek om die politieke situasie in die land te bespreek. Nkomo en dr A.B. Xuma was onder die Afrika-leiers wat in die samesprekings betrokke was. Terselfdetyd het Nkomo vryheidstoesprake by verskeie toonaangewende universiteite gelewer om die regering se opkomende tuislandbeleid teen te staan.

Tot sy dood het Nkomo as die trustee van die Bantoe Welsyn Trust gedien, wat daarop gemik was om die lot van stedelike swartmense, en die bevordering van samewerking tussen swart en wit Suid-Afrikaners te verbeter. Ten spyte van sy besige skedule het hy op 'n aantal mediese, godsdienstige, welsyn en skoolrade in Atteridgeville en Lady Selbourne gedien. Hy was ook Ere-geneesheer vir die Itireleng Blindeskool naby Hammanskraal.

In Januarie 1972, 'n paar maande voor sy dood op 26 Maart van dieselfde jaar is hy verkies tot president van die Suid-Afrikaanse Instituut vir Rasseverhoudinge en die Dr W.F. Nkomo Sekondêre Skool in Atteridgeville is gestig ter waardering vir sy dienste aan die gemeenskap. In November 1971 het die inwoners van Atteridgeville Nkomodag gevier ter erkenning van sy bydrae tot hul welsyn.

Nkomo het in 1972 gesterf aan 'n hartstilstand in die H.F. Verwoerd-hospitaal in Pretoria, en is langs sy vrou, Susan, begrawe by die Rebeccastraat begraafplaas in Pretoria-Wes. Hulle het vyf kinders gehad.

WF Nkomostraat (voorheen bekend as Kerkstraat, vanaf Kerkplein tot by die R511) in Pretoria is in 2012 na hom genoem.


</doc>
<doc id="108474" url="https://af.wikipedia.org/wiki?curid=108474" title="Peter Falk">
Peter Falk

Peter Michael Falk (16 September 1927 – 23 Junie 2011) was ’n Amerikaanse akteur, wat die beste bekend was vir sy rol as luitenant Columbo in die televisiereeks "Columbo". 

Falk het sy toneelloopbaan in 1956 op die verhoog begin met ’n rol in "Dom Juan". Later dié jaar het hy sy Broadway-debuut gemaak in "Enough Stupidity in Every Wise Man" en in dieselfde jaar was hy te sien in "Saint Joan".

Hy het daarna in verskeie rolprente verskyn, soos "The Princess Bride", "The Great Race", "It's a Mad, Mad, Mad, Mad World" en "Murder by Death", sowel as in verskeie gasrolle op televisie.

In 1971 het hy saam met Gene Barry in ’n TV-reeks oor ’n rustige, talentvolle speuder, "Columbo", begin speel wat tot in 1978 geduur en tussen 1989 en 2003 sporadies teruggekeer het. Volgens die historikus David Fantle was hy "almal se gunsteling gekreukelde televiespeurder".

Falk is twee keer vir ’n Oscar benoem: vir "Murder, Inc." (1960) en "Pocketful of Miracles" (1961), en het die Emmy vyf keer gewen (vier keer vir "Columbo") en die Golden Globe een keer. 

In 1996 het "TV Guide" hom as nommer 21 gelys van die 50 grootste TV-sterre van alle tye.



</doc>
<doc id="108475" url="https://af.wikipedia.org/wiki?curid=108475" title="Armeniërs">
Armeniërs

Die Armeniërs (Armeens: հայեր, "hayer" [hɑˈjɛɾ]) of Armene is 'n nasie en etniese groep inheems aan Armenië en die omstrede Republiek van Nagorno-Karabach wat Armeens, 'n Indo-Europese taal, as moedertaal praat. Hulle vorm naas die Azerbeidjanners die tweede grootste inheemse etniese groep in die Kaukasus-streek en die titulêre nasie van Armenië, waar hulle sowat 98% van dié land se bevolking uitmaak.

Die meeste Armeniërs is aanhangers van die Armeens-Apostoliese Kerk, die wêreld se oudste nasionale kerk. Die Christendom het kort ná Jesus Christus se dood Armenië bereik as gevolg van die twee apostels Thaddeüs en Bartolomeüs se suksesvolle pogings. In die 4de eeu het die Koninkryk van Armenië die eerste land geword wat die Christendom as 'n staatsgodsdiens aanvaar het, nog voor die destydse Romeinse Ryk.

As gevolg van die Armeense volksmoord (1915–1916) in die Ottomaanse Ryk tydens die Eerste Wêreldoorlog het 'n groot Armeense diaspora in Westerse lande en die destydse Russiese Ryk gevestig. Wêreldwyd leef tussen 6 en 8 miljoen Armeniërs, waarvan meer as 3 miljoen in Armenië, tussen 1,2 en 2,9 miljoen in Rusland, tussen 483 366 en 1,5 miljoen in die Verenigde State en tussen 250 000 en 750 000 in Frankryk. Die klein Armeense gemeenskap in Suid-Afrika word op sowat 200 siele beraam. 


</doc>
<doc id="108476" url="https://af.wikipedia.org/wiki?curid=108476" title="Wasabi">
Wasabi

Wasabi ("Eutrema japonicum" of "Wasabia japonica") is 'n plant in die kruisblomfamilie "Brassicaceae", wat ook kool, peperwortel en mosterd insluit.

Wasabi is 'n gewilde spesery van Japannese oorsprong en word of as 'n wortelstompie verkoop, wat baie fyn gerasper moet word voor gebruik, of as gedroogde poeier in massahoeveelhede. 


</doc>
<doc id="108477" url="https://af.wikipedia.org/wiki?curid=108477" title="Fosgeen">
Fosgeen

Fosgeen is 'n chemiese verbinding met formule . Dit is die suurchloried van koolsuur.

Dié gas is baie giftig en is in die Eerste Wêreldoorlog as chemiese wapen gebruik. Dit word egter ook in die chemiese nywerheid gebruik as grondstof vir die vervaardiging van ander chemiese stowwe, soos metielisosianaat.

In 1802 het Cruickshank 'n mengsel van gelyke hoeveelhede koolmonoksied en chloorgas in 'n omgekeerde glasfles bo water 'n dag laat reageer. Die volume het gehalveer en die produk het met kalkwater reageer. Cruiskshank het dit nie as fosgeen onderken nie, maar dit het seker gevorm. Later het Murray probeer dit te herhaal, maar dit is John Davy wat in 1811 verklaar het dat dit 'n nuwe gas is. Hy het dit laat reageer met sinc, antimoon, arseen en kalium en het opgemerk dat dit met water vinnig ontbind. Hy het die nuwe gas fosgeen genoem, na die Grieks φως (lig) en γινομαι (vervaardig) omrede hy dit net met lig het kan vervaardig. Schützenberger vind later 'n katalis wat die sintese makliker maak.

Fosgeen kan ontstaan indien gechlorineerde koolwaterstowwe soos , of bo 400 °C met suurstof reageer.

Die industriële vervaardiging gebeur gewoonlik vanuit koolmonoksied en chloor oor 'n katalis van aktiewe koolstof. 

Die reaksie kan baie hitte vrystel en dié hitte moet afgevoer word om te verhoed dat die fosgeen ontbind. Die gas word in staalsilinders gestoor. Oplossings van bytsoda word gebruik om uitstoot van die gas teen te gaan. Bytsoda vernietig fosgeen volgens: 


</doc>
<doc id="108478" url="https://af.wikipedia.org/wiki?curid=108478" title="John Davy">
John Davy

John Davy FRS (24 Mei 1790 – 24 Januarie 1868) was 'n Engelse dokter en chemikus.

Sy vader sterf toe hy vier jaar oud is en sy ouere broer, die (later: Sir) Humphrey Davy voed hom op. Later skryf John die biografie van sy broer. In 1814 gradueer hy in Edinburgh in geneeskunde en hy word leërarts. Hy publiseer 152 artikels op verskeie gebiede soos natuurkunde, geografie, anatomie en sosiologie. Hy doen chemiese navorsing met chloor en sy verbindings soos fosgeen en ook waterstoffluoried en fosfor.

Hy word "fellow" van die Royal Society in 1834 en sterf in 1868. Hy het 'n seun en 'n dogter gehad.


</doc>
<doc id="108479" url="https://af.wikipedia.org/wiki?curid=108479" title="Satoshi Yamaguchi">
Satoshi Yamaguchi



</doc>
<doc id="108480" url="https://af.wikipedia.org/wiki?curid=108480" title="Titus">
Titus

Daar is verskeie persone met die naam Titus:



</doc>
<doc id="108481" url="https://af.wikipedia.org/wiki?curid=108481" title="Titus (Keiser)">
Titus (Keiser)

Titus Flavius Vespasianus 30 Desember 39 - 13 September 81, die tiende Romeinse keiser en word keiser op 24 Junie 79.

Hy is die eerste seun van 'n keiser wat self keiser geword het in die Romeinse Ryk. Onder sy pa, (Vespasianus), se bewind het hy baie belangrike ampte gehad. Hy is sewemaal konsul saam met sy vader, hy is tribuun en word as "imperator" aangespreek. Hy is ook die bevelhebber van die keiserlike wag en suiwer die kring rond die troon van moontlike vyande. Byvoorbeeld die vroeëre konsul Aulus Caecina word tereggestel omrede Titus hom verdink van ontrou.

Toe sy vader Rome toe gegaan het om keiser te word het hy dit aan Titus oorgelaat om die oorlog teen Judea te voer. 

Op 24 Junie 79 volg hy sy vader op as keiser en blyk 'n goeie keiser te wees. Toe die stede Pompeii en Herculaneum verwoes word deur die Vesuvius-vulkaan help hy mense waar hy kan en ná 'n brand in Rome sien die Romeine opnuut sy bereidheid om te help. 

Sy dood op 13 September 81 is 'n skok vir die bevolking. Hy was net 41 jaar oud en het gekla oor hoofpyn. Moontlik het hy 'n gewas gehad, maar dit het nooit duidelik word watter oorsaak sy dood het nie.



</doc>
<doc id="108486" url="https://af.wikipedia.org/wiki?curid=108486" title="Uzair Cassiem">
Uzair Cassiem

Uzair Cassiem (* 17 Maart 1990, Strand) is ’n Suid-Afrikaanse rugbyspeler wat in die Superrugbyreeks vir die Cheetahs, en in die Curriebeker vir die Vrystaat Cheetahs as losvoorspeler speel.

Cassiem het, voordat hy by die Vrystaat Cheetahs aangesluit het, vir die Goue Leeus, Valke en Pumas gespeel.

In 2013 is hy by ’n Suid-Afrikaanse Presidente-XV ingesluit wat aan die 2013 Tbilisibeker van die IRR deelgeneem het; die span het die toernooi gewen en het al hul wedstryde gewen. Cassiem het twee drieë gedruk en was saam met twee ander spelers die topdriedrukker van die toernooi.

Hy was ’n lid van die Pumas-span wat in 2015 vir die eerste keer die Vodacombeker gewen het toe hulle die Westelike Provinsie met 24–7 in die eindstryd geklop het. Cassiem het in al tien wedstryde van daardie seisoen gespeel.

Ten spyte daarvan dat Cassiem voor die aanvang van die 2016-seisoen ’n kontrak met die Griekwas geteken het, is hy by die Cheetahs se oefengroep ingesluit en is later aangekondig dat hy vir die duur van die 2016-seisoen in Bloemfontein sou wees.


</doc>
<doc id="108488" url="https://af.wikipedia.org/wiki?curid=108488" title="David Niven">
David Niven

James David Graham Niven (1 Maart 1910 – 29 Julie 1983) was ’n Britse akteur en romanskrywer. Hy het die Oscar vir beste akteur gewen vir sy spel in "Separate Tables" (1958).

Niven was in die militêre kollege in Sandhurst, Brittanje, voordat hy by die Britse leër aangesluit en ’n tweede luitenant geword het. Hy het in toneelspel begin belangstel, die leër verlaat en Hollywood toe verhuis. Hy het tussen 1933 en 1935 verskeie klein rolle gehad. In "Mutiny on the Bounty", waarin hy nie ’n praatrol gehad het nie, het hy die aandag getrek van Samuel Goldwyn. 

Met die uitbreek van die Tweede Wêreldoorlog het Niven na Brittanje teruggekeer en weer by die leër aangesluit. Hierna het hy weer begin toneelspeel en hy is in 1945 in ’n opname gekies as die tweede gewildste Britse akteur. Hy was te sien in "A Matter of Life and Death" (1946), "The Bishop's Wife" (1947) en "Enchantment" (1948), wat almal goed ontvang is. In die 1950's was hy in "The Elusive Pimpernel" (1950), "The Toast of New Orleans" (1950), "Happy Go Lovely" (1951), "Happy Ever After" (1954) en "Carrington V.C." (1955) voordat hy groot sukses behaal het in "Around the World in 80 Days" (1956). 

Niven was in amper 100 prente, onder meer "The Pink Panther" (1963), en talle televisieprogramme. Hy het ook begin skryf en het taamlike sukses as skrywer behaal. In 1982 was hy in Blake Edwards se laaste Pink Panther-flieks, "Trail of the Pink Panther" en "Curse of the Pink Panther".



</doc>
<doc id="108489" url="https://af.wikipedia.org/wiki?curid=108489" title="Tony Curtis">
Tony Curtis

Tony Curtis (gebore as Bernard Schwartz; 3 Junie 1925 – 29 September 2010) was ’n Amerikaanse akteur wie se loopbaan oor ses dekades gestrek het. Hy was in die 1950's en vroeë 1960's op sy gewildste. Hy was die pa van die aktrises Kelly Curtis en Jamie Lee Curtis.

Curtis se rolprentdebuut was in 1949 in "Criss Cross" (hy het nie op die naamrol erkenning vir sy spel gekry nie). In sy tweede prent, "City Across the River" (ook in 1949), het hy erkenning as "Anthony Curtis" gekry. Later, as "Tony Curtis", het hy gewild geraak in deurbraakrolle in prente soos "Sweet Smell of Success" (1957) en "The Defiant Ones" (1958), waarvoor hy vir ’n Oscar benoem is.

Hy was in beide drama- en komedierolle te sien en het een van die mees gesogte sterre in Hollywood geword. Sy komedies sluit in "Some Like It Hot" (1959), "Sex and the Single Girl" (1964) en "The Great Race" (1965). Onder sy dramas tel "Spartacus" (1960), saam met Kirk Douglas en Laurence Olivier en waarvoor hy vir ’n Golden Globe benoem is; "The Outsider" (1961); "Taras Bulba" (1962), met Yul Brynner in die titelrol en Curtis as sy seun; en "The Boston Strangler" (1968), waarin hy die rol van die reeksmoordenaar Albert DeSalvo vertolk. Hy was ook deel van die akteurspan van Elia Kazan se 1976-drama "The Last Tycoon". 

Curtis was dikwels op televisie te sien. Hy het saam met Roger Moore gespeel in die reeks "The Persuaders!" en was ook te sien in die reekse "McCoy" en "Vega$". 

Hy het ook geskilder en het in die laaste jare van sy lewe op sy surrealistiese skilderye gekonsentreer. Hulle kan nou gesien word in ’n kunsgalery in Carmel, Kalifornië.

In Maart 2006 het Curtis die Sony Ericsson Empire-prys vir sy lewenslange bydrae ontvang. Hy het ook ’n ster op die Hollywood Walk of Fame en het in 1995 die Franse Orde van Kuns en Lettere ontvang.

In Oktober 2008 is Curtis se outobiografie, "American Prince: A Memoir", gepubliseer. Hy beskryf daarin ontmoetings met ander Hollywood-sterre soos Frank Sinatra en James Dean, asook sy moeilike kinderlewe en pad na sukses. 

Sy volgende boek, "The Making of Some Like it Hot: My Memories of Marilyn Monroe and the Classic American Movie", het in 2009 verskyn. Soos die titel aandui, skryf hy daarin hoofsaaklik oor sy herinneringe aan Marilyn Monroe en haar gedrag op die stel van "Some Like it Hot".



</doc>
<doc id="108490" url="https://af.wikipedia.org/wiki?curid=108490" title="Lana Turner">
Lana Turner

Lana Turner (gebore as Julia Jean Turner; 8 Februarie 1921 – 29 Junie 1995) was ’n Amerikaanse aktrise. Sy is in 1937 deur ’n verslaggewer ontdek terwyl sy ’n koeldrank by ’n roomyseetplek gedrink het en het op 16-jarige ouderdom ’n kontrak met Metro-Goldwyn-Mayer onderteken. 

Sy het eerste aandag getrek in "They Won't Forget" (1937). In die vroeë 1940's het sy hoofrolle vertolk in prente soos "Johnny Eager" (1941), "Honky Tonk" (1941), "Ziegfeld Girl" (1941) en "Somewhere I'll Find You" (1942). Sy het in 1941 in die gruprent "Dr. Jekyll and Mr. Hyde" verskyn, en haar reputasie as ’n "femme fatale" is aangevuur deur haar rol in die film noir "The Postman Always Rings Twice" (1946). Sy was deur die 1950's gewild en te sien in prente soos "The Bad and the Beautiful" (1952) en "Peyton Place" (1957), waarvoor sy vir ’n Oscar vir beste aktrise benoem is.

Omstredenheid het Turner in 1958 omhul toe haar dogter, Cheryl Crane, Turner se minnaar Johnny Stompanato in hul huis in Beverly Hills doodsteek; in ’n nadoodse ondersoek is bevind Crane het uit selfverdediging opgetree. 

Haar volgende prent, "Imitation of Life" (1959) was die suksesvolste fliek van haar loopbaan, maar van die vroeë 1960's af was sy in minder prente te sien. Sy was tydens die grootste deel van die 1970's en vroeë 1980's semi-afgetree en het net af en toe gewerk. In 1982 was sy in ’n gasrol in die televisiereeks "Falcon Crest" te sien – dit het daartoe gelei dat die reeks sy grootste kykerstal ooit gehad het. Haar laaste rolprentverskyning was in 1985, en in 1995 is sy op 74-jarige ouderdom aan keelkanker oorlede.



</doc>
<doc id="108491" url="https://af.wikipedia.org/wiki?curid=108491" title="Soesji">
Soesji

Soesji (Hiragana: す し, Kanji: 寿司, 鮨) is 'n gereg uit die Japannese kookkuns met 'n deursnit van 'n paar sentimeter. Dit bestaan altyd uit (afgekoelde) gekookte rys (鮨 飯, "sushi-Meshi") wat met rysasyn ingesuur is. Dit word gewoonlik gekombineer met ander bestanddele (ネ タ, "neta") soos vis of seekos, gebakte eier, groente en soms tropiese vrugte. Die bestanddele en aanbieding van soesji is uiteenlopend, maar rys is die bestanddeel wat alle soesji in gemeen het (ook bekend as "shari" (し ゃ り) of "sumeshi" (酢 飯)).

Soesji kan met óf bruin- of witrys voorberei word. Soesji word dikwels berei met rou seekos, maar sommige algemene variante maak gebruik van gekookte bestanddele. Rou vis (of soms vleis) in snye en bedien sonder rys word "sashimi" genoem.

Soesji word dikwels bedien met gemmer, wasabi en sojasous.

Soesji het altyd verskeie bestanddele, waarin rys altyd voorkom en die res van die bestanddele aanvullend is.

Die gebruiklike rys word "Meshi" (飯) genoem en het kort, dik korrels wat baie taai is, sodat die rys goed kleefbaar is en die eetgoed aanmekaar plak. Die rys proe effens suur omrede die toevoeging van rysasyn tydens die voorbereiding. Daar word dikwels ook 'n soet ryswyn (mirin genoem) bygevoeg wat 'n soutsmaak aan die rys verleen. Die rys kan heeltemaal koud maar ook lou opgedis word.

By baie soorte soesji word seewier gebruik, "nori" (海苔) genoem, wat in dun velletjes verwerk word. Die seewier wat vir nori gebruik word is die purperwier. Dit is oorspronklik in Japan geoes deur die wier van die hawe se kaai af te skraap en dan in die son te laat droog word. Deesdae word die plante op uitgespande nette ter see gekweek, meganies geoes en dan in dun velle gedroog, waarna dit uiteindelik kant-en-klaar op maat gesny word.

Van die res van die bestanddele is rou vis en wasabi verreweg die mees bekende. Die rou vis is altyd uit die see afkomstig, omdat riviervisse skadelike bakterieë kan bevat. Indien daar wel vis uit 'n rivier gebruik word, moet dit eers vooraf lig gebraai of gekook word. In Europa is salm, tuna en makriel die mees gebruikte visspesies.

Behalwe vis word ook ander seekos gebruik as bestanddele vir soesji, soos garnale, krap en pylinkvis. Tewens kom selfs viskuit, die ryp eiers van 'n vis, in sommige soesji voor. Benewens vis en ander seekos word ook baie groente gebruik, met wortels, komkommer, avokado, aspersies en mielies die bekendste name in die Weste.


</doc>
<doc id="108492" url="https://af.wikipedia.org/wiki?curid=108492" title="Gewone seekat">
Gewone seekat

Die Gewone seekat ("Octopus vulgaris") is 'n seekat wat dwarsoor die wêreld, en ook langs die hele kus van Suid-Afrika voorkom. In Engels staan die seekat bekend as die "Common octopus".

Die seekat word tot 300 mm lank. Die lyf is sag, rond en bevat geen bene of dop nie. Die dier het agt arms elk met twee rye suiers op. Die mannetjie se derde arm is klein en lepelvormig en word gebruik om sperm na die wyfie oor te dra. Die seekat leef in vlak poele, koraal- en rotsriwwe in water tot 200 m diep is. Hulle vreet krappe, krewe en vis.



</doc>
<doc id="108493" url="https://af.wikipedia.org/wiki?curid=108493" title="Joanne Woodward">
Joanne Woodward

Joanne Gignilliat Trimmier Woodward (gebore op 27 Februarie 1930) is ’n Amerikaanse aktrise, vervaardiger, aktivis en filantroop. Sy is waarskynlik die bekendste vir haar rol in "The Three Faces of Eve" (1957), waarvoor sy ’n Oscar gewen het.

Woodward se eerste rolprent was ’n post-burgeroorlog-western, "Count Three and Pray" (1955). Sy was tussen flieks ook op Broadway op die verhoog te sien, waar sy haar man, Paul Newman, met die produksie van "Picnic" ontmoet het. Hulle is in 1958 getroud en het saam in die prent "The Long, Hot Summer" gespeel. Teen daardie tyd was Woodward reeds in "The Three Faces of Eve" (1957), waarvoor sy ’n Oscar vir beste aktrise gewen het.

Sy het benewens in "The Long, Hot Summer" in nog nege rolprente saam met Newman verskyn, onder meer in "From the Terrace" (1960), "Paris Blues" (1961), "A New Kind of Love" (1963), "Harry & Son" (1984, met Newman as regisseur) en "Mr. and Mrs. Bridge" (1990). Sy het ook in vyf prente gespeel wat Newman geregisseer het, maar nie in gespeel het nie, insluitende 1972 se "The Effect of Gamma Rays on Man-in-the-Moon Marigolds" en 1987 se "The Glass Menagerie".

Sy het in 1993 die rol van Tom Hanks se ma vertolk in "Philadelphia" (1993) en was in dieselfde jaar die verteller van Martin Scorsese se rolprentweergawe van "The Age of Innocence".

Woodward het ook gereeld op televisie verskyn, in prente soos "Sybil" (1976), saam met Sally Field, en "Crisis at Central High" (1981). In 1993 het sy die TV-weergawe van die toneelstuk "Blind Spot" help vervaardig en daarin gespeel. Sy is vir ’n Emmy vir beste aktrise benoem. Sy was uitvoerende vervaardiger van die 2003-TV-produksie "Our Town" met Newman as die verhoogbestuurder, ’n rol waarvoor hy vir ’n Emmy benoem is. 



</doc>
<doc id="108494" url="https://af.wikipedia.org/wiki?curid=108494" title="Koppotige">
Koppotige

Koppotiges of inkvisse ("Cephalopoda") is 'n klas seediere wat tot die orde van weekdiere ("Mollusca") behoort. Hierdie klas sluit inkvisse en seekatte in.

Die inkvisse, seekatte en nautili, wat almal deel uitmaak van die klas "Cephalopoda" (koppotiges), is ’n hoogs ontwikkelde groep see weekdiere ("phylum Mollusca"). In baie opsigte kan hulle as die mees gevorderde groep lewende ongewerwelde diere beskou word. Die klas word deur slegs 130 lewende genera en 650 spesies verteenwoordig en dit lyk of die groep stadig maar seker minder word omdat sowat 10000 fossiel-spesies bekend is.

Die grootste lewende ongewerwelde dier, die reuse-pylinkvis ("Arehiteuthi"s), behoort tot hierdie groep. Hierdie dier kan 20 m lank word (insluitende die tentakels). Die kleinste koppotige dier, die inkvis Idiosepius, is skaars 2,5 cm lank. Hoewel die koppotige diere deel van die phylum "Mollusca" (weekdiere) uitmaak, toon hulle heelwat afwykinge van die algemene beeld van hierdie groep. In teenstelling met die stereotipe beeld van weekdiere as diere wat stadig voortbeweeg, is die koppotige diere vinnig bewegende roofdiere wat hoofsaaklik in die diepsee lewe.

Nog ’n afwyking is die dier se goed ontwikkelde oë en hoë intelligensie. Met die uitsondering van die nautili het die koppotige diere geen uitwendige skulp nie. Die Koppotiges gebruik hulle 8 of 10 suierdraende arms om voedsel mee te vang. Die nautilus het egter sowat 90 tentakels. Uniek by die koppotige diere is die "bek” om die mondopening. Met hierdie papegaaiagtige chitienbek word stukke kos afgebyt. Die inkvisse, seekatte en hul verwante behoort tot die phylum "Mollusca" (weekdiere). Omdat hierdie diere se arms direk aan hul kappe vasgeheg is, word hulle die koppotiges ("Cephalopoda") genoem. Die grootste en intelligentste ongewerwelde diere behoort tot hierdie klas. Omdat die koppotige diere in groot getalle voorkom, vorm hulle een van die grootste potensiële voedselbronne van die see. Die diere word in baie wêrelddele geëet en is ook indirek vir die mens van belang omdat hulle 'n groot deel van die potvis en ander kleiner walvisse se dieet vorm.

Die liggaam van die koppotige dier bestaan uit 'n kop met vangarms aan. Die liggaamsgrootte van volwasse koppotiges kan baie varieer. Die kleinste inkvis, Idiosepius, is skaars 2,5 cm lank, terwyl sommige reuse-inkvisse (die "Architeuthis"-spesies) tot 20 m lank kan word. Die romp van hierdie reuse-diere is sowat 6 m lank, terwyl die arms 3 tot 4 m lank kan word. Daarbenewens het die reuse-pylinkvis twee tentakels wat 14 m lank is. Hierdie tentakels is waarskynlik verantwoordelik vir die legendes van reuse-seeslange. Die meeste Koppotiges se vel kan vinnig van kleur verander vanweë die chromatofore van verskillende kleure wat in die vel aanwesig is.

Die chromatofore is stervormige epidermisselle wat kleurstof (pigment) bevat. Die selle kan vergroot en saamtrek en daardeur die kleure meer of minder opvallend maak. Dit stel die dier in staat om die kleur van sy omgewing aan te neem (skutkleur). Ook bepaalde "emosies" kan die koppotige dier van kleur laat verander. 'n Kenmerkende orgaan by alle weekdiere ("Mollusca") is die voet. By die Koppotiges is dit egter gewysig tot vangarms en 'n tregter (hewel). Die tregter word gebruik vir die uitskeiding van die afval, ink en eiers. Hierdie orgaan, wat soos 'n buis by die mantelholte uitsteek, kan ook vir voortbeweging gebruik word. Die vangarms het gesteelde, gespierde en beweeglike suierplaatjies.

Sommige koppotige diere besit naas hul agt vangarms ook twee tentakels, met ander woorde 10. Op die tentakels kom die suierapparaat slegs op die breë punte voor. Soms is die horingagtige rande van die suiers gewysig tot hake. By die groter pylinkvisse kan die suiers 'n deursnee van 20 cm bereik. Tussen die vangarms lê die mond met twee horingagtige kake, in die vorm van 'n papegaai se snawel, wat gebruik word om gepantserde prooi (soos krappe) in stukke te byt. In die mond is twee paar speekselkliere en ’n raspertong (radula) met sewe klein tandjies per dwarsry. Soos in die geval van alle vleiseters is die dermkanaal kort en voorsien van ’n middel derm-spysverteringsklier. Die koppotige diere het goed ontwikkelde oë wat met die van die werweldiere vergelyk kan word. Die aanpassing (skerpstelling) van die oog geskied deur die verandering van die ooglens se posisie. By die grootste pylinkvisse kan die oog 40 cm in deursnee wees. Die dier se ewewigsin sowel as die tassin in die arms is ook goed ontwikkel. Die senuknope ("ganglia") van die senustelsel is in die kop geleë en deur kopkraakbeen omhul. Die senustelsel bestaan onder meer uit 'n aantal baie groot senuselle.

Hierdie reuse-neurone speel 'n belangrike rol in neurofisiologiese navorsing. Die liggaam van die koppotige dier word omhul deur 'n mantel wat 'n aantal organe beval. Die inksak skei die ink van die inkklier deur die rektum en tregter uit. Die ink is bruinswart en bevat die pigment melanien. Vroeër is hierdie pigment as 'n kommersiële kleurstof bemark (sepia). Die koppotige diere in die diepsee skei nie ink af nie, maar skei soms 'n liggewende vloeistof af. Suurstof word deur die kieue, wat in die mantelholte geleë is, opgeneem. Die gereelde sametrekking van die mantel lei daartoe dat vars water deurentyd die mantelholte binnestroom. Die Koppotiges het 'n geslote bloedvatstelsel en blou bloed. Die blou kleur word veroorsaak deur die aanwesigheid van hemosianien, wat die asemhalingspigment is. Die dier het 2 niere. Die uitwendige skulp, wat so kenmerkend vir bykans alle weekdiere is, is by die egte pyl-inkvisse, inkvisse en seekatte afwesig. Die nautilus (subklas "Nautiliodea") het egter wel 'n uitwendige skulp. Dikwels het die koppotige diere inwendige skulpe, maar soms is die skulp onontwikkel (onvolledig) of heeltemal afwesig.

Die struktuur en vorm van die inwendige skulp verskil by die verskillende inkvisse en seekatte. Die skulp van die inkvis (genus "Sepia") bestaan uit kalklamelle wat dig teenmekaar Iê. By die genus "Spirula" bestaan die skulp uit 'n gedraaide kalkbuisie wat slegs enkele senitimeters lank is en deur tussenskotte in kamertjies (kompartemente) verdeel word. By die pylinkvisse (genus "Loligo") is die skulp tot 'n horingagtige, lang slag veer of pen gereduseer en by die genus "Octopus" het die skulp bykans verdwyn. Die skulp van die wyfie-papiernautilus ("Argonauta argo") kan anatomies nie met die skulp van ander koppotiges vergelyk word nie. Hierdie dier se skulp is gevorm uit twee van die dier se arms en funksioneer as bergplek vir die eiers.

Die Koppotiges ("Cephalopoda") is roofdiere wat alleen of in groepe lewe. Vir jagdoeleindes gebruik hulle hul vangarms, tentakels, hake en 'n gifklier (wat by sommige koppotige diere aanwesig is) vir die vang van hul prooi. Tog het die eeue-oue vrees van die mens vir gevaarlike seekatte ongegrond geblyk te wees. Die koppotige diere beweeg deurdat hulle kruip, swem of deur middel van straalaandrywing voortbeweeg (hoofsaaklik laasgenoemde).

Deurdat die dier sy mantel saamtrek en verslap word 'n bewegende waterstroom veroorsaak deur die water wat in die mantelholte ingetrek word en dan weer deur die tregter uitgestoot word. Die vinnige uitstoot van 'n stroom water stel die dier in staat om vinnig vorentoe of agteruit te beweeg. Pylinkvisse het voorts ook vinne wat gebruik word vir stadige beweging of om in die water te hang. Die meeste inkvisse en seekatte is vleisetend en lewe hoolsaaklik van skaaldiere en vissies. Die pylinkvis "Illex" het 'n buitengewone voedselsiklus: die volwasse pylinkvisse eet klein makriele, terwyl die volwasse makriele weer klein pylinkvissies eet. Pylinkvisse het dikwels ook kannibalistiese neigings. Die seekatte eet graag tweekleppige weekdiere en tienpotige skaaldiere en kan so die kreefnywerheid groot skade berokken.

Die koppotige diere is weer op hulle beurt die prooi van dolfyne, potvisse, haaie, rogge, robbe en pikkewyne. Ter verdediging teen sy vyande kan die inkvis of seekat sy ink soos 'n rookgordyn in die water spuit of baie vinnig die kleur van sy omgewing aanneem. Die diere kan ook verbasend vinnig wegvlug. Alle koppotige diere lewe in die see, van die tropiese tot die poolseë, en word in vlak kuswaters en in die diepsee aangetref. Enkele spesies, soos die Spirula spirula en die gewone seekat ("Octopus vulgaris"), kom dwarsoor die wêreld voor.

By die inkvisse is die geslagte (manlik en vroulik) geskei. Die mannetjies is dikwels kleiner as die wyfies. By die genus "Argonauta" is die mannetjies so klein in vergelyking met die wyfie dat daar van dwergmannetjies gepraal word. Tydens paring plaas die mannetjie pakkies sperm selle (spermatofore) in die wyfie se liggaam. Hierdie handeling word met een van sy arms, die hektokotilus-arm, wat spesiaal daarvoor toegerus is, gedoen. By die "Argonauta" en die "Tremoctopus" is die arms baie gewysig en word die arm tydens paring deur die mannetjie losgelaat en in die wyfie se mantelholte gelaat. Sommige spesies van die koppotige diere vertoon broeisorg. Uit die eiers word klein koppotige diertjies gebroei wat vir 'n tydlank vryswemmend lewe.

Die koppotige diere word in twee subklasse ingedeel, naamlik die "Nautiloidea" (nautilus) en die "Coleoidea" (seekatte, pylinkvisse en inkvisse). Die "Nautiloidea" (nautilus) het 'n uitwendige skulp wat op een vlak gedraai is en deur inwendige tussenskotte (septa) in kompartemente verdeel is. Die hedendaagse nautilus (genus Nautilus) word in die suidwestelike deel van die Stille Oseaan gevind tot op 'n diepte van 600 m. Hulle is ook vleiseters wat hoofsaaklik van kreef lewe.

Die nautilus se skulp is uit twee lae aragoniet, 'n vorm van kalsiumkarbonaat, opgebou. Die buitenste laag is wit met bruin strepe, terwyl die binneste laag en die septa uit perlemoer bestaan. Soms word daar 'n pêrel in die skulp gevorm. Die dier se sowat 90 tentakels het geen suiers nie. Vier tentakels van die mannetjie is saamgegroei tot 'n keëlvormige orgaan, die spadiks. Hiermee plaas die mannetjie die pakkies spermselle in die wyfie se liggaam en bevrug haar. Die eiers word een vir een gele en is ongeveer 4 cm groot. Die "nautilus" het geen inkklier nie. Die "Coleoidea" se skulpe is inwendig, gereduseer of heeltemal afwesig. Die diere het gewoonlik 2 paar kieue, en 8 of 10 arms wat suiers of hake dra.

Die subklas "Coleoidea" word in vier ordes ingedeel, te wete die "Sepioidea" (inkvisse en bottelstert-pylinkvisse), die "Teuthoidea" (pyl-inkvisse), die "Vampyromorpha" en die "Octopoda" (seekatte). Die Sepioidea het agt vangarms en twee tentakels waarop geen suiers voorkom nie. Organismes van hierdie orde het 'n inwendige skulp en die mantel is van vinne voorsien. 'n Verteenwoordiger van hierdie orde is die "Spirula spirula", wat tot die familie "Spirulidae" behoort en in diep water in die tropiese en subtropiese seë voorkom. Die klein dwerginkvisse behoort tot die familie "Sepiolidae". Die pyl-inkvisse (familie "Loliginidae") het ’n liggaam met pylvormige vinne. In die noordelike seë lewe die reuse-pylinkvis (familie "Architeuthidae"). In die diepsee lewe die "Bathyteuthidae", wat gekenmerk word deur liggewende organe. Vlieënde inkvisse (genus "Onychoteuthis") kan klein afstande bo die water sweef. Koppotige diere van die orde "Octopoda" het gewoonlik 8 arms. Gesteelde suiers kom op hierdie diere se arms voor. Die diere het geen uitwendige skulp nie. Tot die familie "Octopodidae" behoort die seekat ("Octopus vulgaris").




</doc>
<doc id="108496" url="https://af.wikipedia.org/wiki?curid=108496" title="Rock Hudson">
Rock Hudson

Rock Hudson (gebore as Roy Harold Scherer jr.; 17 November 1925 – 2 Oktober 1985) was ’n Amerikaanse akteur wat veral in die 1950's en 1960's gewild was en beskou word as een van die hartebrekers uit Hollywood se goue era.

Hy is deur verskeie rolprenttydskrifte as ster van die jaar, gunsteling-hoofakteur, ens. aangewys. Hy was gedurende sy loopbaan van vier dekades in 70 prente en verskeie TV-produksies te sien. Hy is in 1985 dood; hy was sover bekend die eerste groot ster wat aan ’n vigsverwante siekte gesterf het.

Hudson het sy debuut in 1948 gemaak met ’n klein rol in "Fighter Squadron". Die regisseur Douglas Sirk het hom sy eerste hoofrol in die 1954-prent "Magnificent Obsession" gegee. Die prent is goed ontvang en "Modern Screen Magazine" het Hudson die gewildste akteur van die jaar genoem.

In 1955 het die tydskrif "Confidential" gedreig om te onthul dat Hudson in die geheim gay is. Volgens van sy kollegas was dit deur sy hele loopbaan ’n algemeen bekende feit. Kort daarna is Hudson met sy agent se sekretaresse, Phyllis Gates, getroud. Gates het later in ’n boek geskryf sy het uit liefde met hom getrou en nie om te voorkom dat sy seksuele voorkeur op die lappe kom nie.

Sy gewildheid het toegeneem ná die prent "Giant" (1956), en hy en sy medester James Dean is albei vir die Oscar vir beste akteur benoem vir hul spel. In die 1950's het hy nege flieks saam met Sirk gemaak. Ná die sukses van "Something of Value" (1957) was hy in die loketmislukking "A Farewell to Arms" (1957), waarvoor hy na berig word Marlon Brando se rol in "Sayonara", William Holden se rol in "The Bridge on the River Kwai" en Charlton Heston se rol in "Ben-Hur" van die hand gewys het. Dit was die vervaardiger David O. Selznick se laaste prent.

Hudson was in die 1960's in talle romantiese komedies, soos "Pillow Talk" (1959), "Lover Come Back" en "Come September" (1961), "Send Me No Flowers" en "Man's Favorite Sport?" (1964), en "Strange Bedfellows" (1965). Hy het in 1966 in die wetenskapsfiksie-riller "Seconds" verskyn. Die fliek was ’n mislukking by die loket, maar het later kultusstatus bereik en Hudson se vertolking word dikwels as een van sy bestes beskou. Hy was ook in die aksieprent "Tobruk" (1967), die spioenasieriller "Ice Station Zebra" (1968) en die western "The Undefeated" (1969).

Ná die 1960's het sy gewildheid afgeneem. In die 1970's en 1980's was hy in ’n paar televisieprente en te sien. Sy suksesvolste TV-reeks was "McMillan & Wife" teenoor Susan Saint James, wat van 1971 tot 1977 uitgesaai is. Laat in sy loopbaan het Hudson ook ’n geslaagde sprong na die verhoog gemaak – die toneelstuk waarvoor hy die meeste lof gekry het, was "I Do! I Do!" (1974).

In November 1981 het Hudson ’n hartaanval gehad ná jare van straf drink en rook. Werk aan die reeks "The Devlin Connection" moes vir ’n jaar uitgestel word en dit is in Desember 1982 gekanselleer, kort nadat dit die eerste keer uitgesaai is. Hudson was nie gesond nie toe hy in die winter van 1983 tot 1984 aan die aksiedrama "The Ambassador" werk wat in Israel geskiet is. In 1984, terwyl hy aan die TV-drama "The Vegas Strip Wars" gewerk het, het sy gesondheid versleg en gerugte het ontstaan dat hy lewerkanker het weens sy uitgeteerde gesig en lyf.

Van Desember 1984 tot April 1985 het hy in die reeks "Dynasty" gespeel as ’n liefde van Krystle Carrington (gespeel deur Linda Evans). Weens sy verslegtende gesondheid en onvermoë om sy woorde te onthou, is hy eindelik uit die reeks geskryf.



</doc>
<doc id="108499" url="https://af.wikipedia.org/wiki?curid=108499" title="Tsjernobil-kernramp">
Tsjernobil-kernramp

Die Tsjernobil-kernramp (ook na verwys as die Tsjernobil-ongeluk) was 'n katastrofiese kernongeluk wat op 26 April 1986 plaasgevind het in die Tsjernobil-kernkragsentrale naby die dorp Pripyat in die Oekraïne (destyds amptelik die Oekraïense SSR), wat onder die direkte jurisdiksie van die sentrale owerhede van die Sowjetunie gestaan het. 'n Ontploffing en brand het groot hoeveelhede radioaktiewe deeltjies in die atmosfeer vrygestel, wat oor die grootste deel van die westelike USSR en Europa versprei het.

Die Tsjernobil-ramp was die ergste kernkragongeluk in die geskiedenis in terme van koste en ongevalle. Dit is een van slegs twee geklassifiseer as 'n vlak 7 gebeurtenis (die maksimum klassifikasie) op die "International Nuclear Event" skaal, die ander is die Fukushima Daiichi-kernramp van Japan in 2011. Die stryd om die besoedeling te beperk en 'n groter katastrofe te voorkom, het uiteindelik meer as 500 000 werkers betrek en 'n geskatte 18 miljard roebels gekos. Tydens die ongeluk is 31 mense dood, maar langtermyneffekte soos kanker word nog ondersoek.


</doc>
<doc id="108502" url="https://af.wikipedia.org/wiki?curid=108502" title="Mini John Cooper Works WRC">
Mini John Cooper Works WRC

Die Mini John Cooper Works WRC is 'n tydrenmotor van die Duitse vervaardiger MINI. Die John Cooper Works neem sedert die 2011-seisoen deel aan die Wêreldtydrenkampioenskap, en word voorberei deur die Engelse Prodrive Racing, wie voorheen sukses behaal het met die Subaru Impreza WRC.

Die WRC is gebaseer op die Mini Countryman en beskik oor 'n direkte-inspuiting 1.6 L turbo inlynviersilinderenjin. Die WRC-enjin is ontwikkel deur BMW Motorsport vir gebruik in 'n verskeidenheid van motorsportreekse, insluitende die FIA Wêreldtoermotorkampioenskap.

Bestuurders in 2011 was Kris Meeke en Daniel Sordo, laasgenoemde het oorgekom van die fabriekspan van Citroën.

Tydens die Dakar-tydren van 2012 het daar ook 'n paar Mini Countrymans deelgeneem. Die motors is egter nie dieselfde as die Countryman WRC nie en was ingeskryf en voorberei deur die Duitse X-Raid-span.



</doc>
<doc id="108505" url="https://af.wikipedia.org/wiki?curid=108505" title="Georgiërs">
Georgiërs

Die Georgiërs of Kartweliërs (Georgies: ქართველები, "kartwelebi") is 'n nasie en etniese groep inheems aan Georgië wat Georgies en ander Kartweliese tale as moedertaal praat. Hulle vorm naas die Azerbeidjanners en die Armeniërs die derde grootste inheemse etniese groep in die Kaukasus-streek en die titulêre nasie van Georgië, waar hulle sowat 84% van dié land se bevolking uitmaak.
Volgens oorlewerings is die Georgiërs afstammelinge van Kartlos, hul mitiese voorvader in die Georgiese mitologie. Kartlos was 'n nakomeling van die Bybelse Noag en moontlik naamgewer van die Georgiërs (Kartweliërs).

Die meeste Georgiërs is aanhangers van die Georgies-Ortodokse en Apostoliese Kerk, een van die wêreld se oudste nasionale kerke. Reeds in die 4de eeu het die Christendom die Koninkryk van Iberië bereik en die staatsgodsdiens van Georgië geword. Daarbenewens bestaan minderhede soos ateïste, Rooms-Katolieke en Moslems.

Wêreldwyd leef tussen 5 en 7 miljoen Georgiërs, waarvan sowat as 3,7 miljoen in Georgië, 157 803 in Rusland, 34 199 in Oekraïne en 27 400 in Griekeland. Naas Georgiërs leef nog klein minderhede soos Azerbeidjanners (6,5%) en Armeniërs (5,7%) in Georgië.


</doc>
<doc id="108512" url="https://af.wikipedia.org/wiki?curid=108512" title="Kameelputs">
Kameelputs

Kameelputs is 'n klein dorpie in Groter Taung Plaaslike Munisipaliteit in die Noordwesprovinsie van Suid-Afrika.


</doc>
<doc id="108513" url="https://af.wikipedia.org/wiki?curid=108513" title="Majeakgoro">
Majeakgoro

Majeakgoro is 'n dorpie in Dr Ruth Segomotsi Mompati-distriksmunisipaliteit in die Noordwesprovinsie van Suid-Afrika.


</doc>
<doc id="108514" url="https://af.wikipedia.org/wiki?curid=108514" title="Manthe">
Manthe

Manthe is 'n nedersetting in Dr Ruth Segomotsi Mompati-distriksmunisipaliteit in die Noordwesprovinsie van Suid-Afrika.


</doc>
<doc id="108516" url="https://af.wikipedia.org/wiki?curid=108516" title="Austrey">
Austrey

Austrey is 'n dorpie in die Dr Ruth Segomotsi Mompati-distriksmunisipaliteit van die Noordwesprovinsie, Suid-Afrika.



</doc>
<doc id="108517" url="https://af.wikipedia.org/wiki?curid=108517" title="Louwna">
Louwna

Louwna is 'n dorpie in die Dr Ruth Segomotsi Mompati-distriksmunisipaliteit van die Noordwesprovinsie, Suid-Afrika.



</doc>
<doc id="108518" url="https://af.wikipedia.org/wiki?curid=108518" title="Somerset Budget &amp; Pearston Advocate">
Somerset Budget &amp; Pearston Advocate

Die Somerset Budget & Pearston Advocate is 'n tweetalige (Afrikaans en Engels) gemeenskapskoerant wat weekliks op Somerset-Oos in die Oos-Kaap, Suid-Afrika, uitgegee en gedruk word. Die koerant was in 2016 reeds 130 jaar oud. Die drukoplaag is 2 000.

Somerset-Oos se enigste oorblywende weekblad, die "Somerset Budget", in 1886 opgerig deur W.S. Duxbury, wat ook die eerste redakteur was. Talle koerante het met die "Budget" meegeding, maar hulle het almal sedertdien gevou. In 1897 is die koerant deur dr. F.M. McIntyre aan Edward Charles Sellick verkoop, maar tydens die Eerste Wêreldoorlog het ’n sindikaat onder voorsitterskap van J.S.B. Holden dit in besit geneem. 

Destyds was die redakteur adv. Borchenhagen van Bloemfontein, maar hy is kort daarna, in 1920, opgevolg deur Fred Knoetze. Onder dié getroue ondersteuner van eers die Suid-Afrikaanse (SAP) en daarna Verenigde Party (VP) se redakteurskap het daar ’n groot oplewing gekom. Na bewering het hy dikwels aan genl. Jan Smuts geskryf wanneer die rigting wat die SAP ingeslaan het, hom nie aangestaan het nie. Indertyd was die koerant sterk polities ingestel.

Knoetze het die redakteurskap meer as 20 jaar lank beklee en teen die einde van sy dienstyd het hy Philippus Jacobus van der Walt van Humansdorp genader. Knoetze en Van der Walt het die bates van Somerset Budget Limited in 1945 teen £1 260 uitgekoop en ’n vennootskap gevorm. Ondanks die verandering van eienaarskap was die koerant steeds ’n getroue VP-ondersteuner.

Toe Knoetze se gesondheid begin agteruitgaan, het Van der Walt sy aandeel in die vennootskap in 1951 uitgekoop. Ná Knoetze se uittrede het die koerant minder polities geraak, hoewel dit lojaal gebly het aan die VP. Van der Walt se seun, Albert, die huidige (2016) eienaar, het in 1960 gematrikuleer en hom by sy vader aangesluit, wat in 1981 oorlede is.

Albert van der Walt het dit op hom geneem om die Budget uit te bou tot ’n streekskoerant. Eerste aan die beurt was die "Winterberg Nuus" van Adelaide wat Van der Walt oorgeneem het en as afsonderlike publikasie uitgegee het. Dié koerant het gesirkuleer op Adelaide, Bedford en Fort Beaufort en met Van der Walt se oorname het ’n afsonderlike koerant vir laasgenoemde dorp herleef. Hoewel die inhoud grotendeels dieselfde was, het daar toe drie afsonderlike drukname bestaan: "Somerset Budget", "Winterberg Nuus" en "Fort Beaufort Advocate". Die maatskappy het ’n takkantoor op Adelaide geopen en een op Fort Beaufort beoog.

Later het die inlywing van die "Cradock Courant" aan die beurt gekom toe die eienaars, Quartus Janse van Rensburg en sy seun Quentin, nie met dié Cradockse koerant wou voortgaan nie. Einde 2004 het gemeenskapsleiers en die sakekamer van Middelburg, Oos-Kaap, die Van der Walts genader om ook ’n koerant daar uit te gee. Dit was die begin van die "Middelburg Courant".



</doc>
<doc id="108522" url="https://af.wikipedia.org/wiki?curid=108522" title="Ganyesa">
Ganyesa

Ganyesa is 'n groot dorp in die Dr Ruth Segomotsi Mompati-distriksmunisipaliteit van die Noordwesprovinsie, Suid-Afrika. Die dorp lê 70 km noordwes van Vryburg en ongeveer 170 km suidwes van die provinsie se hoofstad Mahikeng.

Dit is 'n administratiewe sentrum vir die verre noordwestelike gebied van die provinsie, en huisves die hoofkantoor van die Kagisano-Molopo Plaaslike Munisipaliteit, 'n magistraatshof, asook verskeie nasionale en provinsiale regeringsdepartemente.

Die dorp val binne die tradisionele gebied van die Batlharo Ba Lotlhware-groep van die Tswanavolk, in 'n area wat voorheen deel van Bophuthatswana was. Die sensus van 2011 dui die bevolking van die dorp aan as 19 290, van wie die meeste swart (98%) en Tswana-sprekend (93%) is.



</doc>
<doc id="108523" url="https://af.wikipedia.org/wiki?curid=108523" title="Goodwood, Noordwes">
Goodwood, Noordwes

Goodwood is 'n klein swart nedersetting in die Dr Ruth Segomotsi Mompati-distriksmunisipaliteit van die Noordwesprovinsie, Suid-Afrika.


</doc>
<doc id="108524" url="https://af.wikipedia.org/wiki?curid=108524" title="Piet Plessis">
Piet Plessis

Piet Plessis is 'n dorpie in die Dr Ruth Segomotsi Mompati-distriksmunisipaliteit van die Noordwesprovinsie, Suid-Afrika.

Die dorpie is teenaan die landelike R377-pad geleë. Die naaste groot dorp en sakesentrum is Vryburg, omtrent 90 km suid hiervandaan. Die Botswanagrens lê ongeveer 50 km noord van Piet Plessis.



</doc>
<doc id="108525" url="https://af.wikipedia.org/wiki?curid=108525" title="Tadjike">
Tadjike

Die Tadjike (Dari: تاجيک, "Tājīk"; Tadjiks: Тоҷик), ook Tadjikse Perse genoem, is 'n Irannese etniese groep inheems aan Tadjikistan, Afghanistan en Oesbekistan. Hulle vorm die titulêre nasie van Tadjikistan, waar hulle sowat 90% van dié land se bevolking uitmaak, en praat Tadjiks, 'n Irannese taal, as moedertaal. Tadjike vorm naas die Oesbeke die tweede grootste etniese groep in Sentraal-Asië. Ander benamings sluit in "Fārsī" ("Perse"), "Fārsīwān" ("Persies-sprekers") en "Dīhgān" (letterlik "boer" of "gevestigde dorpenaar").

Tadjike vorm naas Pasjtoene (42%) die tweede grootste etniese groep in Afghanistan (27%) asook naas Oesbeke (80%) en Russe (5,5%) die derde grootste etniese groep in Oesbekistan (5%). Naas Tadjike leef nog 'n minderheid van omtrent 1 miljoen Oesbeke (14%) in Tadjikistan. Tadjikse minderhede leef in lande soos Pakistan (220 000) en Rusland (201 000).

Wêreldwyd leef tussen 16 en 20 miljoen Tadjike, waarvan tussen 9,5 en 11,6 miljoen in Afghanistan, 6,8 miljoen in Tadjikistan en 1,4 miljoen in Oesbekistan. In die Volksrepubliek China behoort die Tadjike tot een van die 56 amptelik erkende etniese groepe ("nasionaliteite"). Hulle leef veral in die Wes-Chinese outonome gewes van Xinjiang saam met ander etniese groepe soos Oeigoere, Oesbeke, Kasakke en Kirgisiërs.


</doc>
<doc id="108526" url="https://af.wikipedia.org/wiki?curid=108526" title="Morokweng">
Morokweng

Morokweng is 'n dorp in die Dr Ruth Segomotsi Mompati-distriksmunisipaliteit van die Noordwesprovinsie, Suid-Afrika.

Naby die dorp is die Morokweng-inslagkrater geleë, wat uit die oorgangstyd van Jura en Kryt stam. Die Cr/Cr-isotoopverhouding wys dat dit dalk deur 'n inslag van 'n gewone chondriet veroorsaak is.



</doc>
<doc id="108527" url="https://af.wikipedia.org/wiki?curid=108527" title="Tosca">
Tosca

Tosca is 'n nedersetting in die Dr Ruth Segomotsi Mompati-distriksmunisipaliteit van die Noordwesprovinsie, Suid-Afrika.

Dit was voorheen die setel van die Molopo Plaaslike Munisipaliteit, totdat dit saamgesmelt het om die Kagisano-Molopo Plaaslike Munisipaliteit te word in 2011. Tosca is in privaatbesit.



</doc>
<doc id="108531" url="https://af.wikipedia.org/wiki?curid=108531" title="Babelegi">
Babelegi

Babelegi is 'n nywerheidsdorp in noordelike Gauteng, in Suid-Afrika. Dit is 16 km suid van Pienaarsrivier geleë en val onder die Tshwane Metropolitaanse Munisipaliteit.



</doc>
<doc id="108532" url="https://af.wikipedia.org/wiki?curid=108532" title="Somerstrand">
Somerstrand

Somerstrand is 'n groot voorstad van Port Elizabeth, in Nelson Mandelabaai Metropolitaanse Munisipaliteit aan die kus van die Oos-Kaap, Suid-Afrika. 


</doc>
<doc id="108534" url="https://af.wikipedia.org/wiki?curid=108534" title="Brielle">
Brielle

Brielle () is 'n stad en munisipaliteit in Nederland. Dit is in die provinsie Zuid-Holland op die eiland Voorne geleë. Die munisipaliteit het 'n oppervlak van 31,32 km² waarvan 3,71 km² wateroppervlak is. Naas die stad Brielle self bevat die munisipaliteit ook die dorpe Vierpolders en Zwartewaal. Die stad self het 12.160 inwoners. Die munisipaliteit is deel van die "Stadsregio Rotterdam" en die "Metropoolregio Rotterdam-Den Haag"

Die stad is aan 'n stuk van die Maas geleë wat afgesluit is en nou die Brielse Meer vorm. Die meer het hom ontwikkel tot 'n belangrike gebied vir ontspanning in die stedelike gebied rondom Rotterdam. Die Brielse Maas het langs die Brielse Gat in die Noordsee uitgemond en dit het tot 1700 die stad Rotterdam verbind met die Noordsee. Hierna het dit toegeslik en het die suideliker Goereese Gat dié rol oorgeneem. Later is noordeliker die "Nieuwe Waterweg" gegrawe wat nou die kern van Rotterdam se hawe vorm.

Brielle, wat ook as Den Briel bekend is, vorm in die middeleeue die vyfde stad van die graafskap Holland. Dit het in die 17de eeu 'n vestingstad geword en sy vesting het baie goed bewaar gebly. Dit is nou 'n Nederlandse 'rijksmonument'.

Die naam Brielle stam af van die Keltiese woord "brogilo" wat "jaggebied", "ingeslote gebied" beteken. Uit ou dokumente blyk dat die huidige plek "die nuwe Briel" is, wat aandui dat die oorspronklike dorp moontlik weggespoel is. In die 11de en 12de eeu het Voorne net uit duine en party klein eilandjies bestaan wat dikwels oorstromings geken het. Deur die bou van dyke het Voorne 'n groter oppervlak gekry en het Brielle 'n stad kan word. Dit het 'n groot kerk -die St. Catharijnekerk- en party kloosters gehad.

Op 1 April 1572 het die stad 'n belangrike rol in die Nederlandse geskiedenis gekry. In November 1570 is daar 'n swaar watersnoodramp en in 1571 kondig die koning in Spanje, wat ook die graaf van Holland is, aan dat hy pleks van om die bevolking te help die belastings gaan verhoog met die Tiende Penning: 'n verhoging met 10%. Die bevolking is woedend. In 1572 verower 'n groep seerowers, die Watergeuse, onder leiding van Lumey en Bloys van Treslong die stad. Hulle kry hulp van die veerman Jan Koppestok. Die bevolking sien hulle as bevryders en die "geuse" verklaar hulle 'vir die prins van Oranje' wat die begin is van 'n opstand teen Filips II van Spanje. Hoewel dié konflik al sedert 1568 broei, word dit algemeen gesien as die eintlike begin van die Tagtigjarige Oorlog wat Nederland 'n onafhanklike land sal maak.

Die gebeure kry ook 'n onaangename religieuse kant. Baie van die opstandelinge het protestantse simpatieë, omrede Filips die kerk en sy Inkwisie vir poltieke onderdrukking gebruik. Na die verowering van die stad Gorinchem word 19 katolieke geestelikes na Brielle gebring en daar tereggestel. Later het die katolieke kerk 'n bedevaartkerk vir die "Martelare van Gorcum" gebou wat vandag nóg pelgrims trek.

In 1585 word Brielle Engels. Koningin Elizabeth I van Engeland het dit saam met Oostende, Vlissingen en Fort Rammekens vir haar hulp in die stryd teen Spanje as onderpand gekry. In 1616 word dit weer teruggegee aan die Nederlandse Republiek.



</doc>
<doc id="108535" url="https://af.wikipedia.org/wiki?curid=108535" title="Marius Crous">
Marius Crous

Marius Crous (1965–) is 'n bekroonde Suid-Afrikaanse digter en dosent. In 2004 het het hy die RAU-Mardene Marais- (UJ-)debuutprys vir "Brief uit die kolonies" (2003) ontvang. Hy behartig ook die gay-rubriek "Man-tot-man" op LitNet.

Matthys Lourens (Marius) Crous is op 9 Junie 1965 op Villiersdorp in die Kaapprovinsie gebore as die oudste van twee broers.Hy matrikuleer in 1983 aan Vredenburg Hoërskool en studeer daarna aan die Universiteit van Stellenbosch. Hier behaal hy sy B.A.-graad en B.A. Honneurs-graad. In 1990 verwerf hy die M.A.-graad met 'n verhandeling oor "Feminisme en lees: Antjie Krog se Lady Anne en Joan Hambidge se Die anatomie van melancholie" en in 2002 'n D.Litt.-graad in Afrikaans met 'n proefskrif oor "Die diskoers van Antjie Krog se ‘Lady Anne"’. In 2005 behaal hy 'n M.A.-graad in Engels met 'n verhandeling oor "Presentations of masculinity in a selection of male-authored post-apartheid novels". Dan skryf hy in as student in Marlene van Niekerk se Kreatiewe Afrikaanse Skryfkundeklas en behaal in 2008 die M.A.-graad in Kreatiewe Skryfkuns met lof, met 'n digbundel wat hy "Urn" noem. In 2013 verwerf hy die D.Phil.-graad in Engels aan die Universiteit van Kaapstad met 'n proefskrif oor "The abjection in the novels of Marlene van Niekerk".

Na sy aanvanklike opleiding word hy onderwyser by die Vista Nova skool in Rondebosch in Kaapstad. Dit is 'n skool vir verstandelik begaafde kinders wat as serebraal verlamdes, epileptici of ander gestremdheid spesiale aandag nodig het. Daarna is hy eers lektor aan die Universiteite van Natal en Namibië en vanaf 1996 is hy as taalpraktisyn werksaam by die Parlement in Kaapstad, terwyl hy ook vryskutresensent is van wie resensies en artikels in onder andere "Tydskrif vir Letterkunde", "Literator", "Journal of Literary Studies", "Beeld" en "Die Burger" verskyn. Hy bied ook Honneursklasse in kreatiewe skryfkuns aan by die Nelson Mandela Metropolitaanse Universiteit in Port Elizabeth, waar hy later permanent aansluit as lektor by die Skool vir Tale en Letterkunde. Op deeltydse basis bied hy ook per geleentheid skrywerswerkwinkels aan by die Universiteit van Stellenbosch en tree op as begeleier by Sanlam/LitNet se aanlyn skryfskole. By herhaling tree hy by Woordfees en Versindaba op Stellenbosch op, waar hy van sy gedigte voorlees.

Sy eerste gedigte skryf hy in standerd vyf onder dwang as deel van kreatiewe skryfwerk, maar op hoërskool begin hy meer ernstig skryf. Hy publiseer sy gedigte in "Tydskrif vir Letterkunde", "Standpunte" en "Literator" en ook op LitNet. Op LitNet is hy ook rubriekskrywer van die gay-rubriek "Man-tot-man".

Sy debuutbundel, "Brief uit die kolonies", is 'n moderne Suid-Afrikaner se reis deur koloniale Afrika. Dit lê 'n sonderlinge verband tussen hede en verlede, tussen Afrika en Europa, die geskiedskrywer, die joernaalskrywer en die digter. Die vier afdelings van die bundel word almal ingelei deur 'n kaart en afdrukke van ou tekste, met die eerste afdeling wat spesifiek gedigte oor kaarte bevat. Die tweede afdeling, "die donker hart", gee 'n verslag van 'n reis uit Europa na Afrika, met die spanning wat heers tussen die kolonialis en sy gesigspunt en dié van die inwoners van sy bestemming wat aandag geniet. Die derde afdeling behandel die koloniale geskiedenis, gevolg deur die postkoloniale era en veral die teruggekeerde ballinge wat ontaard in 'n nuwe magsvergryp. Die laaste afdeling bestaan uit twee gedigte en ondersoek die aard van digterskap in die postapartheidsera. Hierdie bundel word in 2004 met die RAU Mardene Marais-prys vir debuutwerk bekroon en is in 2005 op die kortlys vir die toekenning van die Ingrid Jonker-prys.

Sy opvolgbundel is "Aan 'n beentjie sit en kluif". Soos die titel aandui, gaan die bundel primêr oor gebeentes en beendere, kos en eet, asook lewe en dood, wat in vyf afdelings georden word. In hierdie bundel word eet en die seksdaad gelykgestel, sodat die begrippe amper uitruilbaar is en die knaag aan 'n been vergelyk kan word met die knaag aan die geliefde se liggaam. Sterfte, en die gevolge daarvan, soos verrotting en skeletontbloting, vind parallelle met vertering en uitskeiding. Die bundel word in vyf afdelings verdeel. Afdeling een ondersoek die dood en erotiek, waar seks gelykgestel word aan die dood. Die tweede afdeling bestaan uit twee gedigte ("Jukboog" en "Dolos") waarin die erotiese manlike liggaam in wetenskaplike terme beskryf word. In die derde afdeling, wat slegs drie gedigte bevat, word die eensaamheid van die liggaam tussen 'n menigte mense behandel. Die spreker se herinnering aan 'n afgestorwe geliefde is die tema van die gedigte in afdeling vier, wat die deurlopende sterwensmotief versterk. In hierdie afdeling staan die gay-identiteit voorop. Die laaste afdeling is 'n gastronomiese hoogtepunt met gedigte oor eet, seks en destruksie, wat ook enkele gedigte oor bekende kokke soos Jamie Oliver bevat. Die gedigte oor die gay liefde funksioneer goed binne die oorhoofse temas van vleis en eet. Die inspirasie vir die bundel het gekom van sy lewensmaat, wat 'n jaar voor publikasie oorlede is. Hy het graag skedels en beendere geteken en een van sy illustrasies word op die voorblad gereproduseer.

"Vol draadwerk" se titel beklemtoon dat mense, dinge en gebeure (en eindelik die sin van die lewe) moeilik is om te verstaan, terwyl dit ook die digkuns as kunstige stuk draadwerk suggereer. In sommige gevalle is dit miskien nie eens die moeite werd nie, maar die mens bly betrokke by selfs die dinge waarvan hy hom probeer losmaak, sodat jy ook vassit in die doringdraad. Die motto van Freud voorin die bundel fokus verder die aandag op die belang van die psigoanalise vir die verstaan van die bundel. Die bundel word in vier afdelings verdeel, waar die eerste gaan oor die teenstrydighede en moeilik verstaanbare aspekte van diverse temas soos geloofsoortuigings, die vaderland en die digterskap. Die tweede afdeling ontgin verhale uit die Griekse mitologie met betrekking op musiek, kunstenaarskap en die psigoanalise. Die derde afdeling bevat gedigte oor Port Elizabeth en omgewing, waar die stad se veranderlikheid beskryf word. In die slotafdeling is daar gedigte oor verskeie aspekte van die homoërotiese belewenis, waaronder die afwykende, wat aansluit by die digter se tweede bundel.

Sy gedigte word opgeneem in die versamelbundels wat jaarliks na Versindaba uitgereik word, asook in "Groot verseboek" en ander bloemlesings soos "My ousie is 'n blom".

Hy verower in 2014 die derde prys in Versindaba se lykdigte kompetisie oor gestorwe digters met "Lykdig vir Wisława Szymborska".

2003 - "Brief uit die kolonies"

2006 - "Aan 'n beentjie sit en kluif"

2012 - "Vol draadwerk"


</doc>
<doc id="108537" url="https://af.wikipedia.org/wiki?curid=108537" title="Wayde van Niekerk">
Wayde van Niekerk

Wayde van Niekerk (gebore 15 Julie 1992) is ’n Suid-Afrikaanse naelloper wat in die 200 meter en 400 meter meeding. Sy persoonlike beste tye is onderskeidelik 19,84 sekondes en 43,03 sekondes. Hy is die Suid-Afrikaanse rekordhouer vir die 400 meter. Hy is die eerste atleet ooit wat die 100 meter onder 10 sekondes, 200 meter onder 20 sekondes en 400 meter onder 44 sekondes hardloop.

Van Niekerk het die silwermedalje in die 400 meter by die 2014 Statebondspele gewen en ’n brons in die 4 x 400 meter-aflos tydens die 2013 Somer-Universiade. Hy het Suid-Afrika in 2013 en 2015 by die Wêreldatletiekkampioenskap verteenwoordig. In 2015 het hy die goue medalje in die 400 meter gewen. In 2016 wen hy die goue medalje tydens die Olimpiese Spele met 'n wêreldrekord van 43.03 sekondes in die 400 meter wedloop.

Van Niekerk is in Kaapstad gebore. Hy was ’n leerling aan Grey-kollege voordat hy aan die Universiteit van die Vrystaat gaan studeer het. Hy het sy internasionale debuut by die 2010 Wêreldjunioratletiekkampioenskap gemaak waar hy vierde in die 200 meter was met ’n tyd van 21,02 sekondes. Hy het ook in 'n uitdunronde vir die 4 x 100 meter-aflos saam met Gideon Trotter gehardloop. Sy deurbraak op seniorvlak het gekom toe hy op agttienjarige ouderdom in 2011 aan die Suid-Afrikaanse Atletiekkampioenskap deelgeneem het en die 200 meter gewen het met ’n tyd van 20,57 sekondes. Hy het in dieselfde item aan die Afrikajunioratletiekkampioenskap deelgeneem maar nie die eindronde gehaal nie. Hy het min deelgeneem in 2012, maar het talent begin toon vir die 400 meter met ’n beste tyd van 46,43 sekondes.

Die 2013-seisoen het Van Niekerk se opkoms as 400 meter-atleet ingelyf. Hy het sy tweede nasionale titel (hierdie keer vir die 400 meter) van sy loopbaan gewen tydens die Suid-Afrikaanse Atletiekkampioenskap in 2013 met ’n tyd van onder 46 sekondes. Hy het die "Meeting de Dakar" gewen voordat hy na Europa is waar hy tydens die Golden Spike Ostrava tweede gekom het teen die Olimpiese kampioen, Kirani James; hier het hy sy tyd na 45,09 sekondes verbeter. Hy het by die 2013 Somer-Universiade aan die 400 meter deelgeneem en net-net ’n plek in die eindronde gemis as vinnigste nie-kwalifiseerder. Hy het vir die eerste keer ’n internasionale medalje gewen as lid van die Suid-Afrikaanse span wat ’n bronsmedalje in die 4 x 400 meter gewen het. Sy vertoning het daartoe gelei dat hy vir die 2013 Wêreldatletiekkampioenskap gekwalifiseer het, waar hy slegs in die uitdunrondes deelgeneem het.

Die gevolg van die nasionale titel wat Van Niekerk in 2014 gewen het, met ’n beste tyd van 44,92 sekondes, het hom bo-aan die wêreldranglys geplaas. Na ’n oorwinning tydens die Fanny Blankers-Koen-spele in Nederland het hy in New York ’n tweede plek teen LeShawn Merritt behaal tydens die New York Diamantliga; sy tyd van 44,38 was ’n nuwe Suid-Afrikaanse rekord en ’n verbetering van Hendrick Mokganyetsi se tyd van September 2000. ’n Beste tyd van 20,19 sekondes in die 200 meter tydens die Athletissima-byeenkoms het hierop gevolg. Vir die 2014 Statebondspele het hy vir altwee naelloopitems ingeskryf en sy eerste individuele seniormedalje gewen toe hy tweede gekom het in die 400 meter teen Kirani James. Hy het die halfeindronde gehaal in die 200 meter maar kon nie op die sukses van die langer naelloop voortbou nie.

Tydens die 2015 IAAF-wêreldkampioenskap het Van Niekerk die goue medalje in die 400 meter gewen met ’n persoonlike beste tyd van 43,48 sekondes. Dit was ook die vierde vinnigste tyd in die geskiedenis vir dié item en die vinnigste tyd deur iemand wat nie ’n Amerikaner is nie.

Op 12 Maart 2016 het hy die 107de atleet geword wat die 100 meter in onder 10 sekondes kon aflê. Dit het bygedra daartoe dat hy die eerste persoon is om die 100 meter in onder 10 sekondes, die 200 meter in onder 20 sekondes en die 400 meter in onder 44 sekondes af te lê. Van Niekerk het gekwalifiseer vir die Olimpiese Somerspele 2016 en was die draer van die Suid-Afrikaanse vlag tydens die openingseremonie.


Van Niekerk is die neef van die Suid-Afrikaanse rugbyspeler Cheslin Kolbe.




</doc>
<doc id="108538" url="https://af.wikipedia.org/wiki?curid=108538" title="Ronel de Goede">
Ronel de Goede

Ronel de Goede (*1949–) is 'n Suid-Afrikaanse digter. 

Petronella Hermina (Ronel) Foster is in 1949 gebore. Sy studeer aan die Universiteit van Stellenbosch en behaal die B.A.-graad in 1969 en die Senior Onderwysdiploma in 1970. Hier is sy lid van D.J. Opperman se Letterkundige Laboratorium. Dan skryf sy haar in by die Universiteit van Suid-Afrika waar sy die B.A. Honneurs-graad met lof in 1980 verwerf. 

Sy keer terug na die Universiteit van Stellenbosch vir haar M.A.-graad wat sy in 1987 met lof verwerf met 'n verhandeling oor "Die dier as teken in Wilma Stockenström se Monsterverse". Sy is in 1994 die eerste wenner van die Elisabeth Eybers-beurs wat deur die Albert Wessels Trust ingestel is. Die doel van die beurs is om taal- en kulturele bande tussen Suid-Afrika en Nederland te bevorder en word toegeken vir 'n studiereis vir Nederlandse óf Suid-Afrikaanse nagraadse studente, navorsers of dosente. In 2000 behaal sy aan die Universiteit van Stellenbosch haar D.Litt.-graad met 'n proefskrif oor "Postmodernisme en poësie, met spesifieke verwysing na die historiografiese metagedig ‘Die heengaanrefrein’ van Wilma Stockenström".

Sy is senior lektor in die Departement Afrikaans en Nederlands aan die Universiteit van Stellenbosch en word later medeprofessor en ook ondervoorsitter van hierdie departement. By die universiteit is sy ook hooforganiseerder en aanbieder van die Skrywerswerkwinkels, terwyl sy op die Internet vir 'n tyd PoësieNet op die LitNet webtuiste versorg. 

Sedert 2003 is sy saam met twee buitelandse vakgenote, professore Yves T’Sjoen en Thomas Vaessens van Amsterdam, betrokke by 'n navorsingsprojek waar hulle 'n vergelykende studie doen van Afrikaanse, Nederlandse en Vlaamse poësie. Haar verbintenis tot versterking van die bande tussen Afrikaans en Nederlands vind ook uiting in haar lidmaatskap van die Kaapse Forum vir Neerlandistiek, terwyl sy ook dien op die Raad van Trustees van die Van Ewijck-stigting. Sy is stigterslid van die Letterkunde-Ondersteuningskomitee (LOK), wat bestaan uit personeel van die Wes-Kaapse Onderwysdepartement en dosente van Afrikaans Departemente aan die drie suidelike universiteite. LOK bied jaarliks 'n simposium vir sowat 600 onderwysers aan oor die onderrig van Afrikaans. Verder is sy ook stigterslid van die Woordfeeskomitee, wat die jaarlikse Woordfees reël. Van haar vakkundige artikels verskyn in tydskrifte soos "Stilet", "Tydskrif vir Letterkunde" en "Tydskrif vir Nederlands en Afrikaans".

In "Standpunte" publiseer sy enkele gedigte onder haar regte naam, Ronel Foster. 

Haar debuutbundel "Skoop"getuig van 'n diepgaande woordvaardigheid en taalkennis wat vele temas bestryk. Sy span die woordverwerker in as 'n soort poëtiese alibi om te sê dat dit nie die mens is nie, maar die woorde wat self hulle loop neem. Indrukwekkend is die spel met die woord en die uitbuiting van die moontlikhede van taal, om die betekenismoontlikhede te verruim. Die gedigte getuig egter van 'n diepgang met 'n verwysingsveld wat psalms en gesange, kinderrympies, volksliedjies en Griekse en ander mites insluit. Kannemeyer noem haar in 'n resensie van hierdie bundel die “belangrikste nuwe stem in Afrikaans ná Stockenström en Krog”. Die eerste afdeling ("Escape Transfer Options Escape Transfer Load F1") kyk verby die fisiese manifestasies van dinge na die meer geestelike implikasies daarvan. Tiperend van die tegniek is "Alembiek". Hierdie gedig beeld in sy opeenstapeling die diverse bestanddele uit wat in 'n soort heksebrousel ingegooi word om eindelik die “suiwer olie” en “swaargegeurde essensie” daaruit te puur, 'n dramatisering van die maak van poësie. Die volgende gedig, "Repliek oor die restant", lewer dan kommentaar hierop en relativeer hierdie gegewe. Hierop volg "Bon Chrétien" en "Bonchrétienpeer", gedigte wat behalwe vir enkele woorde en verskillende lettertipes identies is, sodat 'n effens anderse klem gelê word. "Escape Help Tutorial Escape Format Stylesheet Attach F1" se gedigte is hoofsaaklik satiries, hoewel dit steeds op speelse wyse weergegee word. "Begraafplaas vir nie-blankes, Stellenbosch" is op subtiele wyse 'n kommentaar op die Suid-Afrikaanse politieke aktualiteit. Die afdeling "Escape Transfer Clear All Escape Transfer Rename" bevat gedigte wat op die geskiedenis gerig is, waar die verlede telkens die werklikhede van die huidige tyd belig. In die "Mites"-reeks word in vyf opeenvolgende gedigte verskillende interpretasies van 'n voorval uit die mites van Zeus, Hera en Herakles gegee, met toespelings op die werk van ander kunstenaars. "Escape Quit Escape Insert" se gedigte handel oor meer persoonlike onderwerpe soos gesinsverhoudinge en bedrywighede in en om die huis. "Tuisakwarium" en "Tuisbiblioteek" is bekoorlike verse vol vernuftige woordspeletjies oor onderskeidelik die seun en dogter van die spreker. Hierdie bundel verower in 1994 die Eugène Marais-prys en word benoem vir die C.N.A.-prys.  

Van haar gedigte word opgeneem in "Groot verseboek" en "Die Afrikaanse poësie in 'n duisend en enkele gedigte".

Saam met Louise Viljoen stel sy 'n omvangryke bloemlesing uit die nuwere Afrikaanse poësie sedert 1960 saam, wat hulle onder die titel "Poskaarte" publiseer en saam met Danie Marais stel sy "Nuwe verse 4" saam, 'n keur uit die werk ban jong digters wat nog nie met 'n eie digbundel gedebuteer het nie. Haar samewerking met Yves T’Sjoen lei tot die saamstel van bundels met vergelykende studies oor die Nederlandse, Afrikaanse en Vlaamse letterkunde, wat uitgegee word as "Over grenzen/ Oor grense" en "Toenadering".

1993
Samesteller

1997
2009
2010
2013



</doc>
<doc id="108539" url="https://af.wikipedia.org/wiki?curid=108539" title="Cornel Judels">
Cornel Judels

Cornél Judels is 'n Suid-Afrikaanse skrywer en is op 7 Maart 1978 in Johannesburg gebore as die jongste van vier kinders van Cornelis Johannes Judels en Zelma du Toit.

Sy matrikuleer in 1996 aan die Hoërskool Florida en studeer dan vanaf 1997 verder aan die Universiteit van Pretoria, waar sy in 2000 'n graad in Chemiese Ingenieurswese verwerf. Sy woon en werk op die Wes-Rand en studeer verder in Spaans aan die Universiteit van die Witwatersrand. Sy skryf in vir 'n M.A.-graad in Kreatiewe Skryfkuns aan die Universiteit van Pretoria, wat sy in 2012 verwerf. Haar mini-verhandeling vir hierdie kursus is “" 'n Ondersoek na die ‘Nuwe stemme’-reeks as forum vir ontluikende digters"”, terwyl sy vir die praktiese deel van die kursus 'n versameling gedigte indien.

Haar gedigte word opgeneem in “"Nuwe stemme 3"” en in “"Groot verseboek"” en “"My ousie is 'n blom"”.


</doc>
<doc id="108540" url="https://af.wikipedia.org/wiki?curid=108540" title="Dawie Couzyn">
Dawie Couzyn

Dawie Couzyn (1925–2010) was 'n Suid-Afrikaanse sanger en skrywer. Hy verwerf bekendheid as internasionale operasanger (bariton), maar keer in die 1970's op 'n permanente basis na Suid-Afrika terug. Hy was ’n solis van die Weense Kämmeroper en het gereeld aan programme van die BBC in Londen en Radio Wien deelgeneem. As skrywer is hy bekend vir sy digkuns. Hy het ook talle gewilde liedjies vir Afrikaanse kinders saam met die sopraan Doris Brasch opgeneem.

Mauritz David Wilhelmus (Dawie) Couzyn is op 27 Junie 1925 in Pretoria gebore en matrikuleer op Pietersburg.

Vir twaalf jaar lank is hy joernalis en hy stig selfs en is redakteur van die sosialistiese Afrikaanse tydskrif "Die nuwe stem" in Johannesburg, wat tot niet gaan net voor die 1948 verkiesings. Gedurende hierdie tyd neem hy as bariton sangles in Pretoria by die bekende skrywer Stella Blakemore en later in Johannesburg onder Margaret Roux, Bruce Anderson en veral Olga Ryss.

In 1948 neem hy vir die eerste keer deel aan opera uitvoerings en gaan dan in 1955 na Wene in Oostenryk waar hy verder studeer en in 1957 sy Meestersgraad in sang met lof aan die Staatsakademie für Musik und Darstellende Kunst aflê. Hy sit sy sangstudies hierna voort in Salzburg en Milaan. In hierdie tyd tree hy reeds op in programme op Radio Wien in Wenen, terwyl hy ook per geleentheid solis is by die Viennese Kameroper.

In Junie 1957 maak hy sy buiging as professionele konsertsanger in die Albert Hall in Londen. Hierdie is die eerste van 'n reeks uitvoerings wat hy op die verhoog en oor die BBC in Engeland aanbied. In 1959 word hy die hoofbariton van die Landestheater in Salzburg en sing vanaf 1964 rolle vir die Salzburger Mozartoper op hulle uitgebreide jaarlikse toere deur Italië, Frankryk, Switserland, Luxemburg en Duitsland. Intussen sit hy sy studies aan die Mozarteum voort en word onder Bernhard Paumgartner 'n spesialis in die operas van Mozart. Hy vertolk onder andere die rol van Figaro meer as honderd kere, die rol van Gugliemo uit "Così fan tutte" meer as sestig kere en Don Giovanni meer as twintig kere. Gedurende 1969 en 1971 gaan hy Amerika toe waar hy sewe baritonleierrolle vertolk. Vanaf Augustus 1971 is hy vir 'n jaar verbonde aan die Linz Opera in Oostenryk.

Sedert 1960 besoek hy Suid-Afrika gereeld elke jaar en tree op in produksies aangebied deur die streekskunsterade. Hy maak ook kommersiële opnames en sy opnames van "Op my ou ramkietjie", "O, boereplaas", "Oom Bossie van die Bosveld" en "Huisie in die berge" word groot treffers, terwyl hy ook saam met Doris Brasch bekendheid verwerf met die opnames van verskeie Afrikaanse kinderliedjies, insluitende "Die dapper muis", "Sal jy dit glo?," "Die olifant", "Almal dra 'n jas" en "Die krokodil". Sy oorsese sangloopbaan kom in 1974 tot 'n einde wanneer hy aangestel word as hoof van die operaskool aan die Kollege vir Gevorderde Tegniese Onderwys in Pretoria. Hy bedank uit hierdie pos in 1977. Hierna open hy sy eie sangskool in Johannesburg en hy tree gereeld op in operas en operettes, hoofsaaklik in Suid-Afrika. In sy latere jare is hy ook operaregisseur, veral vir produksies deur Pro Musica in Roodepoort, waar hy gereeld saamwerk met Weiss Doubell, gewese artistieke direkteur van Pro Musica.

Op 2 Oktober 1989 word hy in die landdroshof in Randburg tot twee jaar opgeskorte tronkstraf gevonnis asook 'n boete van R2000 of 'n jaar tronkstraf nadat hy skuld erken dat hy tussen 1986 en 1988 onsedelike dade met 'n seun onder die ouderdom van sewentien jaar gepleeg het. Die seun was ten tyde van die voorvalle verbonde aan 'n koor en het by Couzyn se huis in Sandton spesiale sangklasse geneem. 'n Ander man, het later 'n klag van onsedelike aanranding, insluitend sodomie terwyl hy as kind bevriend was met hulle, teen beide Couzyn en sy seun, Victor, ingedien, maar a.g.v. die wet op beperkings is dit nooit tot beslissing gebring nie.

Sy tweede vrou, Eugenie Chopin-Couzyn, skei sowat 'n jaar na sy skuldigbevinding van hom. 

Hy bly die laaste jare van sy lewe in Observatory in Johannesburg. Op Donderdag, 17 Junie 2010 is hy in die Charlotte Maxeke-hospitaal in Johannesburg oorlede weens 'n besering wat hy opdoen nadat hy by sy huis in Observatory geval het.

Van sy gedigte word opgeneem in "Stiebeuel" in 1946, maar hy volg dit nie op met 'n selfstandige bundel nie. Sy gedig "Diagonaalstraat" word opgeneem in "Groot verseboek" en ook in ander versamelbundels soos "Die Afrikaanse poësie in 'n duisend en enkele gedigte". W.E.G. Louw prys die kleurryke, impressionistiese siening in hierdie gedig.

Die ATKV vereer hom vir sy rol in die bevordering van Afrikaanse liedere, opera en operettes.


</doc>
<doc id="108541" url="https://af.wikipedia.org/wiki?curid=108541" title="Willie Kühn">
Willie Kühn

Willie Kühn is 'n Suid-Afrikaanse skrywer en afgetrede senior joernalis (as dagblad- sowel as tydskrifredakteur). Hy het aan die Universiteit van die Oranje-Vrystaat gestudeer.

Sy joernalistieke loopbaan begin einde 1962 by "Die Volksblad" in Bloemfontein, waar hy terselfdertyd kunsmedewerker is van die Sondagkoerant "Die Beeld". By hierdie koerant vorder hy tot assistent-redakteur. In die sewentigerjare is hy vir 'n ruk tot 1978 Nasionale Pers se koeranteverteenwoordiger in Londen. Hierna sluit hy as assistent-redakteur aan by die redaksie van "Beeld," waar hy in 1986 boekeredakteur word en bevorder word tot senior assistent-redakteur en dan vanaf Januarie 1993 redakteur is. Hy word dan in September 1996 redakteur van "Huisgenoot", 'n pos wat hy tot met sy aftrede in 2002 beklee. Hy is getroud met Annetjie en hulle woon in Kaapstad. Hulle het drie kinders. In 2008 onderneem hulle 'n uitgebreide reis deur Duitsland.

Hy bundel sy gedigte in “In die oog van stilte”, waarin hy besin oor die mens se verhouding teenoor die natuur en die aard van verganklikheid probeer begryp. Die titel suggereer die fyn kyk en insig wat slegs kom wanneer refleksie plaasvind en die uitkyk na 'n ruspunt waar die lewe werklik betekenis verkry. Indrukwekkend is sy vormbeheer en die ironiese woordspel waarmee hy sy boodskap kommunikeer. Van sy gedigte word opgeneem in “"Groot verseboek"”.

2005 - In die oog van stilte


</doc>
<doc id="108542" url="https://af.wikipedia.org/wiki?curid=108542" title="Albert Lintvelt">
Albert Lintvelt

Albert Lintvelt (16 April 1940, Grabouw –†20 Maart 2004, Simonstad) was 'n Suid-Afrikaanse argitek en skrywer, wat grootliks bekend is vir sy kortverhale. Hy sterf tragies wanneer hy die slagoffer van 'n moord deur sy tuinier in 2004 word.

Albert Jacobus Lintvelt is op 16 April 1940 op Grabouw gebore. Hy word groot op Ceres en Touwsrivier. Hy studeer aan die Paul Roos Gimnasium op Stellenbosch, waarna hy hom as argitek bekwaam.

Hy word vennoot by die argiteksfirma Jan van Wijk en Vennote in die teenswoordige Gauteng, waar hy onder meer die Sanlam-ouditorium by die Randse Afrikaanse Universiteit (tans Universiteit van Johannesburg) ontwerp.

Ná sy aftrede trek hy na Kaapstad en word senior lektor in argitektuurtegnologie en boukunde aan die Kaapse Technikon. Hier is hy ook besonder aktief in amateurtoneel, onder meer met die Anchor Players Dramatic Society in Simonstad, en neem deel aan musiekblyspele en ander amateuropvoerings, waaronder "007 Shaken and Stirred" en "Curtain Up". As musiekkenner skryf hy vryskut musiekresensies vir "Beeld" en "Die Burger" en radiosketse vir "Vrouefokus". Hy bespeel self die klavier en het sanglesse geneem by onder andere Eve Boswell. Sy liefde vir musiek neem hom ook per geleentheid na die Salzburg-fees in Oostenryk, terwyl hy op sy oorsese reise spesiaal operas en konserte bywoon. Ná publikasie van sy kortverhaalbundel is hy gereeld 'n gasspreker by leeskringe en is hy bekend in literêre kringe. In 2002 tree hy by die Woordfees op Stellenbosch op in die program "Vrou: Ruimte", waar hy in aansluiting by die vroulike deelnemers die vrou uit 'n man se perspektief betrag.

Hy was getroud met Rita (née Strydom) en hulle het twee dogters (Narike en Thana) en 'n seun (Jobert), maar hulle skei in 1982.Op 20 Maart 2004 word hy in sy huis in Simonstad deur sy tuinier vermoor.

Die vyftiental verhale wat hy in "Naand Ella! Nag, Joan…" bundel, verskuif van plekke soos die Karoo en die Hantam na Assisi en Londen. Die sketse in die eerste gedeelte van die bundel beskryf hoofsaaklik die verteller se jeug en jonkmansdae, en ses hiervan is in ietwat veranderde vorm tussen 1990 en 1993 in "Vrouefokus" uitgesaai. Dit gee 'n beeld van 'n jong man se volwassewording deur sy verhoudings met vroue. Van die vroue wat in hierdie tyd 'n invloed op hom het is tant Ousie en sy ouma Katrientjie. Die laaste gedeelte van die bundel beweeg weg van die mense, kontrei en verlede en is verhale wat hoofsaaklik in die vreemde afspeel. In die sterk titelverhaal is Ella die bejaarde jazz-musikant Ella Fitzgerald en Joan 'n terminaal siek dame met 'n passie vir jazz. Na 'n toevallige ontmoeting beleef hulle saam 'n aangename aand, waarin hulle intieme besonderhede in absolute vertroue ruil. Die vervlietendheid van die kontak illustreer die aard van die lewe en die genot wat ons uit uitreiking en aanraking met ander mense trek.

Per geleentheid was hy die wenner van die jaarlikse wedstryd uitgeskryf deur die Bloemfonteinse Skrywersvereniging.

Sy verhaal "Kantate" is in die versamelbundel "Borde Borde Boordevol" opgeneem en "Karootog" in "Wys my waar is Timboektoe", beide onder redaksie van Hennie Aucamp. Ander versamelbundels waarin sy verhale verskyn sluit in "Soort soek soort" en "Uit die kontreie vandaan". Hy was ook vryskutredakteur en -vertaler van akademiese boeke.

1995 - "Naand Ella! Nag, Joan…"



</doc>
<doc id="108543" url="https://af.wikipedia.org/wiki?curid=108543" title="Pieter Lourens">
Pieter Lourens

Pieter Lourens is 'n Suid-Afrikaanse skrywer.

Pieter Lourens word groot op 'n Hoëveldse plaas. Hy bekwaam hom as 'n kliniese sielkundige en woon in Gauteng, waar hy onder andere werksaam is by die Kamer van Mynwese. Hy is getroud met 'n Vrystater en het twee kinders, Jansie en Flip. Sy dogter Jansie is tydelik met die bekende anti-apartheid aktivis Carl Niehaus getroud en dien saam met hom tronkstraf uit vir hulle aandeel in die stryd teen apartheid. Hulle is verloof tydens die verhoor, maar trou in die tronk nadat Jansie tot vier en Carl tot vyftien jaar gevonnis is. 

“Vuurvlieg en boomklim”, met die subtitel “"inferno, vaevuur en bo uit"”, poog om deur grepe uit die wêreld- en Suid-Afrikaanse geskiedenis van die twintigste eeu persoonlike lyding in perspektief te plaas, veral met verwysing na die apartheidsbestel. Deur die verskriklike en die chaos is daar ook die hoop wat veral deurskemer in die behandeling van persoonlike voorbeelde, waarmee die boek afgesluit word. Die skrywer se doel is om oor die hel wat hy beleef het te skryf, sodat hy innerlike vrede kan vind. Die titel is na aanleiding van die vuurvlieg wie se sig in sy stert sit en dus simbolies is van die kortsigtigheid van die mens wat aanleiding gee tot rampe en inferno’s, terwyl die boomklim simbolies is van die moeisame klim terug na die lewe wanneer jy figuurlik gesproke in die hel was.

Hy het vroeër ook gedigte geskryf, waarvan “"Gordyn"” in "The bloody horse" van November-Desember 1980 verskyn.

1996 - Vuurvlieg en boomklim


</doc>
<doc id="108544" url="https://af.wikipedia.org/wiki?curid=108544" title="Gawie Kellerman">
Gawie Kellerman

Gawie Kellerman (*1961, Grootfontein–) is 'n Suid-Afrikaanse skrywer. Hoewel hy aanvanklik debuteer as kortverhaalskrywer, publiseer hy in 1991 ook 'n roman. Sy werke woord beskou as grensliteratuur.

Gawie Kellerman is in 1961 op Grootfontein in Suidwes-Afrika (tans Namibië) gebore, waar hy ook groot word en skoolgaan.Hy sit sy studies voort in Windhoek waar hy homself bekwaam as onderwyser, waarna hy vir twee jaar militêre diensplig doen. Eers is hy naby Okahandja gestasioneer op 'n plek met die naam Osona, waar die Suidwes-gebiedsmag opgelei word. In sy tweede jaar van diensplig hou hy skool by die blanke skool op Katima Mulilo, wat in daardie tyd nog onder die Transvaalse Onderwysdepartement val. Na sy diensplig aanvaar hy 'n pos as Engels en Houtwerk onderwyser by 'n laerskool op Gobabis, waar hy ook toesighoudende personeellid by die skoolkoshuis is. Sy ouers bly op Thabazimbi in die Limpopo.

In sy tweede jaar van studie na skool begin hy om gedigte te skryf en "Drinkplek" word in Februarie 1981 in "Tydskrif vir Letterkunde" gepubliseer. Hy slaan egter gou oor na kortverhale. Wanneer 'n kortverhaal van hom met 'n eerste prys bekroon word in 'n kompetisie van die Departement van Kultuurbevordering begin hy meer ernstig skryf.

Hy maak in 1988 'n beduidende bydrae tot die grensliteratuur in Afrikaans met sy kortverhaalbundel "Wie de hel het jou vertel?" wat 29 kort-kort vertellings bevat. Hierin beeld hy kort grepe uit die Angola-oorlog aan die grens met Suidwes-Afrika uit, waarin die gruwelike gebeure uit hierdie konflik in saaklike styl verhaal word. Treffend is veral die suggestie, wat die impak en afgryse van die gebeurtenisse verder verhoog. Opvallend is die beelde van harmonie en rustigheid verbind met die inheemse mense se netjiese ordening van hulle verblyfplek in die kraal. Sonder uitsondering is dit hierdie enklaves wat deur Suid-Afrikaanse troepe en anonieme invallers ingeneem en moorddadig en sinloos vernietig word. Karakters se medelye en skuldbesef oor hulle dade bring tog 'n balans van menslikheid na hierdie grepe uit die hel. Die titel sinspeel reeds op die dubbelsinnige inhoud van “vertel”, waar “verklik” teenoor “onthulling” gestel word, met die implikasie van die oorsprong van die verhale uit die hel, of die swartste deel van die mens se siel. "Wie de hel het jou vertel?" is in 1988 op die kortlys van drie boeke vir die C.N.A.-prys, saam met Elsa Joubert se "Missionaris" en Etienne van Heerden se "Liegfabriek".

Van sy kortverhale word in versamelbundels opgeneem, insluitende "Vuurslag" en "Wys my waar is Timboektoe", beide onder redaksie van Hennie Aucamp, "Vertellers 2" van Merwe Scholtz en "Soort soek soort" onder redaksie van Johann de Lange.

Die roman "Swart sendelinge", waar die titel verwys na die gewere in 'n oorlog wat die vyand moet “bekeer”, handel oor 'n soortgelyke tema maar betrek benewens die twintigste eeuse grensoorlog ook die Dorslandtrek van 'n eeu vroeër en die Boere se gevegte met die inboorlinge. Luitenant Jacques Nolte doen al die normale dinge wat van hom verwag word op die grens. Hy lei sy manne in die gevegte en hy maak nuwe offisiere touwys. Wanneer hy alleen is, verskyn daar egter 'n geheimsinnige jong man wat 'n hoed dra en 'n pyp rook by hom. Dit is Jacques se oupagrootjie, Nicolaas Nolte, wat hom toentertyd as lid van die Dorsland-trek in Angola gevestig het. Uit die gesprekke wat hy met Jacques voer, is dit duidelik dat hy 'n lewe vol ontberings, onstabiliteit en lyding gelei het, dikwels by oorloë en aksies teen swart mense betrokke was en op die ou end blykbaar alles, ook sy vrou en kind, verloor het. Tussen Nicolaas en Jacques lê 'n honderd jaar van lyding en geweld wat boonop blykbaar tot niks gelei het nie. Net soos daardie trek eindelik misluk het, so is die oorlog gedoem tot mislukking. In aanvulling tot die grensliteratuur in ons prosa is hier, benewens die pyn en geweld wat die individu deurloop en moet verwerk, ook broodnodige perspektief op die oorlog self en die geskiedkundige gebeure wat dit voorafgegaan het. Die futiliteit van geweld en oorlog word eindelik die oorheersende tema in Kellerman se werk. In 1990 is "Swart sendelinge" aangewys as naaswenner in Antenne, "De Kat" en Saambou se romanwedstryd.

Werke wat uit sy pen verskyn sluit in:

1988 - "Wie de hel het jou vertel?"

1991 - "Swart sendelinge"


</doc>
<doc id="108545" url="https://af.wikipedia.org/wiki?curid=108545" title="Cumuluswolke">
Cumuluswolke

"Cumulo-" beteken "hoop" of "stapel" in Latyn. Cumuluswolke word dikwels beskryf as "pofferig", "donsig" of dat dit soos watte lyk en dit word gekenmerk deur die plat onderkant. Omdat cumuluswolke laagliggende wolke is, is dit gewoonlik minder as 1 000 m van die grond af. Die uitsondering is die vertikale cumulus congestus-wolktipe. Cumuluswolke kan op hul eie voorkom, of in 'n lyn of groep wolke.

Wanneer sekere omstandighede soos atmosferiese onstabiliteit, vogtigheid en 'n vinnige verandering in temperatuur voorkom, is Cumuluswolke dikwels die voorlopers van ander tipe wolke soos cumulonimbus. Gewoonlik sorg cumuluswolke nie vir enige neerslag nie, maar dit kan ontwikkel in cumulonimbuswolke, wat reëndraend is. Cumuluswolke kan gevorm word deur waterdamp, waterdruppels wat ekstra vinnig afkoel of yskristalle, na gelang van die omgewingstemperatuur. Dit kom voor in baie duidelike subvorms en koel die aarde gewoonlik af omdat dit die inkomende sonstraling weerkaats. Cumuluswolke is deel van 'n groter kategorie van vrye-konvektiewe cumuliformwolke wat cumulonimbuswolke insluit. Die laasgenoemde groep word soms afsonderlik gegroepeer as cumulonimbiform weens die meer komplekse strukture wat soms rankvormig is of ook die vorm van 'n aambeeld kan aanneem. 

Cumuluswolke vorm deur atmosferiese stroming – die gevolg van lug wat styg nadat dit deur die oppervlakte verhit is. Cumuluswolke het in die reël ’n kenmerkende basis—die atmosferiese vlak waar water kondenseer— waarvandaan hulle boontoe uitgolf. Namate die vogtige lug saampak, bereik die wolke ’n atmosferiese vlak waar hulle uitsprei en ’n kenmerkende aambeeld-vorm aanneem, soos op die foto. Wanneer die lug styg, val die temperatuur (dit volg op die afnametempo) en dit veroorsaak dat die relatiewe humiditeit (RH) styg. Die oomblik wat die RH honderd persent bereik, begin die "nat adiabatiese" fase. Op hierdie punt vind is die RH bo 100%, waterdamp kondenseer en dit stel hitte vry wat die lug verwarm en verdere konveksie aanhelp.

In hierdie fase kondenseer die waterdamp op verskillende nukleï wat in die lug teenwoordig is en dit vorm 'n cumuluswolk. Die kenmerkende vorm van hierdie wolke kan beskryf word as opgestapelde stukke watte met 'n plat bodem. Die grootte van die wolk hang af van die temperatuur in die atmosfeer en die teenwoordigheid van enige metereologiese omkering. Reën vorm in 'n cumuluswolk deur middel van 'n proses wat twee fases behels. Die twee fases kan nie geskei word nie. Die eerste fase is nadat die druppels in die verskillende nukleï saamvloei. Langmuir skryf dat oppervlakspanning in die waterdruppels 'n effens verhoogde drukking op die waterdruppel veroorsaak en dit lig die dampdruk in 'n geringe mate. Die verhoogde druk veroorsaak dat die waterdamp op die groter druppels kondenseer. Omdat die verdampende waterdruppels so piepklein is,  is hierdie proses eintlik nutteloos nadat die groter druppels tot 20 tot 30 mikrometer gegroei het en die tweede fase oorneem. In die aangroeifase begin die reëndruppels te val en ander druppeltjies bots daarteen en kombineer daarmee om die reëndruppels groter te maak.

Cumuluswolke kan lyne vorm wat oor 480 kilometer strek en dit word wolkstrate genoem. Hierdie wolkstrate dek groot areas en kan onderbroke of deurlopend wees. Dit word gevorm wanneer die windgradiënt horisontale sirkulasie in die atmosfeer veroorsaak en lang, buisvormige wolkstrate  vorm. Gewoonlik vorm dit in hoë-druk stelsels, soos die wat voorkom na 'n koue front.

Die hoogte waarop die wolke gevorm word hang af van die hoeveelheid vog in die hitte wat die wolk vorm. Met vogtige lug sal die wolkbasis laer wees. In areas met matige temperatuur, is die basis van die cumuluswolke gewoonlik laer as 550 meter bokant die grond, maar dit kan ook so hoog as 2,400 meter wees. In droë areas en bergagtige dele  kan die wolkbasis selfs hoër as 6,100 meter wees.

Cumuluswolke kan gevorm word deur yskristalle, waterdruppels, oorverkoelde waterdruppels of 'n kombinasie hiervan.  Die waterdruppels vorm wanneer die waterdamp op die nukleï kondenseer, en dit kan saamvloei in druppels wat al hoe groter word. In plekke met matige temperature, wissel die wolkbasisse wat bestudeeer is van 500 tot 1,500 meter bo grondvlak. Hierdie wolke was normaalweg bo 25 °C en die konsentrasie druppels het gewissel van 23 tot 1300 druppeltjies per kubieke sentimeter. Hierdie data is verkry van geïsoleerde cumuluswolke wat al hoe groter word sonder dat dit reën veroorsaak. Die druppeltjies is klein en van die kleinstes was ongeveer 5 mikrometer in deursnee. Daar mag wel kleiner druppeltjies teenwoordig gewees het, maar die toetsapparaat was nie sensitief genoeg om dit op te spoor nie. Die kleinste druppeltjies is in die onderste gedeelte van die wolke gevind terwyl die persentasie groter druppels (ongeveer 20 tot 30 mikrometer) aansienlik meer geword het in die boonste gedeelte van die wolk. Op sekere plekke kan cumuluswolke gate in hê  sonder enige waterdruppels. Dit gebeur wanneer die wind die wolk skeur en van die omgewing se lug daarin laat of wanneer 'n sterk afwaartse trek die water laat verdamp.

Cumuluswolke kom in vier duidelike spesies voor:   , "cumulis humilis", "mediocris", "congestus", en "fractus". Hierdie spesies kan onder die variëteit, "cumulus radiatus "ingedeel word en kan ook sewe bykomende onderskeidende eienskappe hê; "cumulus pileus", "velum", "virga", "praecipitatio", "arcus", "pannus", en "tuba".

Cumulus humilis-wolke dui gewoonlik goeie weer aan. Cumulus mediocris-wolke is soortgelyk, behalwe dat hulle 'n mate van vertikale ontwikkeling het wat daarop dui dat dit in cumulus congestus of selfs cumulonimbus-wolke kan verander. Hierdie wolke bring swaar reën, weerlig, wind, hael en selfs tornado's. Cumulus congestus-wolke, wat soos torings lyk, sal dikwels verander in cumulonimbus-stormwolke. Hierdie wolke kan reën veroorsaak.  Vlieëniers in sweeftuie let noukeurig op cumuluswolke, want dit kan 'n goeie aanduiding wees van stygende lug of warm lugstrome aan die onderkant van hierdie wolke wat die sweeftuig hoog in die lug kan opsuig. Dit is ook bekend as wolksuiging.

Cumuluswolke kan ook suurreën veroorsaak of soms 'n tornado. Die hoë suurvlakke word grootliks gevorm deur die oksidasie van swaweldioksied, 'n aansurende gas.  Die vernaamste oksiderende verbindings is waterstofperoksied en osoon.
Verskeie stikstof-oksiede kan ook reageer met hidroksied-ione om te sure te vorm.

Omdat wolke hitte weerkaats, kan dit die aarde met tot 12 °C afkoel en dit is gewoonlik stratocumuluswolke wat hierdie effek het. Daarteenoor kan wolke ook die aarde met ongeveer 7 °C verhit omdat dit radiasie uitstraal,  dit is veral die effek van cirruswolke. Dis gemiddeld 'n netto verlies van 5 °C. Cumuluswolke daarenteen, het 'n gevarieerde effek op die aarde se temperatuur. Wanneer cumulus congestus- en cumulonimbus wolke hoër in die atmosfeer groei, dra dit vogtige lug daarmee saam en dit kan lei tot die vorming van cirruswolke. Die navorsers spekuleer dat dit 'n positiewe effek het want die verhoging van vog in die boonste atmosfeer, veroorsaak 'n groeiende getal cumulus congestus wolke wat nog meer vog in die boonste atmosfeer indra.

Cumuluswolke is 'n genus van vrye-konvektiewe lae-étage wolke en het 'n verband met ander beperkte-konvektiewe wolke soos cumuliform-, en stratocumuliforwolke. Hierdie wolke vorm op ongeveer 2,000 meter vanaf grondvlak by alle breedtegrade. Stratuswolke is ook lae-étage wolke. In die middel-étage vind 'n mens alto-wolke soos cumuliform, stratocumuliform, altocumulus en altostratus. Middel-étage wolke vorm vanaf 2,000 meter tot op 7, 000 meter in die poolgebiede,  op 7,000 meter, in matige areas en op 7, 600 meter in tropiese areas. Die hoë-étage wolke is cirrocumulus, cirrus en cirrostratus. Hoë-étage wolke vorm op tussen 3,000 tot 7,600 meter in hoogliggende gebiede, op 5,000 tot 12000 meter in gebiede van 'n middelmatige hoogte en op 6,100 tot 18,00 in lae, tropiese gebiede. Cumulonimbuswolke, soos cumulus congestus, versprei vertikaal eerder as om tot een étage beperk te bly.

Daar is al cumuliformwolke ontdek op ander planete in ons sonnestelsel. Die Viking Wenteltuig het cirrocumulus en stratocumulus-wolke op Mars ondek. Die wolke is met konveksie gevorm naby die pole se yskappe. Die Galileo onbemande ruimteskip het massiewe cumulonimbuswolke naby die Groot Rooi Vlek op Jupiter waargeneem. Daar is ook Cumuliformwolke op Saturnus waargeneem. In 2008 het die Cassini ruimtetuig bepaal dat die cumuluswolke naby Saturnus se suidpool deel was van 'n sikloon van meer as 4,000 kilometer in deursnee. Die W.M. Keck Sterrewag in Hawaii het witterige cumuluswolke op Uranus opgemerk. Net soos Uranus het Neptunus metaan cumuluswolke. Dit wil voorkom asof daar geen cumuluswolke op Venus voorkom nie.




</doc>
<doc id="108546" url="https://af.wikipedia.org/wiki?curid=108546" title="Regina Kemp (Coetzee)">
Regina Kemp (Coetzee)

Regina Johanna Petronella Coetzee is 'n Suid-Afrikaanse skrywer en is in 1960 op De Aar gebore as die tweede kind van Hendrik en Bettie Coetzee.

Na vier jaar verhuis die gesin na Daniëlskuil in die Noord-Kaap, waar sy skoolgaan en matrikuleer. Sy studeer Kommunikasiekunde aan die Universiteit van die Oranje-Vrystaat en behaal die B.A.-graad in 1982. Dan word sy joernalis by "Oggendblad" in Pretoria. Sy werk daarna vir 'n rukkie by "Informa", 'n tydskrif van die Departement van Samewerking en Ontwikkeling, en word dan in 1986 skakelbeampte van die Technikon Noord-Transvaal in Soshanguve. Hier ontmoet sy die prokureursklerk Gustav Kemp en gaan saam met hom na Engeland, waar hy vir 'n jaar verder studeer aan 'n meestersgraad in Skeepvaartsreg. By hulle terugkeer na Suid-Afrika trou hulle en trek Kaap toe. Hier werk sy eers as kopieskrywer in die reklame-afdeling van Sanlam en dan word sy tuisteskepper net voor die geboorte van haar tweede kind. Die egpaar bly in Kenridge in Durbanville in Kaapstad en het twee kinders, 'n seun (Karl Gustav) en 'n dogter (Elizabeth Alida, wat hulle Bea noem). 

Sy skryf romans oor vrou-wees. Haar debuutroman “Debora de Waal en die baba-blues” handel oor 'n 33-jarige vrou se dagboekinskrywings oor 'n eerste baba en die impak wat dit het op haar verhoudings met haar eie familie en die skoonfamilie, haar man en vriende. Die inmenging, raad en seëninge wat instroom sorg ook vir 'n goeie skeet nageboortelike depressie, die baba-blues. 'n Plesierige verhoogproduksie word van die roman gemaak en by die Aardklop Kunstefees en elders opgevoer. “Facials op die vliegtuig” kyk met dieselfde humoristiese insig na die dinamiek binne verhoudings wanneer die hoofkarakter Frieda Muller uitvind haar man Paul is ontrou. Sy moet uitvind wat haar regte is by egskeiding en word ook gekonfronteer met die omvang van die aansienlike aantal post-egskeidingsbesluite. Dit bied 'n kykie op die oppervlakkige lewenswaardes van 'n nuwe generasie gegoede professionele jong mense vir wie die belangrikste is hoe hulle lyk en wat hulle besit.

1997- Debora de Waal en die baba-blues

2003 - Facials op ’n vliegtuig



</doc>
<doc id="108554" url="https://af.wikipedia.org/wiki?curid=108554" title="George A. Hill">
George A. Hill

George Alexander Hill is 'n Suid-Afrikaanse skrywer. Hoewel Hill nog nie self 'n publikasie uitgebring het nie, verskyn sy gedigte in die "Tydskif vir Letterkunde" en verskeie versamelbundels, onder meer "Groot verseboek".

George Hill is die jongste van drie kinders en is in Elsiesrivier op die Kaapse Vlakte gebore. Hy word hier groot, maar die familie verhuis later na Kuilsrivier, waar hy aan die Sarepta Senior Secondary School matrikuleer. Hy studeer joernalistiek aan die Peninsula Technikon, waar hy in 1996 gradueer. In hierdie tyd raak hy vanaf Januarie 1993 tot Desember 1994 betrokke by die gemeenskapsradio, Bush Radio. Dan werk hy by Zazise Communications as die hoofbestuurder vir die Wes-Kaap en as strategie en media-direkteur vir Uhuru Communications. In 1995 verhuis hy na Johannesburg, waar hy by verskeie media-instellings werk, insluitende YFM, die land se eerste jeugradiostasie. Hy woon hier in Troyeville. Hier is hy die jongste hoof van nuus in die land, koördineerder van inhoud en ook verantwoordelik vir die webwerf en die produksie van die uurlange meningsprogram "Youth Crossfire". Ander radiostasies sluit in MetroFM en hy doen ook ondervinding op as programmeerder vir sake van die dag op televisie. Later word hy senior vervaardiger vir "AM" en "Midday Live" op SAFM.

In Oktober 2006 keer hy terug na Kaapstad en sluit dan aan by die kommunikasie konsultante Hip-Hop Media Lounge. Vanaf Desember 2010 tot Maart 2011 neem hy waar as besturende direkteur van Afrofusion Communications, waarna hy vanaf April 2011 as kommunikasie spesialis aansluit by die Barclays bankgroep in Johannesburg, met fokus op die Afrika en Internasionale markte. By die IMM School of Business Science deurloop hy vanaf September 2012 'n Sertifikaatkursus in Besigheids- en Korporatiewe Kommunikasie (gelyk aan 'n NQF6) en vanaf November 2013 'n Bestuursontwikkelingsprogram aan die Universiteit van die Witwatersrand se Sakeskool (gelyk aan 'n NQF8). Vir die tydskrif "Blink" skryf hy 'n gereelde rubriek.

Hy is getroud en het 'n seun.

Hy publiseer gedigte in "Tydskrif vir Letterkunde" en van sy verse word opgeneem in "Nuwe stemme 2" en in "Groot verseboek". 


</doc>
<doc id="108555" url="https://af.wikipedia.org/wiki?curid=108555" title="Marlize Hobbs">
Marlize Hobbs

Marlize Hobbs (*6 Mei 1972, Louwna –) is 'n bekroonde Suid-Afrikaanse skrywer. Sy verower onder meer die Eugène Marais-prys met haar debuut novelle, "Flarde". Hobbs is ook bekend vir haar bydrae tot die LitNet webblad.

Marlize Hobbs is 'n Suid-Afrikaanse skrywer en is op 14 Mei 1972 op 'n plaas in die omgewing van Louwna gebore as een van 'n tweeling. Haar tweelingbroer se naam is Ben. Sy word groot op haar geboorteplaas en gaan tot standerd vyf skool op Laerskool Louwna, wat net vyftig leerlinge en drie onderwysers gehad het. In standerd vyf word sy met epilepsie gediagnoseer. Sy voltooi matriek aan die Hoërskool Vryburg in die Noord-Kaap. Daarna is sy vanaf 1991 vir twee jaar lank sendeling in Hillbrow by die Middestad-Evangelisasie en Sendingaksie.

Sy studeer dan maatskaplike werk aan die Randse Afrikaanse Universiteit en skryf in hierdie tyd vir "Heraut" se Kunsredaksie. Terwyl sy op universiteit is, bly sy in die koshuis. Na universiteit werk sy vir 'n ruk in 'n plaaswinkel om geld te verdien en hierna reis sy rond vir twee jaar. In hierdie tyd ontmoet sy vir Jeanne Goosen, vir wie sy van haar gedigte stuur. Dit is die begin van 'n lang mentorskap. In 1998 en 1999 werk sy as televisie produksie assistent in Durban by Heine TV-produksies. Dan word sy vir vier jaar 'n maatskaplike werker in die woonbuurt Ganyesa sowat tagtig kilometer buite Vryburg. In hierdie hoedanigheid is sy veral verantwoordelik vir die opstel van voorvonnis-verslae vir die hof. Op Ganyesa is sy die enigste blanke persoon in die kantoor en bly sy in een van die tien huise op die dorp, wat sy van die plaaslike hospitaal huur. In 2002 kry sy 'n oorplasing na Vryburg en later word sy maatskaplike werker vir Noordwes se regering op Potchefstroom.

Sy ly aan epilepsie en raak dan verslaaf aan dwelms, waarna sy haar aanmeld vir behandeling om die gewoonte af te skud. Na die sukses van haar debuutbundel tree sy per geleentheid op as aanbieder by die Winterskool van die Kreatiewe Skryfskool van die Universiteit van Pretoria en by die Sanlam Aanlynskryfskool op LitNet. Sy neem 'n wees swart kind aan as haar eie.

Terwyl sy werkloos is skryf sy 'n soort tuisgemaakte koerant wat sy vir vriende aanstuur, wat sy "Flardes uit die vlaktes" noem. Daarin plaas sy stories en advertensies wat sy self uitdink. So neem die idee vir 'n boek vorm by haar aan.

Haar debuut maak sy met die novelle "Flarde", die verhaal van die maatskaplike werker Lisa van Ganyesa en die inwoner Mama Minoto wat hoenderpote verkoop om aan die lewe te bly. As maatskaplike werker raak Lisa diep betrokke by die gemeenskap se diepste probleme, soos gesinsgeweld, dronkenskap, verraad, vigs en armoede. Flardes van verhale word aan haar vertel en sy moet probeer sin maak daaruit, maar soms verstaan sy die situasie heeltemal verkeerd. Dit alles terwyl sy steeds probeer om die flarde van haar eie lewe bymekaar te maak. "Flarde" verower in 2006 die Eugène Marais-prys en in dieselfde jaar word die Universiteit van Johannesburg-prys vir debuutwerk en die Jan Rabie/Rapport-prys vir innoverende Afrikaanse prosa ook aan hierdie boek toegeken. Die boek word geprys vir sy tegniese vernuf, besonderse aanwending van taal en die oorspronklikheid daarvan.

"Score my 'n gwai" het twee vertellers, naamlik Miesa, 'n wit meisie wat in die laat sewentigerjare op 'n plaas in Noordwes grootword, en Siena Maamogwe, die Tswana-vrou wat haar grootmaak.Siena is meer 'n ma vir Miesa as wat haar regte ma is. Miesa is anders, want sy leef in haar eie verbeeldingswêreld terwyl sy worstel met haar lesbiese seksualiteit. Sy wonder gedurig wie sy is, hoekom sy is soos wat sy is, of sy werklik só is en of sy haar dit net verbeel. Die groot wending in Miesa se lewe het gekom toe haar pa terugkeer van die grens, totaal anders as wat hy voorheen was. Ook by hom is daar 'n identiteitsverandering en hy begin vir Miesa, toe slegs nege jaar oud, in die nag verkrag. Siena is die enigste mens wat vir Miesa werklik raaksien en agterkom wat gebeur. Miesa se identiteit word gevorm nie net deur haar andersheid nie, maar ook deur die mense wat sy ontmoet, soos Siena, ouma Marie, Leona wat haar gevange hou in 'n obsessiewe liefdesverhouding, en uiteindelik Jasmyn, wat sy op die internet ontmoet en wat haar dadelik uitpluis. Identiteit is ook by Jasmyn 'n tema. Sy is nie gay nie, maar raak op Miesa “se siel verlief”. Uiteindelik is daar Miesa se aangenome dogter, Naledi, wat outisties is en dus haar eie afstandigheid van die wêreld beleef. Siena leef baie nader aan die wêreld met haar praktiese lewensuitkyk. Sy worstel nie met haar identiteit nie, maar help vorm aan Miesa s’n. Hierdie boek is in 2014 op die kortlys vir die toekenning van die KykNet-Rapport-prys in die rolprentkategorie.

Sy publiseer ook verhale op LitNet. Sy eksperimenteer met die konsep van digitale publikasie wanneer sy die eerste honderd bladsye van 'n nuwe roman, "Divine Prostitute / The Girl in the Bird’s Nest op die internet publiseer en lesers om kommentaar vra."

Van Hobbs se gedigte verskyn in "Komsat" onder direksie van Johan de Jager.

2005 - "Flarde"

2013 - "Score my 'n gwai"

2016 - "Suitcase vol Sterre" – digbundel



</doc>
<doc id="108559" url="https://af.wikipedia.org/wiki?curid=108559" title="Ronel Nel">
Ronel Nel

Ronel Nel is 'n Suid-Afrikaanse skrywer en is die jongste van drie kinders en sy het twee broers.

Vanaf 1984 studeer sy aan die Universiteit van Stellenbosch, waar sy in 1988 die B.A. Honneurs-graad in Joernalistiek verwerf. Hierna reis sy wyd en besoek onder andere die Verenigde State van Amerika, Europa en die Verre Ooste, waar sy van Desember 1990 tot April 1992 in Japan klasgee en twee jare in Jokohama deurbring. In 1993 gaan sy weer terug Amerika toe met 'n Fullbright-beurs om aan die Boston Universiteit verder te studeer aan 'n Meestersgraad in Kommunikasie, wat sy nie voltooi nie. Vir 'n ruk het sy 'n verhouding met die digter Gert Vlok Nel. Sy is bestuurder van 'n gholfspeler en word dan van 1999 tot 2005 bemarkings- en borgbestuurder van die Aardklop Kunstefees op Potchefstroom. Op vryskutbasis lewer sy artikels vir "Sarie", "Beeld", "Insig" en "Weg" en sy is ook agent vir verskeie bekende Afrikaanse kunstenaars. In 2006 koördineer sy die Pendoringkompetisie vir uitnemende Afrikaanse reklame en sy word in dieselfde jaar vir 'n Mondi-prys benoem vir haar artikel oor gay op hoërskool, “"In die klas"”, wat in "Insig" verskyn het. Sy stig Haiku House, wat openbare skakelwerk doen en kreatiewe en kommunikasiestukke vir organisasies skryf. Saam met Charlene McKenzie stig sy dan die artikel 21-maatskappy Moonprint, wat herwinning by feeste, skole en gemeenskappe fasiliteer en groot skoonmaakaksies loods, dikwels by taxi-stasies waar daar nie dienste is nie, hoofsaaklik in die townships. Later sluit sy aan by die redaksie van "Rooi Rose". Sy is 'n deelnemer aan die poësie-bekgevegte wat onder andere by Woordfees aangebied word, tree op as beoordelaar en mentor by die Sanlam/LitNet aanlynskryfskool, as aanbieder by die ATKV-skryfskool op Potchefstroom en is ook resensent van boeke en flieks vir publikasies soos "Beeld". Sy bly saam met haar lewensmaat, die skrywer Dirk Jordaan, in Rietfontein in Pretoria.

Reeds as kind begin sy skryf en dig. Op twintigjarige ouderdom lê sy haar eerste digbundel aan 'n uitgewer voor. Wanneer dit afgekeur word, is sy so ontmoedig dat sy sewentien jaar later eers weer probeer, hierdie keer met sukses. Sy skryf rymlose, vrye verse sonder enige struktuur. Haar digbundel “(en die here het foto’s geneem oor vanderbijlpark)” is in 2003 op die kortlys vir die toekenning van die Ingrid Jonkerprys. Die titel verwys na die weerligstrale wat sy waarneem tydens 'n reis op die snelweg naby Vanderbijlpark. Die bundel word oorheers deur reis, beide in 'n fisiese sin waar nuwe geografiese landskappe verken word, as 'n geestelike reis deur talle liefdesverhoudings en verlies. Ervarings van haar reise na Japan en haar verblyf in onder meer Praag, Londen en Parys word ingesluit. Die gedigte stroom van plek tot plek, van een situasie na 'n volgende en omdat meeste gedigte nie titels het nie en onsekerheid skep oor waar dit ophou, versterk dit die stromende gevoel en die tema van reis. Daar is ook gedigte oor die spreker se verhouding met die digter Gert Vlok Nel. Haar gedigte word in tydskrifte soos "Karapaks" en "Ons Klyntji" opgeneem en ook in “"Groot verseboek"”. Sy publiseer ook op die Internet.

Stef Bos se boek “Gebroke sinne” word deur haar vertaal en sy stel die CD saam van gedigte en musiek van verskeie digters en kunstenaars, getitel “In die begin was die woord”. In 2009 word is sy een van ses Afrikaanse digters (saam met verskeie Vlaamse en Nederlandse digters) van wie 'n versreël in klip uitgekap word en in Brugge in België opgeveil word – sy behaal die tweede beste prys algeheel en die beste van die Afrikaanse digters.

2002 - (en die here het foto’s geneem oor vanderbijlpark)

Samesteller

2009 - In die begin was die woord (CD)

Vertaling

2004 - Gebroke sinne – Stef Bos



</doc>
<doc id="108560" url="https://af.wikipedia.org/wiki?curid=108560" title="Roy Niemann">
Roy Niemann

Roy Niemann (1935 - 2000) is 'n Suid-Afrikaanse skrywer en is in 1935 in Parow gebore.

Hy matrikuleer ook in Parow met 'n onderskeiding in Wiskunde en rekenkundige vakke. Na kwalifikasie is hy onder meer vir ongeveer elf jaar lank onderwyser en vir drie jaar akteur by die Kaapse Raad vir Uitvoerende Kunste (KRUIK). Hy studeer dan verder in Pretoria by die destydse Tegniese Kollege in filmtegniek en werk dan by Protea-films as filmtegnikus, waar hy ook as draaiboekskrywer verskeie dokumentêre draaiboeke skryf en self speel in twee kortrolprente. Hierna werk hy by die Staatsdiens as vertaler. Na 'n lang reis in die buiteland word hy met sy terugkeer in 1973 aangestel as artikelskrywer in die redaksie van "Sarie" en later bevorder tot verhaalredakteur. Dan aanvaar hy 'n betrekking as letterkundige redakteur by die uitgewer Maskew Miller, terwyl hy in Oranjezicht in Kaapstad woon.

Hoewel sy loopbaan as professionele toneelspeler kort was, lewer hy 'n groot bydrae tot die toneelkuns. Terwyl hy in Pretoria woon, is hy baie aktief in amateurtoneelkringe en speel onder andere vir Volksteater in “"Die pantoffelmoordenaars"” en vir Mario Schiess in “"Die seemeeu"”. In die Kaap is hy lektor by die Akademie van Dramakuns, beoordelaar by die Kaapse Eisteddfod se voordragafdeling, medewerker van die Akademie-spelers, toneelresensent vir die radio en radiospeler in Springbok Radio vervolgverhale en die radiodramas van die Afrikaanse Diens van die Suid-Afrikaanse Uitsaaikorporasie (SAUK). Vir die Greenwood Players speel hy in “"La musica"” en saam met die Universiteit van Kaapstad se studente speel hy in “"Die geldpot"”. Vir die SAUK lewer hy ook teater- en rolprentresensies oor die programme “"Kaapse Kontrei"” en “"Voorportaal"”. Hy is in Junie 2000 oorlede.

Sy eerste kortverhaal word gepubliseer terwyl hy nog op skool is. Hy skryf 'n aantal belangwekkende tydskrifverhale wat in "Sarie" gepubliseer word, soos “"Vroeg in die somer"” van 1970 waarin hy die homoseksuele ervarings van 'n jong seun verhaal in 'n tyd toe homoseksuele praktyke nog deur onverdraagsaamheid ondergronds gedwing is. Sy kortverhaal “"Agter luike"” word in die versamelbundel “"Om lief te hê"” opgeneem, wat 'n keur bevat van die mooiste liefdesverhale wat in "Sarie" verskyn het. Die skets “"Lissabon"” verskyn in “"Stad en stedelig"”, 'n versamelbundel met sketse en vertellings oor wêreldstede.

“Atlantis! Atlantis!” bevat twee novelles. Die titelstuk ondersoek die geslagtelike ambivalensie van twee mans en 'n vrou en speel af op 'n eiland. Magriet verwag Kim se kind, maar sy hart lê by Robert. Kim moet nou besluit of hy die verantwoordelikheid vir die kind gaan aanvaar en sy eie seksualiteit so gaan onderdruk. Hierdie novelle verwerk hy ook tot 'n drama, wat in 1982 deur die Transvaalse Raad vir Uitvoerende Kunste (TRUK) onder regie van Francois Swart opgevoer word. Die tweede novelle is “"Hulle wat die soutkruid afpluk"”, wat 'n sterk spanningselement besit. Hierdie verhaal fokus op die vreemde dood van die verteller se dwelmverslaafde vriend.

“Uitsig op die speelgrond” het as tema die liefdes-intriges tussen onderwysers onderling en met leerlinge. 'n Jong vrou is getroud met 'n vise-skoolhoof wat veel ouer is as sy. Hoewel hy die held van die dorp en skool is met 'n viriele beeld, is hy seksueel impotent. Sy soek dan haar bevrediging elders en raak betrokke by 'n skoolseun. Daar is ook 'n skoolmeisie wat weggestuur word na 'n verhouding met 'n onderwyser, wat heimlik op die vrou van die onderhoof verlief is. Alles eindig min of meer gelukkig, want almal word ryper en wyser in die proses.

Die novelle “Fandango” verteenwoordig 'n hoogtepunt in sy prosa met die aangrypende uitbeelding van die fandango-dans van die ganse in die sirkus. Die fandango is 'n passievolle liefdesdans tussen twee mense. In 'n vakansiedorpie ingedruk tussen die see en die berg kom die somersirkus staan in 'n tyd van neerdrukkende hitte. Die jong vrou Pia, vasgekeer in 'n huwelik met 'n lewensmoeë ouer man Raoul, vind die romantiek van die sirkus se beeld van eksotiese en wilde lewe onweerstaanbaar. Dit is veral die unieke dans van die ganse wat haar aantrek. Weldra word Pia die ganstemmer Sebastian se minnares. Hy is egter ook ingehok deur sy aangetrokkenheid tot Gita, die vroue leeutemmer. Pia en haar man, die dorp se inwoners en die sirkusmense en diere is almal op 'n manier ingeperk in die ruimte van die dorp en die sirkus en in hierdie verdrukkende tyd (die somer). Die dans van die ganse as simbool van passie en vryheid is eindelik die grootste illusie van almal. Hierdie verhaal word ook verwerk tot radiodrama en deur Radiosondergrense uitgesaai.

“As die wind verbygaan” is die verhaal van dr. Milda van der Linde. Sy is 'n beroepsvrou wat as ginekoloog al haar passie in haar werk sit en op 29 –jarige ouderdom reeds groot sukses behaal het. Dan verskyn haar oud-onderwyser Alex Heyns op die toneel en sy raak weer op hom verlief. Sy het egter reeds vir drie jaar 'n goeie vriendskapsverhouding met Tjaart Steynberg, wat verwag dat sy haar beroep sal prysgee sodat hulle kan trou. Haar aantreklike vennoot, Wilf Andersen, laat ook blyk dat sy bedoelings met haar ernstig is.

“Improvisasies van 'n somer” is ook 'n liefdesverhaal. Hierdie boek is in 1986 op die kortlys vir die toekenning van die Perskor-prys. In 1979 word Roy Niemann bekroon met 'n prys in die Departement van Nasionale Opvoeding se wedstryd vir ongepubliseerde manuskripte vir sy ongepubliseerde roman “Nagreis dagbreek toe”, destyds nog onder die titel “" 'n Stad om in te woon"”. Die roman handel oor wat met 'n groep mense gebeur wanneer die einde van die wêreld aanbreek.

Die radiodrama “Die oorwinnaar” word herhaaldelik uitgesaai. Dit is 'n gesprek tussen 'n man en sy eertydse vrou wat toevallig op 'n lughawe ontmoet en deur die loop van die gesprek word daar bepaal wie eintlik in hulle verhouding “gewen” het. Die man het owerspel gepleeg en dit in die hof erken terwyl sy vrou dit stilswyend moes aanhoor, sodat hy oënskynlik in die hof die oorwinnaar was. Sy het daardie tyd egter 'n kind verwag en hoewel die man gedink het die kind was syne, moet hy nou hoor dat dit nie so was nie. Die karakters word nie geïdentifiseer nie en hulle anonimiteit verhoog die universaliteit van die gesprek. Hierdie hoorspel word opgeneem in die versamelbundel “"Hoorspelkeur"”. Sy ongepubliseerde drama, “Verlange na die woude van weleer”, word in 1982 bekroon met 'n spesiale merieteprys in die Amstel Dramaturg van die Jaar-kompetisie en is ook die eerste Afrikaanse drama wat 'n prys in hierdie kompetisie wen. Die radiodrama “ 'n Spoor op die melkweg” word in 1982 oor die Afrikaanse diens uitgesaai, terwyl sy novelle “"Fandango"” ook as drama vir die radio verwerk en deur Radiosondergrense uitgesaai word. Hy skryf ook die ongepubliseerde drama “"Ons wat bang is vir die see"”.

1975

1976
1981
1983



</doc>
<doc id="108561" url="https://af.wikipedia.org/wiki?curid=108561" title="Welma Odendaal">
Welma Odendaal

Welma Odendaal is 'n Suid-Afrikaanse skrywer en is op 21 Julie 1951 in Vereeniging gebore.

Haar vader is 'n mynwerker en ketelmaker en sy word groot in die goudmynstreke van die Suid-Transvaal en bly onder andere in Vereeniging, Bloemfontein, Vanderbijlpark en Sasolburg. In 1959 verhuis die gesin na Pretoria, waar sy die res van haar kinderjare deurbring. Na matriek studeer sy vir 'n ruk aan die Universiteit van Pretoria en daarna aan 'n filmskool, waarna sy animasiekunstenaar word vir die Nasionale Filmraad. Wanneer sy met Egbert Gerryts (hoofbibliotekaris aan die Universiteit van Fort Hare) trou, trek hulle in 1972 na die plaas Woodstock naby Alice in die Oos-Kaap. Hier bly hulle vir twee jaar voordat hulle terugkeer na Johannesburg. Die egpaar het 'n tweeling (Anya en Arian) maar die huwelik word later ontbind. Na haar egskeiding word sy eers persfotograaf en verslaggewer vir "Hoofstad" in Pretoria (waar Jeanne Goosen ook destyds gewerk het), waarna sy in Johannesburg aangestel word as subredaktrise in die nuuskantoor van die Suid-Afrikaanse Uitsaaikorporasie (SAUK).

In Junie 1976 begin sy saam met ander skrywers die tydskrif "Donga", maar hierdie tydskrif word elke keer verbied en in Maart 1978 word alle toekomstige uitgawes verbode verklaar. In hierdie tyd raak sy ook betrokke by Medupe (wat “sag-vallende-reën” beteken), 'n organisasie vir swart-bewussyn skrywers. In November 1977 word sy skielik ontslaan uit haar pos as subredakteur by Springbokradio van die SAUK oor haar “politieke bedrywighede”. Die aanleiding hiertoe is heelwaarskynlik die feit dat sy redaktrise is van "Donga", wat werke van wit en swart skrywers publiseer en krities staan teenoor die apartheidsbeleid van die regering; asook die skrywer is van “"Keerkring"”, 'n kortverhaalbundel wat kort na publikasie verbied word weens die uitgesproke politieke aard van die verhale. Vir 'n ruk werk sy dan as joernalis by "The Star". Sy spandeer 14 weke in 1978 in Israel, waar sy op 'n Negev-kibboets werk. Wanneer sy kortstondig terugkeer, dien sy op die redaksie van "Inspan", die opvolger van "Donga", wat ook verbied word. In Israel, waarheen sy terugkeer om weer op 'n kibboets te werk, raak sy betrokke met mense van Shalom Achshav (Peace Now) en spandeer etlike jare in hierdie land. By haar terugkeer aanvaar sy 'n pos as joernalis op die redaksie van "Cape Times" in Kaapstad, die eerste vrou ooit in die nagkantoor van hierdie koerant. Later werk sy vir drie jaar by "Die Suid-Afrikaan" en is in hierdie tyd betrokke by die stigting van "South" en "Namakwanuus". Sy werk ook vir die publikasies van nie-regeringsorganisasies en raak so betrokke by onder andere die Institute for a Democratic Alternative in South Africa (Idasa), Desmond Tutu se aartsbiskopkantoor en KODESA se nuustydskrif, "Negotiation News".

In 1989 is sy een van die groep skrywers wat die toe nog verbode ANC by die Victoria-waterval ontmoet. Sy neem steeds deel aan anti-apartheidbetogings en haar gewrig word in September 1989 gebreek deur polisie-optrede teen betogers in Waalstraat in Kaapstad, waarna sy 'n nag in Caledonplein aangehou word. 'n Jaar later, toe bannelingskrywers die eerste keer begin terugkeer, is sy 'n spreker op "New Nation" se internasionale skrywerskonferensie in Johannesburg. In 1991 onderneem sy 'n twee weke studietoer deur Senegal, Nigerië en Ghana as lid van 'n Idasa Afrika-program. In 1999 neem sy deel aan "Bloedlyn", 'n kunstentoonstelling waarin tien visuele kunstenaars met tien skrywers op 'n twee-twee basis saamwerk om kunsprodukte te maak. Na aanleiding van haar kortverhaal “"Connie vermoed verraad"” maak die kunstenaar Selwin Pekeur dan 'n groot skildery. Sy word later vryskutskrywer, doen die kunsuitleg vir verskeie publikasies en bedryf ook die Café des Arts Restaurant in Kalkbaai saam met Arian Gerryts. Dan vestig sy haar saam met haar lewensmaat Wilna op Kommetjie in die Kaap in 'n houthuis teen Slangkop, vanwaar sy uitkyk oor Long Beach. Sy werk as ontwerpkontrakteur by Iziko Museums.

Haar eerste storie word in "Die Jongspan" gepubliseer toe sy sewe jaar oud is en sy het van hierdie tyd af 'n begeerte om te skryf. Die kortverhale wat sy in die literêre tydskrifte "Izwi" en "Contrast" publiseer, trek die aandag van die uitgewer Bartho Smit by Perskor en onder sy aanmoediging lê sy haar eerste bundel, “Getuie vir die naaktes”, in 1973 voor vir publikasie. Die bundel word die volgende jaar uitgegee. Die titel van die bundel verwys na die grotendeels eenvoudige buitestaander karakters wat weens hulle toestand nie self kan getuig nie. In die getuienis word hulle kaalgestroop, maar dan met empatie. Hierdie eerste kortverhale van haar behandel uiters kontensieuse temas vir die tydperk, soos geweld en homoseksualisme en sy is ook 'n uitgesproke teenstander van die beleid van die regering. Dit is egter duidelik dat sy kan indring in die mensheid van haar karakters en dat sy emosionele konflik in die fynste besonderhede op subtiele wyse kan uitbeeld. 'n Hoogtepunt is “"Mamy Blue en ek onthou"” waar die onskuldige hoofkarakter in die lesbiese klub die ontdekking maak dat die minnaar eintlik 'n minnares is. Dit is egter nie hierdie skokkende feit wat oorheers nie, maar die skok van die gevoelens wat dit binne haar wakker maak. Hierdie verhaal word later opgeneem in “"Die Afrikaanse kortverhaalboek"”. In “"Die pad noorde toe"” word 'n jong seun deur sy ouer, misdadiger broer as gyselaar aan die polisie oorgelaat, terwyl 'n verontregte minnaar in “"Vir Lisa"” die verkragter word van 'n vrou wat hom aan sy verlore geliefde herinner. “"By die Lido"” beeld 'n lewe van outydse sjarme en grasie uit, wat lank nie meer bestaan nie. In “"Die pro van Wes-Einde"” word 'n prostituut eindelik deur haar beskermling weggejaag, terwyl die kinderlose egpaar op hul steriele plaas met sy droë, kreunende windpompe aangrypend uitgebeeld word in “" 'n Wiegie vir Melt"”.

Die ideologie van geweld in “Keerkring”, wat op 'n realistiese maar tog gebalanseerde wyse behandel word, maak haar 'n belangrike eksponent van hierdie aspek in die Afrikaanse letterkunde. Telkens word die karakters geplaas teen die impak van geweld, wat hulle nie die volwassenheid of standhoudende waardes het om te kan verwerk nie. Die onluste in Suid-Afrika in die sewentigerjare (“"Houvrou"”) en ook in die Portugese gebiede (“"Vryheidsvegter"”) vorm die agtergrond van sommige verhale. As geheel is hierdie bundel egter nie op dieselfde hoë peil as haar debuut nie, grootliks as gevolg van 'n neiging om te eksplisiet die gebeure te verduidelik, asook soms onvanpaste taalgebruik wat nie by die situasie of karakters pas nie. “"Baker"” is 'n hoogtepunt in hierdie bundel, waar die deurlopende bundelmotief van 'n gewelddadige Afrika op vernuftige wyse ook die dramatiese gevolgtrekking word. Die verteller in hierdie verhaal kom na vyf jaar in Afrika terug na Suid-Afrika en gaan in Pretoria tuis by sy stiefbroer, Raven. Die bekende word dan herontdek, maar teen die besef van ondergang en vernietiging, want na al die ideologieë is daar geen antwoorde oor vir Afrika nie. Die oorweldigende wete is dat geweld kom, want kolonies is sinoniem met besitname, dan prysgawe en padgee. In die laaste deel van die verhaal word 'n gewelddadige dood vir Raven voorsien, want hy sal ook aan die grens moet gaan veg. Die “Baker” van die titel is 'n woorddeel, naamlik die “baker” in “bakermat”, eerder as 'n selfstandige naamwoord. “"Keerkring"” verskyn in Mei 1977 en word op 1 Julie 1977 deur die sensors verban weens onder meer die verhaal “"Vryheidsvegter"” daarin. Hierin word 'n liefdesverhouding tussen die verteller en 'n Angolese meisie uitgebeeld, gepaardgaande met die rook van dagga en die bevraagtekening van die sinvolheid van die grensoorlog. Die boek bly agt jaar op die verbode lys en die uitgewer verpulp alle beskikbare eksemplare daarvan.

“Verlate plekke” behandel primêr die ervarings van die vrou, vasgevang deur die verlede en in 'n toenemende mate die slagoffer van die wêreld rondom haar, asook die vrou as individu wat buite die konvensionele bestaansorde funksioneer. Die titel van die bundel verwys na die plekke wat agter gelaat is (verlaat is) en waarheen die verteller nou na baie jare terugkeer. Die terugkeer gaan gepaard met 'n meer volwasse uitkyk wat die drome en verwagtinge van vroeër nou kan meet teen wat werklik gebeur het en ook die gebeure van die kinderjare verskillend kan interpreteer. Die onderliggende boodskap is dat as daar geweld in die breër samelewing bestaan, dit nie te skei is nie van die geweld in kleiner verband, tussen gesinslede, tussen vriende, tussen mens en staat en werkgewer en werknemer. “"Witjasse"” handel oor 'n swangerskap wat as gevolg van 'n ongeneeslike siekte beëindig moes word. Die emosionele en sielkundige impak van hierdie traumatiese gebeurtenis word weergegee deur die hoofkarakter se intense reaksie op alles rondom haar, insluitende die natuur, die verpleegpersoneel en haar man. “"Blomme vir ouma"” stel die wreedhede van die Anglo-Boereoorlog en die opstande tydens die mynstaking van 1913 teenoor die versweë geweld van die tagtigerjare, met die Afrikaner se posisie wat intussen dramaties verander het. In “"Dag in September"” word die kontras tussen die drome van liefde en geluk en die gebeure van die opmars en polisiegeweld effektief uitgebeeld. “"Sara en die kinders"” is 'n hoogtepunt in die bundel, wat skrynende kommentaar lewer op die impak van 'n onregverdige politieke bestel op die individu. Hierin is die hoofkarakter 'n huishulp wat die vereistes van die veeleisende huiswerk van skoonmaak en koskook gelyktydig met die kinders se nimmereindigende behoeftes moet hanteer. Vir hierdie onmoontlike taak word sy beloon met beledigings en vernederende aalmoese, met as enigste ontvlugting haar verbeeldingsvlugte van uitdelging en wraak. “"Vlieënde piering"” is 'n monoloog, waarin verskillende fases uit die verlede en die uitwerking van die verhoudings tussen vier mense se impak op die hede treffend verwoord word.

“Landskap met diere” bevat hoofsaaklik kortverhale van individue wat nie by die politieke bedeling aanpas nie en die verhale word 'n weergawe van die veranderde landskappe van die tyd. Dit gaan telkens oor intens persoonlike ervarings, waardeur die verhale ten spyte van die eietydse plasing universaliteit en tydloosheid verkry wat verby die aktuele strek. Gesinsverbrokkeling en mislukking van verhoudings kom telkens aan die beurt. Dit is opvallend hoe gebrekkig die kommunikasie tussen die karakters is omdat karakters 'n onvermoë het om hulle ervarings en gevoelens akkuraat uit te druk, wat weer 'n gevolg is van hulle eie onbewustheid van hoe hulle werklik dink en voel. Die uitwerking hiervan op die leser is 'n ontstellende bewustheid van die dinge wat nié gekommunikeer word nie, wat die emosionele impak van die verhale baie verhoog. “"Slagoffer"” vertel die verhaal van Ragel wat haar dogtertjie in die barre Noordweste self moet begrawe. Ragel kom van die Overberg en was nie voorbereid op die ongenaakbare landskap wat haar hier in die Boesmanland sou inwag nie. Die kind het haar lewe verhelder en na haar dood bring die hoenders vir haar geselskap. Wanneer haar nefie Kotie ontydig kom kuier, moet sy noodgedwonge een van die hoenders slag om te eet, maar dit is net so pynlik soos dit was met die begrafnis van haar kind. Kotie hou egter nie van hoender nie. “"Landskap met diere"” is in 2010 op die kortlys vir die toekenning van die Universiteit van Johannesburg-prys.

“Vreemdeling” is 'n keur uit al haar kortverhale. Van haar kortverhale word in versamelbundels opgeneem, waaronder “"Vrou: Mens"” saamgestel deur Corlia Fourie, “"Die Afrikaanse kortverhaalboek"” van Abraham H. de Vries, “"Lyfspel / Body play"” van Rachelle Greeff en “"Blommetjie gedenk aan my"” en “"Wisselstroom"” onder redaksie van Hennie Aucamp. Sy publiseer ook in tydskrifte, waaronder verhale in "Donga" en “"Vreemdeling"” in die eerste uitgawe van "Boeke-Insig" in 2007.

1974 - Getuie vir die naaktes

1977 - Keerkring

1991 - Verlate plekke

2009 - Landskap met diere

2011 - Vreemdeling



</doc>
<doc id="108565" url="https://af.wikipedia.org/wiki?curid=108565" title="Chris Pelser">
Chris Pelser

Abraham Christoffel Pelser (1943 - 2007) was 'n Suid-Afrikaanse skrywer en is op 24 Junie 1943 in Pretoria gebore.

Sy skoolopleiding ontvang hy aan Grey Kollege in Bloemfontein en ook in Kaapstad waarna hy in 1961 aan die Hoërskool Monument op Krugersdorp matrikuleer. Na 'n jaar as klerk in die Departement van Justisie in die staatsdiens word hy redaksielid van "Die Transvaler" in Johannesburg. Hierna dien hy in die redaksie van die "Sondagstem" en wanneer hierdie koerant sluit word hy in 1968 'n subredakteur by "Die Vaderland" in Johannesburg. Hy besluit hierna om in die regte te studeer en skryf hom in aan die Universiteit van Suid-Afrika vir 'n B.Juris-graad, wat hy in 1974 behaal. In hierdie tyd werk hy as leerklerk by 'n prokureursfirma in Nylstroom (vandag Modimolle), terwyl hy in Warmbad (Bela-Bela) woon. Hy slaag ook in die prokureurstoelatingseksamen, maar besluit later teen 'n loopbaan in die regte.

Hierna verhuis hy weer na Johannesburg en werk as subredakteur by "Rooi Rose" en dan by "Die Transvaler". Daarna aanvaar hy 'n betrekking by Van der Walt-Uitgewers in Pretoria, later as uitgewer by Perskor in Johannesburg en dan as uitgewer by Jutalit. Hierna word hy 'n taalpraktisyn. Hy besluit om verder te studeer aan die Universiteit van Pretoria en behaal in 1999 die B.A. Honneurs-graad in Afrikaans met lof. In 2001 verwerf hy die M.A.-graad met lof met 'n verhandeling oor “"Die literêre biografie – 'n terreinverkenning"”. Hierdie verhandeling besorg in 2001 aan hom die Marius Jooste-medalje vir die beste M.A.-verhandeling.

Hy is in 1968 getroud met 'n musiekonderwyseres, Elza Combrinck. Drie kinders, twee dogters (Anelle en Carla) en 'n seun (Christo) word uit die huwelik gebore. Hulle is geskei terwyl Carla 'n baba is en daarna is hy vir 'n ruk getroud met die skryfster Ettie Bierman. Ná sy egskeiding van Ettie trou hy met die bekende digter Marié Blomerus. Beide sy laaste huwelike is kinderloos. Op 22 Augustus 2007 is hy aan emfiseem oorlede.

Reeds op skool begin hy skryf en hy stuur vanaf sy standerd agt-jaar verskeie kortverhale na tydskrifte, wat egter almal afgekeur word. Wanneer hy in die joernalistiek beland begin hy ernstig skryf en stuur 'n manuskrip met twee novelles na Tafelberg-Uitgewers. Die keurder was Jan Rabie, wat die novelles afkeur vir publikasie, maar hom aanmoedig om aan een daarvan te werk en dit weer voor te lê, aangesien dit belofte toon. Hy verwerk later die manuskrip en dit word as “Engel op die stofpad” gepubliseer, wat gunstig ontvang word. Hierdie verhaal van die matriekseun Hein wat verlief raak op sy nonne-onderwyseres Maria word ook aan die Johannesburg College of Education voorgeskryf. Die boek ondersoek veral die samelewing se oorheersende invloed op die vorming van idees en die impak wat dit op mense en hulle verhoudings het.

“Die gekruisigdes” is sy eerste gepubliseerde werk, hoewel dit na “"Engel op die stofpad"” geskryf is. Dit is die skrywer Pierre se lewensverhaal, met die kruisigingsmotief en die betekenis daarvan wat die simboliese agtergrond gee vir die gebeure en ook in die titel weerklank vind. Christus het wel gesterf aan die kruis, maar dit is sodat die mense kan lewe, nie dat hulle moet sterf nie, al sterf hulle ook. Pierre het 'n verhouding met Elsa, maar haar ouers is daarteen gekant en na haar dood verlaat hy die land om verder te studeer in Parys. Hier ontmoet hy die skilder Gisèle en hulle beplan om te trou. Sy word egter gediagnoseer met ongeneeslike bloedkanker en Pierre keer eerder terug na Suid-Afrika, sonder dat hy weet dat sy verwagtend is. In Suid-Afrika trou hy met die voorsitter van die Akademie se dogter nadat sy hom vertel dat sy verwag, maar sy het 'n miskraam en hulle skei. Hierdie is 'n eksperimentele roman waarin die simboliek van lewe en dood en die lewe as hellevaart oorheers. Die karakters kom nie werklik uit die verf uit nie en hulle optredes en die gebeure word dus nie voldoende gemotiveer nie.

“Die dood van 'n droster” speel af in 'n apokaliptiese tydperk waar die wêreld besig is om deur atoombomme vernietig te word. Die soldaat Jan Smit dros van sy eenheid op die verwoeste Bosveldse dorpie Louterwater wanneer hy Lilly, 'n vrou uit sy verlede, weer raakloop. Saam met haar gaan hy dan op soek na sy verlore dogtertjie, Clara. Terwyl hy in 'n ondergrondse sel op sy teregstellers wag na sy skuldigbevinding vir sy drostery, vertel hy die storie van die soektog en sy verlede. Die gegewe vind neerslag in 'n meer dimensionele soeke na sin in 'n wêreld waar uiteindelik geen bevryding moontlik is nie, met 'n toepassing op die Bybelse eindtye en Jan Smit se reis as 'n soort hellevaart.

“Don de Ridder” verplaas die Don Quichote-verhaal na eietydse Suid-Afrika. Don de Ridder is bibliotekaris op Lambertsdal en sy geliefde Dulsie word deur sy bose vyand Hieronymus Bodenstein na Johannesburg ontvoer. Op sy gehawende Harley Davidson, vergesel van sy agterryer Zebalon Mbeki, gaan Don dan op soek na Dulsie. Don raak betrokke in groteske skermutselinge met verteenwoordigers van die Suid-Afrikaanse owerheid, waardeur die skewe rassepolitiek van die land en die absurditeit van die amptenary gesatiriseer word. Waar die verhaal begin as soektog na 'n vrou, word dit later ook 'n universele soeke na die sin van die lewe en na die self, wat voorspelbaar 'n futiele soektog is. In postmoderne styl weet die twee hoofkarakters dat hulle karakters in 'n boek is, maar ontmoet dan juis mense uit die werklike wêreld, soos Etienne Leroux en P.W. Botha. Hierdie roman word in 1990 genomineer vir die Rapportprys.

Pelser word versoek om 'n bydrae te maak vir 'n versamelbundel kortkortverhale en skryf dan 'n trilogie wat in “"Kort-kort"” gepubliseer is. Dit is die begin van sy kortverhaalbundel “Soveel nagte plotseling”, wat soos 'n novelle gelees kan word aangesien die verhale in mekaar pas en deurentyd by mekaar aansluit. Die verskillende perspektiewe en intertekstuele gesprekke tussen die verskillende verhale sorg vir 'n besonder hegte bundeleenheid. Die titel van die bundel is ontleen aan Uys Krige se vertaling van Paul Éluard se “"Le front couvert"”, wat Pelser in die verhaal “"Ag ja, sug die kondukteur, so lyk die nuwe Suid-Afrika"” aanhaal. Die agtergrond vir die verhale is 'n politieke geweldsituasie, afwisselend in die nuwe Suid-Afrika en tydens die beleg van Praag. In die verhale is die liefde en die erotiek telkens ter sprake, met die basiese gegewe 'n man (slegs C genoem) wat tussen twee liefdes staan, sy vrou H in 'n liefdelose huwelik en sy minnares M, tot wie hy hom intellektueel en liggaamlik aangetrokke voel. Daar is verskeie terugkerende motiewe, soos die voël, die bad, prop en skoene en dan die kontras tussen die geweld in Praag en Suid-Afrika, waar Praag as die moeder van alle stede as bron beskou word.

Hy skryf ook die geskiedenis van die Suid-Afrikaanse Buro vir Standaarde, “Standardisation in South Africa”.

Wanneer die jeugtydskrif "Patrys" hom vra om 'n verhaal te skryf, begin hy ook werk lewer vir hierdie mark. Vir "Patrys" skryf hy 'n atletiekstorie en met hierdie verhaal as basis skryf hy dan die veel langer “Die ander wenpaal”, waarvoor hy die J.P. van der Walt-toekenning vir Letterkunde ontvang. Braam Brink is in standerd agt en verlief op Esté. Bert Geyer is ook in standerd agt en is die skool se sportheld en beste bokser, atleet en rugbyspeler. Bert is jaloers op Braam omdat Esté hom verkies en knou dan vir Braam af. Op 'n dag verloor Braam sy humeur en baklei terug, waarna Bert hom lelik afransel. Op sy eie begin Braam dan oefen om met Bert te kan afreken, maar hy leer eindelik dat die lewe se mooiste oorwinnings sonder geweld behaal word.

In “As pa eendag huis toe kom” is Thys Ackerman in standerd sewe. Sy pa is reeds vir drie jaar weg omdat sy ma sê dat hy oorsee studeer. Thys droom van die dag dat sy pa sal huis toe kom, maar miskien het sy ma nie die volle waarheid vertel nie. Wanneer sy pa wel terugkeer, is dit anders as waarvoor Thys gehoop het. In die proses leer Thys egter vele waardevolle lewenslesse en word hy 'n man.

“Hoor hoe sing die reënboog” word in Engels vertaal as “"Hear the rainbow sing"” en word ook herdruk. Stephan is 'n belowende pianis wat saam met Lucille en die Jeugorkes in die stadsaal optree. Hy kry egter rumatiekkoors, wat sy gehoor aantas, seker die ergste dinge wat kan gebeur met iemand wat klank sy loopbaan wil maak. Hierdie groot terugslag dwing hom om sy uitkyk op die lewe te verander en hy besef dat die mooiste musiek van binne 'n mens kom en dat selfs die reënboog kan sing.

Pelser skryf ook 'n biografie oor die kwadrupleeg Lane Flane getitel “Reënboog oor die vlakte”. Lane het as matriekseun van die Oos-Vrystaat in 1966 'n besering op die rugbyveld opgedoen wat hom totaal verlam gelaat het. Met feitlik bomenslike vasberadenheid kry hy sy matrieksertifikaat, leer om met 'n stokkie in die mond te tik, behaal sy B.A.-graad met Sielkunde as hoofvak aan die Universiteit van Suid-Afrika en skryf nege boeke en vele tydskrifartikels. In 1988 is Lane Flint getroud.

Vir die jeug vertaal hy 'n aantal boekies wat inligting oor tegniese onderwerpe op verstaanbare wyse aan kinders oordra. Hierdie boekies sluit in “"Vuurpyle en ruimtevaart"”, “"Vroeë vliegtuie"” en “"Fotografie en film"”.

Vanaf 1974 verskyn daar gedigte van hom in "Tydskrif vir Letterkunde". Sy debuut as digter maak hy met “Uur van die aap”. Die titel verwys na die Egiptiese mitologie en wel Apis die bul, die gewildste van die heilige diere, wat profetiese vermoëns besit. Die bundel is hoofsaaklik gemoeid met 'n apokaliptiese eindtyd, 'n uur van openbaring. Hierin word onder andere die Griekse en Egiptiese mitologie, die Bybel en die Suid-Afrikaanse geskiedenis betrek, waar die gegewe telkens van toepassing gemaak word op die kontemporêre en getransponeer word na die bekende in Suid-Afrika. “Afro-ditto” bevat verse van 'n intellektuele spel met die liefde en die titel verwys dan ook na Afrodite, die Griekse godin van liefde, met “ditto” wat herhaling of dieselfde beteken. Hoogtepunte in hierdie bundel is “"Hond in Pompeji"” en “"Flucht"”. Van sy gedigte word in verskeie versamelbundels opgeneem, insluitende “"Groot verseboek"”, “"Die Afrikaanse poësie in 'n duisend en enkele gedigte"”, “"Poskaarte"”, “"Digters en digkuns"”, “"Goudaar"”, “"Kraaines"” en “"Die mooiste Afrikaanse liefdesgedigte"”.

Fiksie

1971 - Die gekruisigdes

1972 - Engel op die stofpad

1977 - Die ander wenpaal

1978 - As Pa eendag huis toe kom

1979 - Uur van die aap

1980 - Die dood van 'n droster

1983 - Hoor hoe sing die reënboog

1986 - Afro-ditto

1990 - Don de Ridder

1991 - Soveel nagte plotseling

1998 - Reënboog oor die vlakte

Nie-fiksie

1995 - Standardisation in South Africa

Vertalings

1979





</doc>
<doc id="108567" url="https://af.wikipedia.org/wiki?curid=108567" title="Patrick Petersen">
Patrick Petersen

Patrick James Petersen (1951 - 1997) was 'n Afrikaanse skrywer en digter.

Petersen is op 6 Julie 1951 op Wolseley in die Boland gebore. Sy pa is 'n polisieman en sy ma 'n tuisteskepper wat los werkies doen. Hy het drie broers en twee susters. Op Wolseley ondergaan hy sy laerskoolopleiding en hy gaan daarna na Wellington waar hy aan die Senior Sekondêre Skool Bergrivier matrikuleer. Hy is op Wolseley lid van die Môrester Amateur Toneelgroep en tree in hulle opvoerings op. Hy studeer verder aan die Universiteit van Wes-Kaapland en behaal die B.Th.-graad en bekwaam homself in 1975 as predikant van die NG Sendingkerk. Op universiteit raak hy betrokke by die Swart Bewussyns-beweging wat deur Steve Biko geïnspireer is. In 1976 word hy aangestel in die bediening in die Oudtshoorn gemeente, waarna hy ook agtereenvolgens die gemeentes Daniëlskuil, Lime Acres en Hopefield bedien. Hierna word hy in 1982 leraar van die Verenigde Gereformeerde Kerk op Vredenburg, 'n posisie wat hy beklee tot met sy dood. In 1995 verwerf hy die M.Th.-graad aan die Universiteit van Wes-Kaapland met 'n verhandeling getiteld “"Die etiek van luister: 'n analise van Swart Afrikaanse poësie in die jare sewentig en daarna"”. Hy trou met Jacqueline Maart en die egpaar het 'n dogter met die naam Renata. Na sy egskeiding trou hy in 1988 met Elize Petersen en die egpaar het 'n seun met die naam Amos James. Hulle vestig hulle in St. Helenabaai.

In 1985 gee hy sy eerste digbundel self uit. Daarna is hy aktief betrokke om ander versetdigters se werk te publiseer en stig op 5 Desember 1987 sy eie uitgewery (Prog Uitgewers) daarvoor. Hierdie uitgewer is verantwoordelik vir die versamelbundels “"Aankoms uit die skemer"” (waarin verse van Noël Adams, André Boezak, Floris A. Brown, C.J. Hollenbach, M.C. Mackier, Marius Titus en Patrick Petersen self opgeneem word) en “"Ons kom van ver af"”, laasgenoemde 'n keur uit die gedigte van predikante wat ook syne insluit. Hy is ook redakteur van die versamelbundel “"Optog"” wat in 1991 by Domestica Uitgewers verskyn, die eerste swart uitgewery op die Kaapse vlakte. In 1985 tree hy op as spreker tydens die eerste Swart Afrikaanse Skrywersimposium en in 1995 is hy die dryfkrag agter die tweede Swart Afrikaanse Skrywersimposium wat op Paternoster gehou word. Hy groepeer alle skrywers wat nie blank is nie onder die term “swart”, ten einde die teenpole van bevoordeeldes en slagoffers uit te lig. In 1989 is hy een van die lede van die Idasa-afvaardiging na die Skrywersberaad met die ANC by die Victoria-waterval. Hy spandeer in 1989 ook etlike maande met studieverlof in Europa, waar hy kennis maak met verskeie digters en letterkundiges. Die Afrikaanse Skrywersvereniging word onder sy leierskap op 30 Maart 1996 gestig en hy word ook verkies as eerste voorsitter van hierdie vereniging, wat in September 1996 'n skrywerskonferensie op Vredenburg aanbied. Op 7 Junie 1997 is hy oorlede, na 'n ernstige motorongeluk die dag tevore aan die Weskus op die pad tussen Vredenburg en Paternoster naby St. Helenabaai.

Hy skryf hoofsaaklik versetgedigte teen die onreg wat deur die apartheidsbeleid teen mense aangerig word. Hy begin sy gedigte publiseer in die letterkundige tydskrifte "Staffrider", "Ensovoort" en "Wietie". Sy eerste digbundel gee hy self uit onder die titel “Amandla ngawethu”, met die titel wat “mag aan die volk” beteken. Die bundel bevat dan ook hoofsaaklik politieke versetverse, waarin onder andere mildelik gebruik gemaak word van slagspreuke van die ANC. Die innoverende spelling en kreatiewe gebruik van alledaagse woorde beïndruk, sodat die gedigte telkens verras met oorspronklike segging. In 'n kort inleiding sonder hoofletters sit die digter die politieke agenda van sy poësie uiteen. “"Dienaar van die nagereg"” beskryf die jong kind se groeiende ontnugtering met die vader se werk as polisieman en gee 'n mooi teenstelling tussen die vader se werk en die lekkers wat hy vir sy kinders huis toe bring.

“Advent” (met die betekenis van “naderende koms”) word by Prog Uitgewers gepubliseer en bevat weereens hoofsaaklik versetverse, waaruit verbittering oor die onreg wat veral die bruin bevolking aangedoen is, duidelik blyk. Daar is egter ook 'n verlange na versoening vanuit die beginsels van die evangelie. Die titel verwys na die naderende koms van die bevryding van die onderdruktes, maar 'n meer persoonlike verlossing word ook in die vooruitsig gestel. Die bundel word in sewe afdelings verdeel, elkeen met 'n aanhaling as motto. Opvallend in die eerste afdeling (“"Die spraaksames"”) is die vele lofgedigte aan vroue uit die politieke struggle. “"Vroue uit Azania"” lei hierdie tema in, waarna daar onder andere gedigte is opgedra aan Helen Joseph (“ " 'n Sneeuwitkop wat swart gehaarnaald"”), Nokukhanja Luthuli (“"Middelmannetjie"”), Lilian Ngoyi (“"O stroomop geliefde ma"”) en Hettie McLeod September (“"Kinders herken uit oorlogsdae"”).

“Vergenoeg” is sy laaste bundel. Hoewel hier steeds hoofsaaklik politieke verse gebundel word, is dit duidelik dat die klem nou anders lê. Waar die aandrang tot politieke emansipasie voorheen oorheers het, is die grootste versugting nou om medemenslikheid in die sosiale verhoudings. Petersen skryf ook die lirieke vir die skoollied van die Eden Primêre Skool van Vredenburg.

Sy verse word in 1995 in die Nederlandse tydskrif "Concept" gepubliseer en van sy verse word opgeneem in die vernaamste versamelbundels van die gehele Afrikaanse poësie, insluitende “"Groot verseboek"” en “"Die Afrikaanse poësie in 'n duisend en enkele gedigte"”. Sy gedigte verskyn ook in die versamelbundels wat op sy inisiatief saamgestel word uit die werk van swart Afrikaanse digters, naamlik “"Aankoms uit die skemer"”, “"Optog"” en “"Ons kom van ver af"”, asook in ander versamelbundels soos “"Die dye trek die dye aan"”.

'n Dokumentêre program oor die predikantdigters van “"Ons kom van ver af"” (Petersen, P. William Abrahams, Eugene Beukes, André Boezak en Isak Theunissen) word in 1997 oor SAUK-televisie uitgesaai met die titel “"Die Sondagdigters"”. Na sy dood huldig die Afrikaanse Skrywersvereniging hom deur die instelling van 'n letterkunde-toekenning wat sy naam dra en waarin mense vereer word wat die doelstellings van die vereniging nastreef, uitleef en onderskryf. Hy word in 2008 postuum vereer met die Afrikaans Onbeperk-toekenning by die Klein Karoo Nasionale Kunstefees.

1985 - Amandla ngawethu 

1987 - Advent

1993 - Vergenoeg



</doc>
<doc id="108574" url="https://af.wikipedia.org/wiki?curid=108574" title="Mikro-ekonomie">
Mikro-ekonomie

Mikro-ekonomie (uit die Griekse voorvoegsel "mikros" wat “klein” beteken) is 'n tak van ekonomie wat die gedrag van individue en firmas bestudeer ten opsigte van besluite wat geneem word oor die toedeling van beperkte of skaars hulpbronne.Dit is tipies van toepassing op markte waar goedere of dienste gekoop en verkoop word. Mikro-ekonomie bestudeer hoe hierdie besluite en gedrag die vraag en aanbod van goedere en dienste beïnvloed, wat pryse bepaal, en hoe pryse, op hulle beurt, weer die vraag en aanbod van goedere en dienste bepaal.

Dit is in teenstelling met makro-ekonomie wat die “somtotaal van ekonomiese aktiwiteit behels en kwessies soos groei, inflasie en werkloosheid insluit.” Mikro-ekonomie gaan ook oor die uitwerking van nasionale ekonomiese beleide (soos veranderende vlakke van belasting) op die bogenoemde aspekte van die ekonomie. Veral ná die Lucas-kritiek, is groot dele van moderne makro-ekonomieteorie op "mikrobeginsels" geskoei, dit wil sê, dit is gebaseer op basiese aannames oor mikrovlakgedrag.

Een doelstelling van mikro-ekonomie is om die markmeganismes wat die relatiewe pryse van goedere en dienste bepaal, te ontleed en om beperkte (skaars) hulpbronne aan alternatiewe gebruike toe te ken. Mikro-ekonomie ontleed ook markmislukkings, waar die mark nie daarin slaag om doeltreffende resultate te lewer nie, en beskryf die teoretiese toestande wat vir volmaakte mededinging vereis word. Belangrike studievelde in mikro-ekonomie sluit die volgende in: algemene markewewig, markte onder asimmetriese inligting, keuse te midde van onsekerheid en ekonomiese toepassings van spelteorie. Die elastisiteit van produkte binne die markstelsel word ook in ag geneem.

Mikro-ekonomieteorie begin tipies met die studie van 'n enkele rasionele individu wat probeer om met die middele tot sy beskikking sy behoeftes maksimaal te bevredig (nutmaksimerend). Die rasionaliteit van 'n individu verwys na sy of haar vermoë om sy of haar behoeftes in volgorde van belangrikheid te rangskik. Dit word 'n verbruiker se voorkeurskaal genoem en dit verskil van verbruiker tot verbruiker. Vir ekonome verwys rasionaliteit na 'n individu wat stabiele voorkeure het wat beide volledig en konsekwent of transitief is. Die volledigheid van 'n verbruiker se voorkeure dui daarop dat dit op 'n ononderbroke (kontinue) skaal aangedui kan word en dat daar nie spronge in mense se voorkeure is nie. (Alhoewel dit nie die geval in die werklike lewe is nie, word die aanname gemaak sodat die funksie differensieerbaar is.) Die konsekwentheid van 'n verbruiker se voorkeure beteken dat indien 'n individu kombinasie X van verbruikersgoedere bo kombinasie Y verkies en kombinasie Y bo kombinasie Z, hy konsekwent sal optree en X bo Z sal verkies. (Mohr). Die tegniese aanname dat voorkeurverhoudings volledig is, moet gemaak kan word om die bestaan van 'n nutfunksie te verseker. Hoewel mikro-ekonomieteorie sonder hierdie aanname kan voortgaan, sou dit vergelykende statistieke onmoontlik maak aangesien daar geen waarborg is dat die resulterende nutfunksie differensieerbaar sal wees nie.

Mikro-ekonomieteorie ontwikkel deur 'n mededingende begrotingsversameling te definieer wat 'n deelversameling van die verbruiksversameling is. Dit is op hierdie punt dat ekonome die tegniese aanname maak dat voorkeure plaaslik nieversadig is. Sonder die aanname van plaaslike nieversadiging is daar geen waarborg dat 'n rasionele individu nut (die bevrediging van sy behoeftes) sou maksimeer nie. Met die nodige gereedskap en aannames in plek, word die nutmaksimerende probleem ontwikkel.

Die nutmaksimerende probleem vorm die kern van verbruikersteorie. Die nutmaksimerende probleem probeer om verbruikersgedrag te ontleed deur aan te neem dat verbruikers rasionele voorkeure het en dan hulle gedrag wiskundig te modelleer en die gevolge van hulle aksies te ontleed. Die nutmaksimerende probleem dien nie slegs as wiskundige grondslag van verbruikersteorie nie, maar ook as metafisiese verduideliking daarvan. Dit wil sê, die nutmaksimerende probleem word nie slegs deur ekonome gebruik om individue se keuses te verduidelik nie, maar ook die redes vir hulle keuses.

Die nutmaksimerende probleem is 'n beperkte optimeringsprobleem waarin 'n individu poog om, onderworpe aan 'n begrotingsbeperking, nut te maksimeer. Ekonome gebruik die ekstreemwaardestelling om te verseker dat 'n oplossing vir die nutmaksimerende probleem bestaan. Dit wil sê, omdat die begrotingsbeperking begrens en geslote is, bestaan daar 'n oplossing vir die nutmaksimerende probleem. Ekonome noem die oplossing van die nutmaksimerende probleem Walras se vraagfunksie of ooreenkoms.

Die nutmaksimerende probleem is tot dusver ontwikkel deur verbruikersmaak (verbruikernut) as die primitief te neem. 'n Alternatiewe manier om mikro-ekonomieteorie te ontwikkel, is egter deur verbruikerkeuses as die primitief te neem. Hierdie model van mikro-ekonomieteorie staan bekend as die teorie van bekendgemaakte voorkeure. Om hierdie twee modelle te rekonsilieer, word beperkings op Walras se vraagfunksie geplaas. Die oplossing vir die nutmaksimerende probleem moet spesifiek aan die swak aksioma van bekendgemaakte voorkeure (SABV) voldoen. Vir Walras se vraagfunksie om aan die SABV te voldoen, moet die substitusiematriks (Slutsky) negatief semidefiniet wees. Om dit eenvoudiger te stel, vir Walras se vraagfunksie om konsistent (nie-strydig) met SABV te wees, moet sy substitusie-effek altyd nie-positief wees.

Die vraag-en-aanbodteorie aanvaar gewoonlik dat markte volmaak mededingend is. Dit impliseer dat daar baie kopers en verkopers in die mark is en dat nie een van hulle die vermoë het om die prys van goedere en dienste beduidend te beïnvloed nie. In werklike transaksies faal hierdie aanname egter gereeld omdat sommige individuele kopers of verkopers wel die vermoë het om pryse te beïnvloed. 'n Gesofistikeerde ontleding word gereeld benodig om die vraag-en-aanbodvergelyking van 'n goeie model te begryp. Die teorie werk nietemin goed in situasies wat aan hierdie aannames voldoen.

Hoofstroomekonomie neem nie sonder om die feite te ondersoek aan dat markte verkieslik is bo ander vorme van maatskaplike organisasie nie. Om die waarheid te sê, baie ontleding word gewy aan gevalle waar markgebrek lei tot hulpbrontoedeling wat suboptimaal is en las sonder voordeel skep. 'n Klassieke voorbeeld van suboptimale hulpbrontoedeling is iets wat in landsbelang gedoen word. In hierdie gevalle kan ekonome moontlik poog om beleide te vind wat vermorsing vermy – direk deur regeringsbeheer, indirek deur regulasie wat markdeelnemers oorreed om op te tree in belang van optimale welsyn – of deur "ontbrekende markte" te skep om doeltreffende handel aan te moedig waar dit voorheen nie bestaan het nie.

Dit word bestudeer in die veld van kollektiewe optrede en openbarekeuseteorie. “Optimale welsyn” voldoen gewoonlik aan Pareto se norm, wat 'n wiskundige toepassing van die Kaldor-Hicks-metode is. Dit kan divergeer van die nuttigheidsdoelstelling wat nut maksimeer want dit bring nie die verspreiding van goedere tussen mense in berekening nie. Markmislukking in positiewe ekonomie (mikro-ekonomie) het beperkte implikasies wanneer die oortuiging van die ekonome en hul teorieë nie betrek word nie.

Die vraag na verskillende kommoditeite deur individue word normaalweg beskou as die uitkoms van 'n nutmaksimerende proses, waar elke individu poog om sy eie nut te maksimeer gegewe sy begrotingsbeperking en 'n sekere verbruikversameling.

Die studie van mikro-ekonomie sluit verskeie sleutelvelde in:

Aanbod en vraag is 'n ekonomiese model van prysvasstelling in 'n volmaak mededingende mark. Hierdie model bepaal dat in 'n volmaak mededingende mark met geen eksternaliteite, per eenheid belastings of prysbeheer nie, die eenheidsprys vir 'n besondere goed die prys is waarteen die hoeveelheid deur verbruikers gevra gelyk is aan die hoeveelheid wat deur produsente aangebied word. Hierdie prys het 'n stabiele ekonomiese ewewig tot gevolg.

Elastisiteit is die maatstaf van gevoeligheid van 'n ekonomiese veranderlike vir verandering in 'n ander veranderlike. Elastisiteit kan gekwantifiseer word as die verhouding van die persentasieverandering in een veranderlike tot die persentasieverandering in 'n ander veranderlike, wanneer die tweede veranderlike 'n kousale (oorsaaklike) invloed op die eerste veranderlike het. Dit is 'n maatstaf om die gevoeligheid van 'n veranderlike, of die funksie wat die veranderlike bepaal, vir veranderinge in kousatiewe (veroorsakende) veranderlikes op eenheidlose wyses te meet. Elastisiteite wat gereeld gebruik word, sluit in: pryselastisiteit van vraag, pryselastisiteit van aanbod, inkome-elastisiteit van vraag, elastisiteit van substitusie tussen produksiefaktore en elastisiteit van intertemporale substitusie.

Verbruikervraagteorie plaas voorkeure vir die verbruik van goedere en dienste in verband met verbruikskoste; hierdie verhouding tussen voorkeure en verbruikskoste word gebruik om voorkeure in verband te bring met verbruikervraagkurwes. Die skakel tussen persoonlike voorkeure, verbruik en die vraagkurwe is een van die ekonomieverhoudings wat die fynste bestudeer word. Dit is 'n manier om te ontleed hoe verbruikers ewewig tussen voorkeure en uitgawes kan bereik deur nut te maksimeer onderworpe aan begrotingsbeperkings.

Produksieteorie is die studie van produksie, oftewel die ekonomiese proses om insette om te skakel na uitsette. Produksie gebruik hulpbronne om goedere of dienste te skep wat gebruik kan word, as geskenke gegee kan word in 'n geskenkekonomie, of verruil kan word in 'n markekonomie. Dit sluit vervaardiging, stoor, verskeping en verpakking in. Sommige ekonome definieer produksie breedweg as alle ekonomiese aktiwiteite behalwe verbruik. Hulle beskou elke kommersiële aktiwiteit buiten die finale aankoop as 'n vorm van produksie.

Die produksiekosteteorie van waarde sê dat die prys van 'n objek of voorwaarde bepaal word deur die som van die koste van die hulpbronne wat gebruik is om dit te maak. Die koste kan enige produksiefaktore insluit: arbeid, kapitaal, grond. Tegnologie kan beskou word as óf 'n vorm van vaste kapitaal (vanuit die aanleg of fabriek) óf vlottende kapitaal (vanuit intermediêre goedere).

Volmaakte mededinging beskryf markte waar geen deelnemer groot genoeg is om die markkrag te hê om die prys van 'n homogene produk vas te stel nie. 'n Goeie voorbeeld sou 'n digitale mark soos eBay wees waar baie verskillende verkopers soortgelyke produkte aan baie verskillende kopers verkoop.

'n Monopolie (uit Grieks "monos" μόνος (alleen of enkel) + "polein" πωλεῖν (om te verkoop)) bestaan wanneer 'n enkele maatskappy die enigste verskaffer van 'n sekere kommoditeit is.

'n Oligopolie is 'n markvorm waar die mark of industrie deur 'n klein aantal verkopers (oligopoliste) oorheers word. Oligopolieë kan firmas aanspoor om saam te span en kartelle te vorm wat mededinging verminder en lei tot hoër pryse vir verbruikers en laer totale markuitsette.

Die markstruktuur kan verskeie tipies markstelsels hê wat op mekaar inwerk. Verskillende vorms van markte is 'n eienskap van kapitalisme en voorstanders van sosialisme kritiseer markte gereeld en poog om markte in meerdere of mindere mate met ekonomiese beplanning te vervang. Mededinging is die reguleringsmeganisme van die markstelsel.
Voorbeelde van markte sluit die volgende in maar die lys is nie volledig nie: kommoditeitsmarkte, versekeringsmarkte, effektemarkte, energiemarkte, vlooimarke, skuldmarkte, aandelemarkte, aanlynveilings, media-uitruilmarkte, eiendomsmark.

Spelteorie is 'n belangrike metode wat in wiskundige ekonomie en handel gebruik word om wedywerende gedrag van agente wat op mekaar inwerk, te modelleer. Toepassings sluit 'n wye verskeidenheid ekonomiese verskynsels en benaderings in, soos veilings, onderhandeling, pryse van samesmeltings en verkrygings, regverdige verdeling, duopolieë, oligopolieë, die vorming van sosiale netwerke, agentgebaseerde rekenekonomie, algemene ewewig, meganismeontwerp, stemstelsels en oor breë velde soos eksperimentele ekonomie, gedragsekonomie, inligtingsekonomie, industriële organisasie en politieke ekonomie.

Arbeidsekonomie poog om die funksionering en dinamika van die loonarbeidmarkte te verstaan. Loonmarkte funksioneer deur die interaksie van werkers en werkgewers. Arbeidsekonomie kyk na die verskaffers van arbeidsdienste (werkers), die eise van arbeidsdienste (werkgewers), en poog om die resulterende patroon van lone, werkverskaffing en inkomste te verstaan. In ekonomie word arbeid beskou as die maateenheid vir werk wat deur mense gedoen word. Dit word normaalweg teenoor ander produksiefaktore soos grond en kapitaal gestel. Daar bestaan teorieë wat 'n konsep genaamd menslike kapitaal ontwikkel het (om te verwys na werkers se vaardighede, nie noodwendig hulle werk nie), maar daar is makro-ekonomiese stelselteorieë wat menslike kapitaal as 'n selfweerspreking beskou.

Welsynsekonomie is 'n tak van ekonomie wat mikro-ekonomiese tegnieke gebruik om welstand of welsyn te evalueer op die vlak van die globale ekonomie. Die toekenning van produktiewe faktore aan welsyn word geëvalueer sowel as die wenslikheid en ekonomiese doeltreffendheid daarvan binne die ekonomie, gereeld relatief tot die algemene ewewig. Welsynsekonomie ontleed sosiale welstand, hoe dit ook al gemeet word, in terme van die ekonomiese aktiwiteite van die individue waaruit die teoretiese gemeenskap wat ter sprake is, bestaan. Gevolglik vorm individue met hulle verwante ekonomiese aktiwiteite die basiese eenhede wat saam maatskaplike welsyn vorm, of dit nou 'n groep, 'n gemeenskap of 'n samelewing is, en daar is geen maatskaplike welsyn buiten die welsyn wat uit individuele eenhede bestaan nie.

Inligtingsekonomie of die ekonomie van inligting is 'n tak van mikro-ekonomieteorie wat die uitwerking van inligting en Inligtingstelsels op die ekonomie en ekonomiese besluite bestudeer. Inligting het besondere eienskappe. Dit word maklik geskep, maar moeilik vertrou. Dit word maklik versprei, maar moeilik beheer. Dit beïnvloed baie besluite. Hierdie besondere eienskappe (vergeleke met ander tipes goedere) kompliseer baie standaard ekonomiese teorieë.

Die geleentheidskoste van 'n aktiwiteit of goedere is gelyk aan die waarde van die beste alternatief wat die verbruiker kon kies, maar nie gekies het nie. Alhoewel dit moeilik is om geleentheidskoste te kwantifiseer, is dit 'n baie algemene en belangrike ekonomiese begrip en een wat individue werklik raak. Die beginsel is van toepassing op alle besluite, nie net ekonomiese besluite nie.

Geleentheidskoste is een manier om die koste van iets uit te werk. Eerder as om bloot die kostes van 'n projek te identifiseer en bymekaar te tel, kan mens ook die tweede beste manier waarop die geld spandeer kan word, identifiseer. Die verbeurde wins van hierdie "tweede beste alternatief" is die geleentheidskoste van die oorspronklike keuse. 'n Algemene voorbeeld is 'n boer wat besluit om op sy grond te boer eerder as om dit aan sy buurman te verhuur: sy geleentheidskoste is die huurgeld wat hy nou verbeur. In hierdie geval verwag die boer om meer wins te maak deur self op sy grond te boer. Hierdie manier van redeneer is 'n baie belangrike deel van die berekening van diskontokoerse in die beleggingswaardasiemetodologieë van gediskonteerde kontantvloei. Insgelyks is die geleentheidskoste van universiteitsbywoning die loon wat die student kon verdien het as hy sou werk, maar nou verbeur. (Dit is anders as die koste van universiteitsbywoning wat klasgelde, verblyf, boeke, ensovoorts insluit.)

Let daarop dat geleentheidskoste nie die "som" van al die beskikbare alternatiewe is nie, maar die waarde van slegs die enkele, beste alternatief. Moontlike geleentheidskostes van 'n stad se besluit om 'n hospitaal op 'n oop stuk grond te bou is die verlies van 'n sportsentrum of 'n parkeerterrein of die kontantwaarde van die grond of 'n menigte ander moontlikhede – maar die geleentheidskoste is nie die som van al die verbeurde alternatiewe nie. Die werklike geleentheidskoste is die verbeurde wins van die lonendste alternatief.

Die geldwaarde van elke alternatief moet bereken word om hulle te kan vergelyk en die geleentheidskoste te kan vasstel. Dit kan 'n eenvoudige of komplekse berekening wees. Baie besluite behels byvoorbeeld omgewingsimpakstudies waarvan die geldwaarde moeilik is om vas te stel as gevolg van wetenskaplike onsekerheid. Om 'n geldwaarde aan 'n menselewe te heg, of aan die ekonomiese impak van 'n Arktiese oliestorting, behels subjektiewe keuses met etiese implikasies..

Dit is ook belangrik om te onthou dat geen besluit om tyd aan iets te spandeer, gratis is nie. Ongeag watter keuse mens maak, iets word altyd verbeur. 'n Voorbeeld van geleentheidskoste is om te besluit tussen die bywoning van 'n konsert en die doen van huiswerk. Indien mens besluit om die konsert by te woon, word waardevolle studietyd prysgegee, maar indien mens besluit om huiswerk te doen, word die konsert prysgegee. Enige besluit oor die toekenning van kapitaal is soortgelyk: kapitaal het ook 'n geleentheidskoste of 'n versperringskoers, wat gedefinieer word as die verwagte koers wat mens sou kon kry deur in soortgelyke projekte op die oop mark te belê. Geleentheidskoste is 'n baie belangrike konsep in mikro-ekonomie en in besluite wat geneem word.

Toegepaste mikro-ekonomie sluit 'n reeks gespesialiseerde studierigtings in en baie van hulle maak gebruik van metodes uit ander dissiplines. Industriële organisasie ondersoek onderwerpe soos die toetrede en uittrede van firmas, innovasie en die rol van handelsmerke. Arbeidsekonomie stel ondersoek in na lone, werkverskaffing en die werking van die arbeidsmark. Finansiële ekonomie ondersoek onderwerpe soos die struktuur van optimale portfolios, kapitale opbrengskoers, ekonometriese ontleding van die opbrengs van effekte en korporatiewe finansiële gedrag. Openbare ekonomie ondersoek die ontwerp van die regering se beleide ten opsigte van belasting en uitgawes en die ekonomiese uitwerking van hierdie beleide (bv. sosiale versekerings programme). Politieke ekonomie ondersoek die rol van politieke instellings in die vasstelling van beleiduitkomste. Gesondheidsekonomie ondersoek die organisasie van gesondheidsorgstelsels wat onder andere die rol van die gesondheidsorgwerkers en siekteversekeringsprogramme insluit. Stedelike ekonomie ondersoek die uitdagings waarvoor stede te staan kom soos stadspreiding, lug- en waterbesoedeling, verkeersopeenhoping en armoede en put kennis uit die velde van stedelike geografie en sosiologie. Regte en ekonomie pas mikro-ekonomiese beginsels toe in die selektering en toepassing van mededingende regstelsels en hulle relatiewe doeltreffendheid. Ekonomiese geskiedenis ondersoek die evolusie van die ekonomie en ekonomiese instellings en gebruik metodes en tegnieke uit die dissiplines van ekonomie, geskiedenis, geografie, sosiologie, sielkunde en politieke wetenskap.




</doc>
<doc id="108585" url="https://af.wikipedia.org/wiki?curid=108585" title="Mongole">
Mongole

Die Mongole (Mongools: Монголчууд, , "Mongolchuud", [ˈmɔŋ.ɢɔɮ.t͡ʃʊːt]) is 'n nasie en etniese groep inheems aan Mongolië en die Chinese outonome gewes van Binne-Mongolië. Hulle vorm die titulêre nasie van Mongolië en praat Mongools as moedertaal.
Wêreldwyd leef omtrent 10 miljoen Mongole, waarvan sowat 6 miljoen in China en sowat 3 miljoen in Mongolië. Daarbenewens leef Mongole veral in die Russiese republieke van Boerjatië en Kalmikië, waar hulle Mongoolse tale soos Boerjaties en Kalmikies praat.

In die Volksrepubliek China behoort die Mongole tot een van die 56 amptelik-erkende etniese groepe ("nasionaliteite"). Hulle leef veral in die Noord-Chinese outonome gewes van Binne-Mongolië aan die grens met Mongolië en 'n kleiner minderheid in die outonome gewes van Xinjiang.

Die Mongoolse stamme is in 1206 eeu deur Djengis Khan verenig en aansluitend het hy die Mongoolse Ryk gestig en begin uitbrei. Die ryk het onder Ögedei Khan na Sentraal-Europa en Oos-Asië uitgebrei en onder Koeblai Khan sy grootste uitbreiding bereik. In 1294 is die ryk in vier verskillende khanate verdeel en nadat al die vier ryke ontbind is, het die meeste Mongole na Mongolië teruggekeer. Net in sommige dele van China en Rusland het belangrike groepe van Mongole soos die Boerjate en die Kalmikiërs agtergebly.


</doc>
<doc id="108590" url="https://af.wikipedia.org/wiki?curid=108590" title="Darwinisme">
Darwinisme

Darwinisme is 'n teorie van biologiese evolusie wat deur die Engelse natuurkundige, Charles Darwin, en andere ontwikkel is, wat bepaal dat alle spesies uit organismes ontstaan en ontwikkel is deur die natuurlike seleksie van klein, geërfde variante wat die indiwidu se vermoëns om mee te ding, te oorleef, en voort te plant, verhoog. Dit word ook die Darwinse teorie genoem, en het oorspronklik die breë konsepte van die transmutasie van spesies ingesluit wat algemeen aanvaar is in Darwin se boek, "On the Origin of Species", in 1859. Dit het die konsepte ingesluit wat Darwin se teorieë vooruitgeloop, maar agterna verwys het na die spesifieke konsepte van natuurlike seleksie van die Weismann versperring, of in genetika van die sentrale dogma van molekulêre biologie. Hoewel die term normaalweg streng na die biologiese evolusie verwys, is dit deur Kreasionisme bewillig om na die oorsprong van lewe (Abiogenese) te verwys, en dit is selfs by die konsepte van die kosmiese evolusie toegepas, hoewel nie een hiervan enige verbintenisse met Darwin se werk het nie. Dit word dus beskou as die siening en aanvaarding van Darwin en sy voorgangers se werk, in die plek van ander teorieë, insluitende goddelike ontwerp en buiteaardse oorsprong.

Die Engelse bioloog, Thomas Henry Huxley, het in April 1860 die uitdrukking, Darwinisme, geskep. Dit is gebruik om die evolusionêre konsepte in die algemeen te beskryf, insluitende die ouer konsepte wat deur die Engelse filosoof, Herbert Spencer, gepubliseer is. Talle van die voorstanders van Darwinisme van daardie tyd, insluitende Huxley, het hul bedenkinge gehad oor die betekenis van Natuurlike seleksie, en Darwin self het geloofwaardigheid hieraan gebied wat later bekend geword het as Lamarckisme. Die streng neo-Darwinisme van die Duitse evolusionêre bioloog, August Weisman, het maar weinig ondersteuners in die laat 19de eeu gehad. Rondom die tyd vanaf die 1880's tot 1920, wat soms as die "verduistering van Darwinisme" beskryf is, het wetenskaplikes met verskeie alternatiewe evolusionêre meganismes vorendag gekom wat totaal onaanvaarbaar was. Die ontwikkeling van die moderne evolusionêre sinteses vanaf die 1930's tot die 1950's, wat die natuuurkike seleksie met bevolkings-genetika en die Wette van Mendel ingesluit het, het Darwinisme in 'n opgedateerde vorm laat herleef.

Hoewel die term Darwinisme bly voortbestaan onder die algemene publiek, as daar na die moderne evolusie- teorie verwys word, het al hoe meer wetenskapskrywers soos Olivia Judson en Eugenie Scott geargumenteer dat dit 'n onvanpaste verwysing na die moderne evolusie-teorie is. Darwin het byvoorbeeld nie die werk van die Morawiese wetenskaplike en Augustynse monnik, Gregor Mendel, geken nie, en het dus net 'n vae en onakkurate kennis van oorerwing gehad. Hy het natuurlik ook geen benul van latere teoretiese ontwikkelings gehad nie, en netsoos die geval met Mendel, byvoorbeeld niks geweet van genetiese drywing. Kreasioniste het dikwels in Amerika die term Darwinisme as 'n ongunstige uitdrukking gebruik met verwysing na veronderstellings soos wetenskaplike materialisme, maar in die Verenigde Koninkryk het die term geen negatiewe konnotasie gehad nie, en is vrylik as 'n snelskrif gebruik vir die hantering van die evolusie-teorie, en in besonder, met evolusie van natuurlike seleksie.

Hoewel die term Darwinisme voorheen gebruik is met verwysing na die laat 18de eeuse werk van Erasmus Darwin, is die term, soos dit vandag  gehuldig word, bekend gestel met Charles Darwin se boek," On the Origin of Species", wat in 1859 gepubliseer is. Thomas Henry Huxley het Darwin se werk gelyk gestel aan die prestasies van Nicolaus Copernicus met sy verduideliking van die beweging van die planete.

Darwinisme het baie gou pa gestaan vir 'n totale reeks van evolusionêre (en dikwels revolusionêre) filosofieë oor beide biologie en samelewing.

In Darwin se dae was daar nie 'n rigiede definisie van die term Darwinisme nie, en dit is deur die opponente, sowel as navolgers van Darwin se biologiese teorie gebruik, soos hulle dit in breë terme vir hul eie doel wou aanwend. Die idees het internasinaal invloed gehad, en Ernst Haeckel het  Darwinismis in Duitsland ontwikkel, wat, soos die geval met Spencer se "evolusie", net rofweg aan Charles Darwin se teorie herinner het, en was nie gemik op natuurlike seleksie nie.

Die term Darwinisme word dikwels in die Verenigde State van Amerika deur die volgelinge van kreasionisme gebruik as 'n bynaam om evolusie aan te val asof dit 'n ideologie ('n "isme") is van Naturalisme (filosofie), of Ateïsme.

Darwinisme word egter ook binne die wetenskaplike gemeenskap neutraal gebruik om die moderne evolusionêre sinteses, wat soms neo-Darwinisme genoem word, van Darwin se vroegste opvattinge te onderskei.

In politieke gesprekke in Amerika is die term merendeels deur sy vyande gebruik. "Dit is 'n retoriese instrument om evolusie soos een of ander geloof te laat lyk, soos Maoisme," het die Harvard bioloog, E.O. Wilson gesê. Hy het bygevoeg: "Wetenskaplikes noem dit nie Darwinisme nie." In die Verenigde Koninkryk behou die term dikwels sy positiewe sin as 'n verwysing na natuurlike seleksie, en die Britse etoloog en evolusionêre bioloog, Richard Dawkins, skryf in sy versameling essays, A Devil's Chaplain, wat in 2003 gepubliseer is, dat hy, as 'n wetenskaplike, 'n Darwinist is.

In sy boek, Darwinian Fairytales van 1995 skryf die Australiese filosoof, David Stone, hy gebruik die term Darwinisme in 'n ander gees as die gemelde voorbeelde. Hy beskryf homself as nie-gelowig en dat hy die konsep van natuurlike seleksie as 'n goed aanvaarde feit aanvaar, maar Stone het tog die, wat hy beskryf het as foutiewe konsepte wat deur sommige "ultra-Darwiniste" voorgehou word, aangeval. Stove voer aan deur swak, of valse, ad hoc redenasies te gebruik, het die ultra-Darwiniste die evolusionêre konsepte gebruik om waardelose verduidelikings op te haal. Hy het byvoorbeeld geredeneer dat die sosio-biologiese verduideliking van altruïsme as 'n evolusionêre funksie op so 'n wyse aangebied is dat die argument in effek immuun teen enige kritiek is.


</doc>
<doc id="108596" url="https://af.wikipedia.org/wiki?curid=108596" title="Rots-klipvis">
Rots-klipvis

Die Rots-klipvis ("Clinus agilis") is 'n vis wat endemies is aan Suid-Afrika. Die vis kom voor aan die Weskus, om Kaappunt tot by Port Alfred in die Oos-Kaap. In Engels staan die vis bekend as die "Agile klipfish".

Die vis word tot 14 cm lank. Hulle kleurpatrone wissel van liggrys, roomkleurig tot ligbruin. Partykeer is hulle gevlek met 7 donkerbruin tot swart strepe oor die lyf wat ook op die anale en dorsal vinne voorkom. Daar is 'n swart knoppie tussen die derde en vierde dorsale stekels.

Hulle leef in rotsriwwe, aflandige riwwe en strandmere tot op 'n diepte van 20 m. Hulle leef ook in getypoele, in alge beddings en ook sanderige areas. Hulle is gewoonlik alleenlopers en vreet klein ongewerweldes.





</doc>
<doc id="108600" url="https://af.wikipedia.org/wiki?curid=108600" title="Seaview, Oos-Kaap">
Seaview, Oos-Kaap

Seaview is 'n dorp in Nelson Mandelabaai in die Oos-Kaapprovinsie van Suid-Afrika.


</doc>
<doc id="108601" url="https://af.wikipedia.org/wiki?curid=108601" title="Redhouse, Oos-Kaap">
Redhouse, Oos-Kaap

Redhouse is 'n klein nedersetting aan die Zwartkopsrivier in Nelson Mandelabaai net noord van Port Elizabeth, Suid-Afrika.


</doc>
<doc id="108602" url="https://af.wikipedia.org/wiki?curid=108602" title="Stormwater">
Stormwater

Stormwater is water wat na 'n reënbui afloop. Stormwater kan in die grond infiltreer, bo op die oppervlak bly en verdamp, of wegvloei en in strome, riviere of damme beland.

In 'n natuurlike landskap soos 'n woud of bos, absorbeer die grond die meeste van die stormwater naby aan die plek waar dit val. In omgewings wat ontwikkel is, kan stormwater wat nie goed bestuur word nie, hoofsaaklik twee probleme veroorsaak. Indien die volume te veel raak, kan dit vloedskade aanrig, en indien daar gifstowwe in hierdie stormwater beland, kan dit skadelike gevolge hê waarheen dit ook al vloei, of selfs uiteindelik vir oseaanbesoedeling sorg.

Stormwater is ook 'n waardevolle hulpbron aangesien die wêreldbevolking se verbruik groter is as die beskikbare varswater. Wanneer die stormwater opgegaar en gesuiwer word, kan dit in stedelike gebiede drinkwater voorsien en op hierdie manier sorg vir volhoubaarheid.

Oppervlaktes wat ondeurdringbaar is (paaie, parkeerareas, geboue, gekompakteerde grond) laat nie toe dat die reënwater in die grond in filtreer nie en daarom kom daar meer afloopwater voor as in onontwikkelde gebiede. Die ekstra afloopwater kan strome en riviere erodeer en ook sorg vir vloede wanneer die dreineervore te vol is van al die ekstra afloopwater.

Wanneer daar vir 'n rukkie geen reën geval het nie, is die eerste reënbui se afloopwater die ergste besoedel. Hierdie besoedelde water vloei dan in stormwaterslote in, veral in gebiede waar die grootste gedeelte van die oppervlak ondeurdringbaar is. Hierdie hoë konsentrasie besoedelde afloopwater veroorsaak 'n groot probleem met die besoedeling van riviere, damme, mere en oseane.

Wanneer besoedelende stowwe in die oppervlakwater beland in 'n reënbui, word daarna verwys as besoedelde afloopwater. Mense en hul aktiwiteite sorg dat besoedelende stowwe op paaie, grasperke, huise en geboue se dakke, landerye ens. beland. Wanneer dit reën of indien daar besproei word, is daar altyd afloopwater wat uiteindelik in riviere, mere, damme en die oseaan beland. Alhoewel die besoedelde water effens verdun word wanneer dit in die waterkanale beland, is die aktiwiteite wat die besoedeling veroorsaak so erg dat daar baie besoedelde water in die waterstelsels beland.

Afgesien van die besoedelende stowwe wat in afloopwater beland, is stedelike stormwater ook op 'n ander manier nadelig vir die omgewing. Voordat ontwikkeling plaasgevind het, is die meeste reënwater in die grond opgeneem en op daardie manier het dit die watertafel vol gehou. Dit is ook deur die plantegroei met die hulp van evapotranspirasie terug in die atmosfeer geplaas.

Moderne dreineerstelsels wat water van ondeurdringbare oppervlaktes soos paaie en dakke opvang, sorg dat die water deur middel van pype in strome en riviere beland en enige reënbui beteken daar is meer water in die waterstelsel.

Afgesien daarvan dat die stedelike afloopwater erg besoedel is, kan die verhoogde hoeveelheid water in riviere lei tot erosie. Die gevolg is onkruid wat vermeerder en die natuurlike vloei van die spruit of rivier wat verander. Indringerspesies maak staat op hierdie veranderings vir hul eiers om uit te broei, om die jongelinge te ontwikkel en vir migrasie.

In sekere dele, veral rondom die VSA se kuslyn, is besoedelde afloopwater vanaf paaie en snelweë verantwoordelik vir die meeste waterbesoedeling. 'n Voorbeeld is die besoedeling in die Puget Seestraat in Seattle. 75% van die giftige chemiese stowwe wat die seestraat besoedel is afkomstig van paaie, huise se dakke, industriële gebiede en ander ontwikkeling.

Stedelike oorstromings is die oorstroming van grond of eiendom in 'n beboude omgewing wat veroorsaak word deur stormwater wat te veel is om deur dreineerstelsels soos stormwaterslote weggevoer te word. Soms word dit deur fratsvloede, soos tydens 'n wolkbreuk veroorsaak. Alhoewel dit soms volg op iets soos 'n wolkbreuk, word stedelike oorstromings gekenmerk deur die herhaalde, duur en sistemiese impak op gemeenskappe. In gebiede waar dit gereeld voorkom, behoort daar voorkomende maatreëls getref te word om die wegvloei van die afloopwater beter te reguleer en so die verliese te verminder.

Stedelike oorstromings is die primêre oorsaak van die oorstroming van kelders, duikweë en rioolstelsels. Alhoewel daar gewoonlik nie baie lewensverlies is met stedelike oorstromings nie, is die gevolge op die ekonomie en omgewing dikwels groot. Afgesien van die direkte skade aan infrastruktuur (paaie, snelweë en dienste) kan huise wat altyd klam is gekoppel word aan asemhalingsprobleme en ander siektes.

Stedelike oorstromings het belangrike ekonomiese implikasies. In die Amerika is daar industriële spesialiste wat beraam dat nat kelders die waarde van 'n eiendom met tussen 10 en 25 persent kan laat daal. Dit is van die vernaamste redes waarom mense nie dié huise wil koop nie. In die Verenigde Koninkryk word beraam dat stedelike oorstromings in 2007 skade van £270 miljoen in Engeland en Wallis aangerig en sowat 80 000 huise in gevaar was.

Stormwaterbestuur behels die bestuur van die hoeveelheid en gehalte van die stormwater. In groot wêreldstede bestaan sekere strukture om te help met die bestuur van stormwater. Dit sluit opgaardamme in, waar die besoedelde stormwater behandel kan word. Ander metodes is om die water van die paaie af te vee. Die bestuur van stormwater is tegnies van aard maar dit kan ook seker beheermaatreëls insluit soos: 

Tydens die ontwikkeling van moderne stede, is daar altyd 'n verhoogde aanvraag na water vir die groeiende bevolking. Klimaatsveranderings het ook 'n impak op die hoeveelheid afloopwater en dit kan tot probleme soos stedelike oorstromings lei. Indien daar 'n waterbestuurstelsel in plek is, kan daar aksie geneem word soos om die stormwater op te vang, die vermoë van die grond te verhoog om die water as grondwater op te neem, en biofiltrasie of sogenaamde reëntuine aan te plant. Dit sal die impak op strome en riviere beheer en ook 'n sekere habitat skep in stedelike gebiede. Nog 'n oplossing is om daktuine, dakke waarop gras en ander plante geplaas word, op te rig. Dis 'n goedkoop metode om afloopwater te beheer.

'n Geïntegreerde waterbeheerstelsel is 'n beweging wat tans nog in sy kinderskoene staan. Hier word verskeie tegnieke bymekaar gebring om 'n oplossing vir die probleem van stormwater te vind. Omdat die tradisionele stormwaterslote se impak op die hele waterstelsel groot is, en omdat water 'n hulpbron is wat toenemend skaarser gaan word, moet dit goed bestuur word. Dit is om te voorkom dat stormwater nie besoedelde water in ons kosbare waterbronne laat beland nie.
Opvoeding is 'n belangrike onderdeel in die bestuur van stormwater. Wêreldwyd is daar organisasies wat projekte loods om die publiek in te lig oor die noodsaaklikheid van die bestuur van stormwater. Mense moet toenemend bewus gemaak word van die besoedeling van stormwater en hoe hulle kan help om die besoedeling te verminder en te beperk.

'n Voorbeeld van so 'n opvoedkundige program is die een in Wes Michigan. Die West Michigan Environmental Action Council (WMEAC), het 'n term geskep, "Hydrofilth", waarmee hulle die publiek bewus maak van die besoedeling in stormwater. Dit word deel van die "15 to the River"-veldtog. (Gedurende 'n reënstorm duur dit net 15 minute vir besmette afloopwater van die stad Grand Rapids in Michigan om die Grandrivier te bereik.)) Van die aktiwiteite wat die raad aanpak om die probleem aan te spreek is om reëntenks te versprei en huiseienaars aan te moedig om reëntuine aan te plant.

Ander opvoedingsveldtogte fokus op die belangrikheid van groen infrastruktuur en die behandeling van afloopstormwater. Artikels, webtuistes, foto's, video's en ander media maak die publiek bewus van die voordele van die doeltreffende beheer van stormwater.

Vandat die mensdom begin het om naby mekaar huise op te rig in dorpies en nedersettings, is die wegvloei van reënwater en gesmelte sneeu wat nie in die grond wegsak nie, 'n probleem. Gedurende die Bronstydperk het die mense al hoe meer in strukture met ondeurdringbare oppervlaktes begin woon, en dit het die probleem van stormwater wat moet wegloop, vererger. Van die oudste voorbeelde van stormwaterstelsels is die wat gevind kan word in Antieke Griekeland.

'n Spesifieke voorbeeld van een van die eerste stormwaterdreineerstelsels kan gesien word by die argeologiese opgrawings van die Minoïese beskawing op Kreta.



</doc>
<doc id="108610" url="https://af.wikipedia.org/wiki?curid=108610" title="Koolsuur">
Koolsuur

Koolsuur is 'n nie-stabiele chemiese verbinding met formule . Dit is 'n diprotiese brønstedsuur. Sy afgeleide soute bevat die waterstofkarbonaat-ione (ook bekend as bikarbonaat) of die karbonaat-ione .

Koolsuur vorm wanneer koolstofdioksied oplos in water, maar die molekuul het net 'n lewensduur van ongeveer 26 milisekonde. Dit reageer skielik met water om hidronium en bikarbonaat te vorm:

In basiese oplossings verskuif hierdie reaksies na regs en sal die reskonsentrasie van koolsuur baie laag wees. In suur oplossings sal die reaksie na links skuif en sal koolstofdioksied uit die oplossing verdryf word, soos uit 'n gaskoeldrankie. 

In die Arrhenius-teorie van sure en basisse is koolsuur 'n probleem gewees, omrede die pogings om dié stof in suiwere vorm te isoleer altyd gefaal het. In die 19de eeu is dit aanvanklik die enigste manier gewees om regtig aan te toon dat 'n bepaalde stof bestaan en wat sy formule kan wees. Arrhenius het koolsuur daarom as 'n "hipotetiese" suur moet aanneem waarvan die karbonate en bikarbonate "afgelei" sou wees. Ongelukkig is dit nie die enigste hipotetiese suur of basis gewees wat dié teorie het moet aanneem. Hierdie probleem is in 1923 met die koms van die Brønsted-Lowry- en die Lewis-teorieë opgelos. Hierdie teorieë kyk na die molekulêre spesie, nie na die hele, isoleerbare stof nie en 'n onstabiele molekule soos wat net vlugtig bestaan is vir die Brønsted-Lowry-teorie nie 'n probleem nie. In basiese oplossings is dit ook moontlik aan te neem dat die (Lewis-)suur is wat met hidroksiel reageer, sonder om aan te neem dat die eintlike koolsuurmolekuul 'n rol speel.


</doc>
<doc id="108612" url="https://af.wikipedia.org/wiki?curid=108612" title="39 v.C.">
39 v.C.



</doc>
<doc id="108613" url="https://af.wikipedia.org/wiki?curid=108613" title="Herodes Antipas">
Herodes Antipas

Herodes Antipas was "tetrarchos" van Galilea en Perea van 4 v.C. tot 39 n.C. 

Hy was 'n seun van Herodes die Grote en toe sy pa sterf in 4 v.C. het keiser Augustus besluit om sy gebiede onder sy drie seuns Antipas, Archelaüs en Philippus te verdeel. Archelaüs het Judea gekry, Antipas Galilea en Perea. 

Daar is min bekend oor hom. Hy het goeie betrekkings met Augustus en Tiberius onderhou en in hierdie tyd het Galilea rus en vrede geken. Daar was twee konflikte, een met Agrippa I en een met Aretas (IV) wat Antipas se oosgrens aangeval het. Tiberius het egter Antipas gesteun en hom in 36/37 selfs gevra om tussen Rome en Partië te bemiddel.

In teenstelling tot sy broers het Antipas respek getoon vir die geloof van sy volk. Dit blyk byvoorbeeld uit sy munte wat geen beelde van hom of van heidense tempels getoon het nie. 

Onder die derde Romeinse keiser, Gaius het Antipas sy beskerming verloor. Agrippa I het hom beskuldig van ontrou aan Rome en sameswering teen die keiser. Gaius het hom geglo en Antipas verban en sy besittings gevat.

Herodes Antipas is bekend uit die Bybel vir die dans van sy dogter Salome en haar eis om die hoof van Johannes die Doper as beloning te kry. (Matteus 14:1-2, Markus 6:14-16). Dit is die Herodes wat Jesus geken het.


</doc>
<doc id="108614" url="https://af.wikipedia.org/wiki?curid=108614" title="Rubber">
Rubber

Rubber is 'n elastiese, waterdigte materiaal wat kan rek en krimp. Talle voorwerpe word van rubber gemaak, soos balle, uitveërs, handskoene, bande en proppe. Dit is 'n polimeer wat van natuurlike bronne bekom, of op industriële skaal gesintetiseer word.

Natuurlike rubber (lateksrubber) word van bome wat veral van Suid-Amerika afkomstig is gemaak. Dit word as ’n sap (genaamd lateks) uit boomstamme getap. Ongeveer 33% van hierdie sap bestaan uit rubber. Die lateks word gefiltreer en met water verdun. Dit word dan met suur behandel om die rubberdeeltjes te laat stol. Daarna word dit platgerol en gedroog.

Sintetiese rubber word deur 'n chemiese proses vervaardig. Die proses staan as polimerisasie bekend en word ook vir die vervaardiging van plastiek gebruik. Voorbeelde van sintetiese rubber is chloropreen-rubber, 1,3-butadieen-rubber en butyl-rubber.

Swawel word soms gebruik om rubber sterker te maak en te keer dat dit nie maklik smelt nie. Dit staan as vulkanisasie bekend.

Rubber word al etlike jare in die natuurlike verspreidingsgebied van plante wat rubber lewer versamel en gebruik. Dit is hoofsaaklik van die Brasiliaanse rubberboom ("Hevea brasiliensis") geoes, terwyl die Meso-Amerikaanse beskawings hul rubber van die "Castilla elastica" gekry het. Hulle het onder andere rubberballe vir 'n balspel gemaak. Pre-Colombiaanse rubberballe is ook gevind. Hierdie vondse dateer terug tot 1600 v.C.

Volgens Bernal Díaz del Castillo was die Spaanse veroweraars so verbaas oor die bonsende rubberballe dat hulle gedink het dat dit heksery was. Die Mayas het 'n tydelike rubberskoen gemaak deur hulle voete in 'n lateksmengsel te doop. Rubber is daarnaas ook vir die konstruksie van goedere gebruik, soos om klip- en metaalwerktuie aan houthandvatsels te bind. In Brasilië is rubber gebruik om klere waterdig te maak. Die eerste Europeërs wat uit Brasilië met hierdie klere na Portugal teruggekeer het is blykbaar van towery aangekla en verhoor.

In 1770 ontdek die chemikus Joseph Priestley per ongeluk dat rubber potloodstrepe kan uitvee. Rubber is sedertdien as uitveërs verkoop. Die eerste rubberbande is in 1791 gemaak.

In 1820 begin Thomas Hancock produkte van rubber in Engeland te vervaardig. In 1828 brei hy na Frankryk uit, en in 1832 na die Verenigde State. In 1839 is die vulkanisering van rubber deur Charles Goodyear en/of Hancock uitgevind. Hierna neem die vraag na rubber sterk toe, wat in die Kongo-Vrystaat tot 'n skrikbewind sou lei. In 1910 slaag die Russiese chemikus Sergei Vasiljevich Lebedev daarin om sintese rubber te maak. Sy boek, "Research in polymerisation of by-ethylene hydrocarbons" (1913), is vir lank as 'n gesaghebbende bron vir die studie van sintetiese rubber beskou.



</doc>
<doc id="108616" url="https://af.wikipedia.org/wiki?curid=108616" title="Swart nasionalisme">
Swart nasionalisme

Swart nasionalisme (SN) verkondig 'n rasse-definise (of herdefiniëring) van nasionale identiteit. Daar is verskillende inheemse nasionalistiese filosofieë, maar die beginsels van alle swart nasionalistiese ideologieë is eenheid en selfbeskikking — dit is afskeiding, of onafhanklikheid, van die Europese gemeenskap.

Martin Delany (1812–1885), 'n Afro-Amerikaanse teenstander van slawerny, is die oupa van Swart nasionalisme.

Geïnspireer deur die suksesvolle revolusie in Haïti, het die swart- en Afrika se inheemse nasionalisme en politieke denkrigting van die 19de eeu sy beslag by mense soos Marcus Garvey, Henry McNeal Turner, Henry Highland Garnet, Martin Delany, Edward Wilmot Blyden, Paul Cuffe en ander, gekry. Die repatriasie van Afro-Amerikaanse slawe na Liberië en Sierra Leone was 'n algemene swart nasionalistiese tema in die 19de eeu. Marcus Garvey se Universal Negro Improvement Association van die 1910's en 1920's was met sy miljoen lede die magtigste swart nasionalistiese beweging tot op hede. Die beweging het teenstand uit die hoofstroom geledere van die swart leiers gekry en is deur die regering vernietig. Talle lede van die beweging het egter met nostalgie die herinneringe van die inspirerende retoriek onthou.

Volgens Wilson Jeremiah Moses kan Swart nasionalisme, as 'n filosofie, uit drie verskillende tydperke beskou word met die uiteenlopende ideologiese perspektiewe, wat uiteindelik die Swart nasionalisme van vandag geword het.

Die eerste periode was die tyd voor die Klassieke Swart nasionalisme, wat begin het vanaf die tyd toe die eerste Afrikane voet aan wal in Amerika gesit het, tot en met die Revolusionêre periode. Die tweede periode het na die Revolusionêre Oorlog begin toe 'n aansienlike hoeveelheid van Afrikane al in die kolonies, in besonder in New England en Pensilvanië, geletterd was en gewalg geraak het met die sosiale omstandighede wat uit die Verligting-idees gespruit het.

Die derde tydvak van Swart nasionalisme was gedurende die post-Heropbou era, in besonder gedryf deur verskeie Afro-Amerikaanse kerkgroepe. Afsonderlike groepe was reeds gevestig en aanvaar omdat Afro-Amerikaners toe reeds vir lank reeds, sedert die ontstaan van Amerika, gely het onder slawerny. Die kerklike fenomeen het tot die geboorte van die moderne Swart nasionalisme gelei wat die behoefte vir die skeiding van nie-swartes benadruk het, en om afsonderlike gemeenskappe te skep om sodoende rassetrots aan te moedig. Die nuwe ideologie het die filosofie geword van groepe soos die Moorish Science Temple en die Nasie van Islam. Hoewel die 1960's 'n toename in geloofs-, kulturele-, en politieke nasionalisme aangewakker het, was dit steeds Swart nasionalisme wat die bevordering van Afrosentrisme aangemoedig het.

Marcus Garvey het Afrikane regoor die wêreld aangemoedig om trots te wees op hul ras en om die mooi in hul eie raak te sien. Dié vorm van swart nasionalisme het bekend geword as Garveyisme. 'n Sentrale idee van Garveyisme is dat Afrikane orals in die wêreld een volk is, en hulle sal nooit uitstyg as hulle nie hul kulturele en etniese verskille opsy skuif en kontrasteer nie. Hy was baie beïnvloed deur die vroeëre werke van Booker T Washington, Martin Delany, en Henry McNeal Turner. Garvey het sy eie persoonlike magnetisme en sy kennis van swart sielkunde en die sielkunde van konfrontasie gebruik om 'n beweging te begin wat die bourgeois swartes uitgedaag het vir die gedagtes en siele van die Afro-Amerikaners. Marcus Garvey se begeerte om die man te ontmoet wat hom inspireer het, Booker T Washington, het hom laat teruggaan na Amerika, maar ongelukkig was hy nie betyds nie. Desondanks die teleurstelling het Garvey aangegaan met sy werk en twee jaar later, 'n jaar na Washington se dood, vestig hy 'n soortgelyke organisasie in Amerika met die naam van United Negro Improvement Association (UNIA).

Hoewel Garvey 'n voorstander van rasse-skeiding was het hy dit baie duidelik gemaak dat hy geen vyandigheid teenoor wittes het nie, en glo in gelyke regte vir almal. Garvey het die pad oopgemaak vir Swart nasionaliste en Pan-Afrikaniste wat in sy voetspore gevolg het. Dit sluit in Kwame Nkrumah (en verskeie ander Afrikaleiers), die Nasie van Islam, Malcolm X en die merkwaardigste van almal, Carlos Cook se beweging. Cook word beskou as die ideologiese seun van Garvey.

Tussen 1953 en 1964, toe die meeste Afrikaleiers in die menseregte-beweging besig was om die Afro-Amerikaners in die hoofstroom Amerikaanse leefwyse te integreer, was Malcolm X 'n geesdriftige profeet van swart onafhanklikheid en om swart trots en manlikheid terug te eis. Hy het geglo dat die waardes van die Westerse kultuur skynhelig is- van die Joods-Christelike tradisies tot die Amerikaanse politieke en ekonomiese instellings. Hy het geglo dat seperatisme en die beheer oor die politiek, en die ekonomie in sy eie gemeenskap swartes beter sal dien as die taktiek van die mensregteleier, Martin Luther King jr, en die hoofstroom menseregte-organisasies. Malcolm X het verklaar dat geen- geweld die "filosofie van 'n gek" is, en om enigiets te bereik, sal Afro-Amerikaners hul nasionale identiteit moet terugeis, hul regte wat in die grondwet vervat is, omarm en hulself teen wit hegemonie en buiteregtelike geweld beskerm. In reaksie op King se beroemde ""I have a dream"" toespraak, het Malcolm X gespot: "Terwyl King droom, het die res van ons Negers nagmerries gehad."

Voor Malcolm X se pelgrimstog na Mekka was sy siening dat Afro-Amerikaners hul eie gemeenskappe en etiese waardes moes skep, insluitende selfhelp en gemeenskaps-gebaseerde ondernemings. Hy het ook geglo Afro-Amerikaners moet integrasie of samewerking met die wittes verwerp totdat hulle self interne samewerking en eenheid het. In April 1964 gaan Malcolm X op die pelgrimstog en daar in Mekka verander hy sy siening en verwerp verskeie van sy ekstremistiese menings.

Hy kom terug uit Mekka met gematigde idees en sweer sy toewyding tot rasse-seperatisme af. Hy steun egter steeds swart nasionalisme en doen 'n beroep dat Afro-Amerikaners proaktief optree in hul stryd vir gelyke regte.

Swartmag was 'n politieke beweging wat 'n nuwe rasse-bewustheid in die 1960's en 1970's onder die Afrikane in Amerika aangewakker het. Die strydkreet "Swartmag" is deur Kwame Ture, voorheen bekend as Stokey Carmichael, gewild gemaak.

Kritici reken dat Swart nasionalisme eenvoudig maar net verbloemde swart opperheerskappy is, en sommiges argumenteer dat die uitwerking van inherente kulture of eenheid gegrond op ras ('n sentrale idee van Swart nasionalisme) op sigself rassisties is.

Norm R Allen Jr, voormalige direkteur van African Americans for Humanism, het swart nasionalisme as "'n vreemde mengsel van diepgaande gedagtes en patente nonsens", beskryf.

Aan die een kant het die Reaksionêre Swart Nasionaliste (RSN's) eie-liefde, selfrespek, selfaanvaarding, selfhelp, trots, eenheid, en so aan gepropageer- baie soos die regsgesindes wat "tradisionele gesinswaardes" aangemoedig het. Baie ook so, soos die hoogheilige regses, bevorder die RSN's dwepery, haat, seksisme, onverdraagsaamheid, homofobie, anti-Semitisme, pseudowetenskap, irrasionaliteit, dogmaties historiese revisionisme, geweld ens.

Allen kritiseer ook die swart nasionaliste vir die groot aanklank wat hulle onder geharde misdadigers en voormalige tronkvoëls vind, die aanhitsing van swart-op-swart geweld wanneer Afro-Amerikaanse indiwidue of groepe as "Toms", en verraaiers uitgekryt word, die blatante seksistiese houding, en die ooreenkomste met wit opperheerskappy-ideologieë.

Die Nigeries-gebore professor van geskiedenis en direkteur van die Afro-Amerikaanse Studieprogram aan die universiteit van Montana, Tunde Adeleke, sê in sy boek, UnAfrican Americans: Nineteenth-Century Black Nationalists and the Civilizing Mission, die 19de eeuse Afro-Amerikaanse nasionalisme vergestalt die rassistiese en paternalistiese waardes van die Euro-Amerikaanse kultuur en dat Swart nasionalistiese planne nie vir die onmiddelike voordele van Afrikane ontwerp is nie, maar om hul eie geluk te bevorde. Adeleke kritiseer ook die imperiale motiewe en die konsep van 'n "beskawings-sending" wat in die denke van Swart nasionaliste bestaan, en wat help met die "vorming en wettiging van Europese imperialisme in Afrika."




</doc>
<doc id="108621" url="https://af.wikipedia.org/wiki?curid=108621" title="Lucy Maud Montgomery">
Lucy Maud Montgomery

Lucy Maud Montgomery (OBE, * 30 November 1874; † 24 April 1942), algemeen bekend as L. M. Montgomery, was 'n Kanadese skrywer wat met 'n reeks van twintig romans, wat vanaf 1908 gepubliseer is, wye bekendheid verwerf het. Daarnaas het 530 kortvehale, 500 gedigte en dertig essays uit haar pen gekom.

Haar grootste internasionale sukses was "Anne of Green Gables", 'n werk wat oorspronklik op alle ouderdomme van jonk tot oud gemik was, maar vanaf die middel van die 20ste eeu oorwegend as jeugboek beskou word. Die hoofkarakter Anne, 'n weeskind, staan ook sentraal in Montgomery se volgende romans wat hoofsaaklik op Prins-Edward-eiland, Kanada se kleinste provinsie, afspeel. Plekke wat met Montgomery se fiksie verbind word, is tans gewilde literêre bakens en toeristetrekpleisters, soos die plaas Green Gables – die bakermat van die latere Nasionale Prins-Edward-eilandpark.

In 1935 is Montgomery tot Offisier in die Orde van die Britse Ryk benoem.


</doc>
<doc id="108678" url="https://af.wikipedia.org/wiki?curid=108678" title="Koninkryk Hawaii">
Koninkryk Hawaii

Die Koninkryk Hawaii (Engels: "Kingdom of Hawaiʻi", Hawais: "Aupuni Mōʻī o Hawaiʻi") het bestaan van 1795 tot 1893.
Hawaii het tot die eerste besoek van die Europeane 'n sosiale en politieke struktuur geken wat vergelyk kan word met die feodale maatskappy van Europa. In 1810 het koning Kamehameha I die eilande verenig en het die koninkryk Hawaii geregeer tot sy dood in Mei 1819. Hy is deur sy seun Kamehameha II opgevolg, maar dié koning het in Julie 1824 in Londen gesterf. Sy broer het hom opgevolg as koning Kamehameha III en het vir die koninkryk begin om 'n grondwettelike struktuur te gee. In 1839 het 'n Verklaring van Regte verskyn en die volgende jaar het die koning sy absolute mag opgegee. Kamehameha III het vir sy land diplomatiek probeer internasionale erkenning te vind en het gesante na Europa en die Verenigde State gestuur. Dit het in 1842 gelei tot erkenning deur die Amerikaanse president John Tyler en in 1843 deur koningin Victoria se regering. Ander lande soos Nederland, Frankryk, Rusland, Switserland ensomeer het gevolg.

In 1853 is Kamehameha III dood en Alexander Liholiho is aangewys as sy opvolger onder die naam Kamehameha IV. Hy het sonder opvolger gesterf in 1864 en Kapuaiwa is aangewys om hom op te volg. Hy het egter 'n nuwe grondwet geëis. Ook Kamehameha het in 1872 sonder opvolger gesterf en die Wetgewende Vergadering het William Charles Lunalilo verkies om koning te wees. Koning Lunalilo het egter na een jaar ook sonder opvolger gesterf. David Kalakaua is verkies tot koning en het aanvankelik sy jongere broer William P. Leleiohoku aangewys as opvolger.


</doc>
<doc id="108682" url="https://af.wikipedia.org/wiki?curid=108682" title="Maslow (kortverhaal)">
Maslow (kortverhaal)

Maslow is 'n wetenskapsfiksie-kortverhaal opgeneem in "Nuwe Stories 3" (saamgestel deur Suzette Kotzé-Myburgh en Leti Kleyn), vanaf bl. 56-67. Die verhaal is geskryf deur Susan Gaigher. 


Die verhaal begin in die verhaalhede, waar die verteller na agttien jaar op 'n afgesonderde eiland 'n geselskap te wagte is wat hulle sal kom haal.

Op die "Nuwe Aarde", wat gevolg het ná die Nederlaag van die "Ou Aarde", en die uiteindelike "Hernuwing" (Renaissance), word die Heilige Skrifte (Die Bybel) herontdek en vurig bestudeer. Daarin vind die mensdom " 'n morele padkaart geïnspireer deur 'n Al-Wese wat die mensdom wou leer om in vrede saam te leef, om mekaar onvoorwaardelik te aanvaar en sonder selfsug vir mekaar te sorg." Dit het 300 jaar geneem om die tekste te ontsyfer.

Die verteller is uitverkies om die projek op die eiland aan te pak: sy moes ma, pa, oppasser en leraar wees vir X en Y. X en Y is die projekname van 'n tweeling, X is vroulik en Y is manlik. Met pasgebore babas en al is sy per sweefskip op die eiland sonder enige tegnologiese geriewe afgelaai. In die primitiewe toestand is hulle uitgelewer aan al die aardse elemente.

Die hoofdoel is om die oertaal, die Heilige Taal, uit te vind wat Adam en Eva met die Al-Wese sou gepraat het. As die mens eers die Al-Wese se taal ken, dan eers sal die mens werklik uit die as opstaan en dan eers sal die mensdom nooit weer 'n soortgelyke Nederlaag deurmaak nie. Die Heilige Taal is nie Latyn en Hebreeus nie, dit was 'n ou wanpersepsie. Die verteller se tong is uitgesny, sodat sy nie met X en Y kon kommunikeer nie.

Tot haar aanvanklike teleurstelling, met die aanname dat die tweeling engelrein en onskuldig in die natuur en met moederliefde grootword (tabula rasa), "verwilder" en "verdierlik" X en Y heeltemal, omrede kultuur en inligting nou slegs nieverbaal oorgedra kan word. Op drie jaar kon die kinders nog nie praat nie, en teen agttien het hulle min rede om met mekaar verbaal te kommunikeer: daarvoor was daar gebare, geluide en nagebootste diereklanke.

Later sal dit tot die verteller deurdring dat gedagtes en konsepte wel met woorde oorgedra kan word. Woorde soos "haat", "verraad", "oorlog", "mens", "moord", "nostalgie", "verlange" en "liefde" ken die kinders dus nie. Daarom, so word aangeneem, kan daar ook nie sulke gedagtes deur die kinders gekweek word nie. 

Toe drie navorsers 'n jaar of twee tevore op die eiland per vaartuig (in die kinders se oë 'n "reuseseemonster") voet aan wal sit, en as onbekende lywe uit hierdie "monster" stap (gepaardgaande met 'n kakofonie van klank in hul mondelinge spreekwyse), het die kinders "natuurlik" reageer - met geweld en slagting.

Terug in die verhaalhede is die dag verby. Die drie eilandbewoners is nie kom haal nie. Die verteller glo die volgende dag sal belowend wees.

Die kortverhaal toon enkele ooreenkomste met 'n antieke legende:


</doc>
<doc id="108687" url="https://af.wikipedia.org/wiki?curid=108687" title="Grootskulp">
Grootskulp

Die grootskulp ("Charonia lampas pustulata") is 'n seeslak wat voorkom vanaf die noorde van KwaZulu-Natal tot by Valsbaai. In Engels staan die slak bekend as die "Pink Lady".

Die slak word tot 230 mm lank en het 'n groot, swaar dop met 'n dik wand. Dit is lig rooi-bruin of oranje met donker, onreëlmatige vlekke op die dop. Die diertjie het 'n dowwe rooi-bruin voet en die operkulum is duidelik sigbaar.

Hulle leef in rotsriwwe in water wat tot 60 m diep is. Die onvolwasse diertjie leef in vlak rotspoele. Die dier is 'n roofdier wat seekastaiings, seesterre en seekomkommers vreet. Die spesie is redelik volop.



</doc>
<doc id="108690" url="https://af.wikipedia.org/wiki?curid=108690" title="Karbonaat">
Karbonaat

'n Karbonaat is 'n sout wat die komplekse ioon bevat of 'n ester wat die (bidentate) --groep bevat. Die ioon is die suurres van koolsuur . 

Die ioon het 'n vlakdriehoekige vorm. Die sentrale koolstofatoom het 'n oksidasietoestand van +4. 'n Beskrywing van die binding in die karbonaatioon met die Lewisteorie lei tot drie sogenaamde resonansiestrukture wat aandui dat een van die bindende elektronpare nie net tussen 'n koolstof- en 'n suurstofatoom geplaas is nie, maar gedeel word deur al die atome van die ioon. 'n Beter beskrywing is moontlik met die molekulêre-orbitaalteorie en lei tot 'n bindingsorde van 1,333 vir die drie C-O bindings. 

Karbonate van die alkalimetale soos soda en potas is oplosbaar, ander karbonate is onoplosbaar in water.

Karbonate kom baie in die natuur voor, veral kalsiumkarbonaat. 

Karbonate vorm basiese waterige oplossings omrede die tweede pKa van koolsuur 'n taamlik hoë waarde het (pKa=10,33). Dit lei daartoe dat 'n ewewig ontstaan waarin die karbonaatioon geprotoneer en 'n hidroksielioon gevorm word volgens die formule:




</doc>
<doc id="108696" url="https://af.wikipedia.org/wiki?curid=108696" title="Antoine-vergelyking">
Antoine-vergelyking

Die Antoine-vergelyking is 'n dampdruk-vergelyking en beskryf die verwantskap tussen dampdruk en temperatuur van suiwer komponente.

of

Waar:

Die volgende tabel gee die konstantes vir water:

Hierdie moet dus ooreenstem met stoomtabelle.

Die konstantes vir etanol:


</doc>
<doc id="108697" url="https://af.wikipedia.org/wiki?curid=108697" title="Water (data)">
Water (data)

Hierdie bladsy wys die eienskappe van water.

Die volgende tabel gee die eienskappe van water by ewewig (versadigde water by sekere temperatuur).

Dus is die druk wat in die tabel gegee word, die dampdruk van water by die spesifieke temperatuur. Hierdie waarde kan ook met behulp van die Antoine-vergelyking verkry word.

Die volgende beskryf die verskillende kolomme:

Die entalpie van die damp kan soos volg bereken word:

"H" = "H" + Δ"H"


</doc>
<doc id="108700" url="https://af.wikipedia.org/wiki?curid=108700" title="Mathews Phosa">
Mathews Phosa

Nakedi Mathews Phosa is 'n Suid-Afrikaanse politikus en skrywer. Hy is 'n voormalige premier van Mpumalanga, sowel as 'n lid van die ANC se nasionale uitvoerende komitee.

Phosa is op 1 September 1952 in Mbombela, 'n township buite Nelspruit in Mpumalanga, gebore. Hy is een van ses kinders van die onderwyser Paul Phosa en die verpleegster Reshoketjoe, wat as getroue lede van die Lutherse Kerk 'n groot invloed op die morele opvoeding van hulle kinders het. As jong kind stuur sy ouers hom na Potgietersrus om by sy oupa 'n deeglike opvoeding in die plattelandse lewe te kry. In 1966 slaag hy standerd ses by die Tsherane Laerskool op Carlsrühe in die distrik Potgietersrus. In 1969 slaag hy aan die Maripi Hoërskool op Acornhoek naby Bosbokrand wat in daardie tyd bekend gestaan het as Form III (standerd agt of graad tien) met 'n onderskeiding in Landbouwetenskap, waarin hy die hoogste punte in Suid-Afrika en Namibië behaal. Hy matrikuleer in 1971 aan dieselfde skool. Hierna studeer hy vanaf 1972 verder in die regte aan die Universiteit van die Noorde in Pietersburg en behaal in 1975 die B.Proc.-graad asook 'n toekenning van die Transvaalse Prokureursorde as een van die beste studente in daardie jaar. In 1977 verwerf hy die LL.B.-graad aan dieselfde universiteit met 'n onderskeiding in Handelsreg en in dieselfde jaar trou hy met die maatskaplike werker Yvonne Nkwenkwezi (Pinky). Sy vrou tree later self tot die politiek toe en word speaker van die Mpumalanga provinsiale wetgewer. Hulle het drie kinders, die dogters Moyahabo en Tshepiso en die seun Mathlatse.

Hierna skryf hy hom in 1978 in vir sy professionele klerkskap by 'n regsfirma en slaag die prokureurs-toelatingseksamen binne twaalf maande. Tot aan die einde van 1980 werk hy as 'n professionele assistent. In 1981 open hy saam met ander prokureurs die eerste swart regspraktyk op Nelspruit, Phosa Mojapelo en Makgoba Prokureurs.

Reeds in 1970 neem hy aan sy eerste protesoptog deel, wanneer die lede van die skoolkoor daarteen betoog dat die Afrikaanse skoolhoof reël dat hulle apart voor die swart ouers en wit ouers moet optree, terwyl daar geen wit kinders in die skool was nie. Hy raak hierna betrokke by die ANC en MK (die militêre vleuel van die ANC). In 1985 verlaat hy die land noodgedwonge weens die politieke situasie en doodsdreigemente, ondergaan militêre opleiding in Oos-Duitsland en word in 1986 streeksbevelvoerder van MK in Mosambiek. Hiervandaan beheer hy alle operasies in die Oos-Transvaal. In hierdie tyd leer hy sy agente en dié van Frelimo Afrikaans om hulle sodoende beter toe te rus vir die stryd teen apartheid. Met die ontbanning van die ANC in 1990 is hy een van die eerste ANC leiers wat terug gestuur word om die onderhandelingsproses aan die gang te sit. Hy speel 'n belangrike rol in die onderhandeling van die oorgangsinisiatiewe, onder andere by Groote Schuur waar die Groote Schuur Minuut opgestel word en in Pretoria met die opstel van die Pretoria Minuut. Hy is ook verantwoordelik vir die organisasie en koördinering van die terugkeer van ANC uitgewekenes. In hierdie tyd dien hy ook op die werkgroepe vir politieke gevangenes en die groep wat die implikasies van die opskorting van gewapende aksie behandel. In 1991 en 1992 is hy een van die ANC afgevaardigdes tydens die twee KODESA onderhandelings en lei die ANC-span in hierdie onderhandelings oor die kwessie van die herinkorporering van die voormalige tuislande. Hy is een van die onderhandelaars en outeurs van die historiese Ooreenkoms van Verstandhouding (Record of Understanding) tussen die destydse regering en die ANC en is in 1993 een van die ANC se adviseurs tydens die Beplanningskonferensie. Die Mgwenya Opleidingskollege stel hom in 1993 aan as waarnemende kanselier en in 1994 as kanselier.

In April 1994 word hy die eerste premier van Mpumalanga, leier van die ANC in Mpumalanga, lid van die Nasionale Uitvoerende Komitee van die ANC en ook hoof van die ANC se Regsafdeling. Hy is ook lid van die Konstitusionele Komitee en die Nasionale Onderhandelingskomitee van die ANC, lid van die Polisieraad, mede-koördineerder van die Patriotic Front en mededirekteur van Small Beginnings. Op versoek van president Mandela is hy een van die goewerneurs van die Suid-Afrikaanse Kamer vir Landbou-ontwikkeling in Afrika. Hy dien ook op die Kuratorium van die Universiteit van die Noorde. In 1998 is hy betrokke in 'n ernstige ongeluk in sy ampsmotor en doen veelvuldige beserings op, waaronder 'n ernstige beenbreuk wat veroorsaak dat hy lank met behulp van krukke en 'n kierie moet loop. Hy doen afstand van sy posisie as premier van Mpumalanga in April 1999, maar bly voorlopig aan as lid van die parlement. Hierdie posisie verlaat hy in Julie 1999 wanneer hy uit die politiek tree maar steeds ANC-lid is en lid van hierdie party se Nasionale Uitvoerende Komitee. Hierna dien hy op die Raad van Direkteure van verskeie besighede in die private sektor. In April 2001 word hy (saam met Cyril Ramaphosa en Tokyo Sexwale) deur minister Steve Tshwete daarvan beskuldig dat hulle deel is van 'n sameswering om president Thabo Mbeki te onttroon as leier van die ANC. Hoewel hierdie bewerings nooit bewys is nie, word hy en beide Ramaphosa en Sexwale gedwing om uit die ANC se bestuurstrukture te tree. Met die verkiesing van Jacob Zuma as nuwe ANC-leier by die ANC se Nasionale Konferensie in Polokwane in Desember 2007, maak hy 'n terugkeer tot die politiek wanneer hy as tesourier van die ANC gekies word.

Hy is vanaf 2015 in polemiek betrokke wanneer 'n verslag uitlek wat beweer dat David Mabuza, die premier van Mpumalanga, van 1985 tot 1993 namens die apartheidsregering op onder andere Jacob Zuma gespioneer het. Volgens bewering het Phosa en sy vennoot, Nick Elliot, hierdie verslag vervals. 'n Sleutelgetuie in hierdie saak, Phosa se voormalige butler Jan Venter, verander egter sy verklaring etlike kere. Hy maak eers die bewering dat die verslag vervals is deur Phosa, op 'n latere mediakonferensie beweer hy dan dat Mabuza hom omgekoop het om oor Phosa te lieg en later beweer hy weer dat dit Phosa was wat hom omgekoop het om oor Mabuza te lieg. Die laaste ommeswaai kom nadat Venter deur Phosa afgedank is.

In 2004 word hy verkies tot voorsitter van die Raad van die Universiteit van Suid-Afrika. Na 'n termyn as vise-president word hy in 2005 die eerste swart president van die Afrikaanse Handelsinstituut en word hy aangewys as president van die Kamer van Handel en Nywerheid van Suid-Afrika (Kamsa) en as beskermheer van "Beeld" se Kinderfonds. Die Universiteit van die Oranje-Vrystaat keer in 2006 sy aanstelling as besoekende professor goed, waar hy betrokke is by die opleiding van die Bestuurskool se MBA-studente. Afgesien van Afrikaans is hy nog agt ander tale magtig. Hy word aangestel as voorsitter van die Innibos-fees op Nelspruit se direksie en lees in 2004 ook van sy gedigte hier voor.

Hy maak verskeie belangwekkende openbare toesprake oor en in Afrikaans. Voor die Suid-Afrikaanse Akademie vir Wetenskap en Kuns praat hy op 14 Junie 1995 oor “"Afrikaans as landstaal"”. Tydens die bekendstelling van die voltooiingsfase van die Woordeboek van die Afrikaanse Taal in 2006 praat hy oor Afrikaans. Die Suid-Afrikaanse Akademie vir Wetenskap en Kuns reël in November 2007 'n beraad oor die toekoms van die Nasionale Afrikaanse Letterkundige Museum en Navorsingsentrum (NALN) in Bloemfontein. By hierdie beraad is hy die hoofspreker, saam met die premier van die Vrystaat. In Maart 2015 is hy een van die sprekers tydens 'n beraad in Kemptonpark van leiers van Afrikaanse organisasies en die Kommissie vir die Bevordering en Beskerming van Kultuur-, Godsdiens- en Taalregte, waarin hy pleit dat Afrikaans as taal gebruik moet word om die hand uit te steek na andertaalsprekers en te streef na genesing.

Op 20 April 2016 gee Matthews Phosa 'n toespraak vir 20 Asiese ambassadeurs waarin hy kommentaar lewer op die uitspraak van die Grondwetlike hof onder Mogoeng Mogoeng oor die Nkandla-gebeure, waarin vir president Zuma gesê is dat "hy gefaal het om die grondwet te handhaaf, verdedig en te respekteer". Matthews Phosa sê dat die Suid-Afrikaanse grondwet nou die eerste keer 'met vuur beproef' is en 'sterker as voorheen' te voorskyn gekom het. Hy sê ook dat leiers en politici verantwoordelikheid moet toon en moet handel op 'n wyse "wat die nasie sal inspireer en hoop sal gee vir die toekoms". Hy het verklaar dat dit pynlik is om toe te sien hoe die "morele ruggraat van die ANC aangetas word ten gunste van die beskerming van weinige mense." Suid-Afrika ly, sê hy, omdat die ANC "moreel en intellektueel die gevangene geword het in die beeld en die voorbeeld van 'n gebrekkige leier"

As sestienjarige skryf hy sy eerste gedig in sy moedertaal, Pedi, en dit word in die skoolblad gepubliseer, wat hom aanmoedig om aan te hou. Hy vind egter dat hy hom beter kan uitdruk in Afrikaans. Hy skryf al Afrikaanse gedigte vandat hy sewentien jaar oud is en dit word gepubliseer in publikasies soos "New Classic", "Staffrider", "San Francisco Chronicle", "Ophir" en "Standpunte", terwyl hy ook artikels skryf vir "Mayibuye". In sy debuutbundel, “Deur die oog van 'n naald”, is versoening een van die deurlopende temas. Die titel is 'n verwysing na hoe die swart mense verdruk is en deur die oog van die naald gegaan het. 'n Geskiedkundige draad loop regdeur die bundel en vertel van ervarings as swart man in die apartheidsera, vanaf skooldae regdeur die struggle, die onderhandelingsproses en die koms van demokrasie. Die gedigte vertel van die vernedering wat die digter moes dra, van hoop en verwagting en slaag daarin om van verskeie hoeke (met “talle tonge”) verskillende perspektiewe van die gebeure te gee. Vier opstelle word ook in die bundel ingesluit, oor onderwerpe soos die prys van vryheid; van hofmaak tot huwelik in die politiek wat handel oor die aanloop tot demokrasie; taal as versoeningsinstrument en 'n siening van Afrikaans as landstaal. “"Ons het ons land verlaat"” is 'n hoogtepunt, met die boodskap dat die mense die land in die steek gelaat het en ander mense daarvoor blameer. “" 'n Doppie op Malmesbury"” is 'n protesvers teen die gewraakte dopstelsel, waarvolgens plaasarbeiders op die wynplase gereeld gratis wyn gekry het, in stede van geld. Die bundel word in 2009 herdruk met die toevoeging van negentien nuwe gedigte. Hierdie digbundel word ook vir die verhoog verwerk met gemoderniseerde Afrikaanse volksmusiek en word in 2001 by die Klein Karoo Nasionale Kunstefees opgevoer. Van sy gedigte word in versamelbundels opgeneem, insluitende “"Groot verseboek"”.

Die struggle-gedigte wat hy in die laat tagtigerjare in Engels geskryf het, word in 2015 uitgegee as “"Chants of freedom"” (Subtitel “"Poems written in exile"”). Dit is rou gedigte van woede en teenkanting teen apartheid en frustrasie daarvan, asook van die pyn en skande wat dit meebring. Dit gee 'n goeie insig in die psige van 'n vryheidsvegter, op 'n wyse wat nog nie voorheen so verwoord is nie.

In 1994 word hy genomineer as Internasionale Man van die Jaar deur die Cambridge Biographical (UK) Studies. Die Universiteit van Boston in die Verenigde State van Amerika ken in September 1995 'n eredoktorsgraad in die regte aan hom toe. In 1997 word hy genooi om sy poësie voor te lees by 'n kultuurfees in Nederland en Brussel en hy open dan ook die grootse boekfees in die Lae Lande by Antwerpen. Hy word ook genooi om van sy gedigte in Praag in Pole voor te lees. In 1997 ontvang hy 'n oorkonde van die ATKV vir die merkwaardige bydrae wat sy digbundel gelewer het tot versoening in die nuwe Suid-Afrika en in 2005 wys hierdie organisasie hom ook aan as 'n Afrikoon. Tydens die Ukkasie Kunstefees in Londen in 2001 ontvang hy 'n eerbewys vir sy Afrikaanse poësie. Die Afrikaanse Taalmuseum en -monument besluit in 2006 om die jaarlikse Mathews Phosa-lesingreeks te begin, ter erkenning van die feit dat hy die eerste swart Suid-Afrikaner was wat ’n Afrikaanse digbundel gepubliseer het en sodoende die inklusiewe Afrikaanse gemeenskap erken. In Maart 2014 word hy aangewys as erepresident van die Wêreldboksfederasie. By 'n seremonie in Brazzaville in die Kongo in 2014 ontvang hy die Republiek van die Kongo se Meriete-ordetoekenning ter erkenning van uitstaande dienste wat aan die Republiek van die Kongo gelewer is. Hierdie toekenning word slegs gemaak aan staatshoofde en ander belangrike persone.

1996 - Deur die oog van 'n naald

2015 - Chants of freedom



</doc>
<doc id="108701" url="https://af.wikipedia.org/wiki?curid=108701" title="Hans Pienaar">
Hans Pienaar

Hans Pienaar is 'n Suid-Afrikaanse skrywer en is in 1955 gebore as kind van Johnny Pienaar, 'n advokaat, en Noreen Pienaar, 'n bibliotekaresse. 

Hy studeer aan die Universiteit van Pretoria. Hier is hy redakteur van die studentetydskrif "Vlieg". Wanneer daar in hierdie tydskrif 'n kortverhaal van Koos Prinsloo verskyn wat 'n vloekwoord bevat en gedigte van Johann de Lange wat handel oor gay seks, word die redaksie geskors en Hans verbied om aan studentepolitiek deel te neem. "Hy" studeer verder aan die Universiteit van die Witwatersrand, waar hy 'n honneursgraad in Afrikaans en Nederlands behaal. Hy verlaat die koerant "Beeld" in 1984 uit protes teen sy steun vir die Nasionale Party en die tuislandbeleid en sluit by die redaksie van "Sunday Times" aan. Wanneer hy besef dat die "Sunday Times" van daardie tyd nie werklik krities genoeg is teen die regering en die apartheidsbeleid nie, bedank hy eweer n vanaf 1987 tot 1989 is hy een van die direkteure van die uitgewery Taurus. In hierdie tyd is hy ook 'n redaksielid van die letterkundige tydskrif "Stet". Hierna sluit hy in 1989 aan by "Vrye Weekblad", waar hy vir sowat agt maande nuusredakteur is, waarna hy vir Rapport gaan werk. Uit protes teen rassisme by die koerant se bestuur bedank hy en sluit aan by "The Star". Later word hy aangestel as produksieredakteur van die Independent Newspapers koerantgroep se buitelandse diens, 'n posisie wat hom op vele buitelandse reise neem, hoofsaaklik in Afrika. In 2009 sluit hy aan by die redaksie van "Business Day", waar hy die skrywer van die blog “"Continental Drift"” is. Hy word ook deeltyds aangestel op die redaksie van "Die vrye Afrikaan".

As fotograaf hou hy onafhanklike uitstallings, onder andere onder die titel “"Moeg gedroom"” van foto’s geneem tydens sy reise in Afrika en China in 2002 by die Klein Karoo Nasionale Kunstefees (KKNK) en by Boekehuis in Johannesburg. Die uitstalling “"Uithoeke"” volg in 2007 by die KKNK. Hy skryf kort gedigte by die foto’s as beoefening van wat hy 'n nuwe genre, fotogedigte, noem. Hy is die dryfkrag agter die Melville-poësiefees in Johannesburg, van 2011 tot 2013. Hy bedank egter in 2013 as voorsitter. In 2012 verwerf hy die M.A.-graad in Kreatiewe Skryfkuns met lof aan die Universiteit van Pretoria In 2018 is hy 'n skryfgenoot by die Johannesburg Institute for Advanced Studies. Hy is getroud met die digter Corné Coetzee. Die egpaar het twee dogters en woon in Johannesburg.

Hans lewer werk in al drie genres, drama, prosa en poësie en hy skryf in Afrikaans en Engels. Sy eerste drama is Please Tell Us What's Going On, Please, oor die nagkantoor van 'n koerant waar 'n jong swart joernalis met 'n Duitse rots bots. Ching Chong Che handel oor Che Guevara se mislukte ekspedisie in die Kongo. Sy drama “Kom terug Saartjie” word by die Klein Karoo Nasionale Kunstefees (KKNK) opgevoer en is in 2002 'n finalis by die toekenning van die Nagtegaalprys vir nuutgeskrewe dramatekste. Die drama het Saartjie Baartman en Charlize Theron as inspirasie. Christelle Human en haar ma keer terug van Los Angeles na 'n klein hotel buite 'n dorp in die Oos-Kaap, waar Christelle haar voorberei vir 'n toespraak by die graf van Saartjie Baartman. Sy tree op as kampvegter vir vroue, maar het ook 'n geheime ontmoeting met 'n afperser wat van sekere voorvalle uit haar gesin se verlede te hore gekom het. Die drama ondersoek in hoe 'n mate die mens slegs slagoffer is en hoeveel eie optredes en keuses met teenspoed te doen het. “Drie dosyn rose” is die Afrikaanse weergawe van die gelyknamige teks wat die Pansaprys vir beste nuwe teks nasionaal wen. Dit word ook aangewys as die wenner van die Nagtegaalprys in 2005, maar word gediskwalifiseer om onbekende redes. Die eerste deel handel oor 'n jong man wat argumente met sy gewete voer wat skielik besluit om 'n ander ras aan te neem om te keer dat hy trou. Die tweede deel gaan oor 'n motorkaper wat navorsing op 'n straathoek oor die soort motor wat daar verbykom. in 2016 debuteer Die wortel van alle kwaad in Potchefstroom in 'n opveoring deur 'n amateurgeselskap. Dit handel oor vier mans wat in 'n saal vir blaasoperasies beland. Een ontdek die matrone in beheer is 'n ou universiteitsliefde, en albei se keuses in hul jeugjare as aktiviste word onder die loep geneem. Die ander karakters is 'n filmmaker, wie se besprekings oor sy selfoon verkeerde verstaan word deur die vierde karakter, 'n Moslem met allereli onderduimse planne. Pienaar skryf ook die onopgevoerde drama “"Kruger se DNS” en My Broer, My Held."

Met “Die lewe ondergronds” maak hy sy debuut as kortverhaalskrywer. Die titel verwys na 'n fisiese bestaan onder die grond, soos die titelverhaal van 'n swart bediende wat een van die karakters se kunswerke begrawe, maar ook na die onderdrukte politieke gevoel wat by baie van die karakters in die verhale aanwesig is en slegs op bedekte of ondergrondse wyse uitgeleef kan word. Gesamentlik gee die verhale die ontwikkeling van 'n seun weer deur sy skooljare, sy eerste liefdeservarings, sy ervarings as dienspligtige en sy politieke bewuswording en betrokkenheid. Van sy kortverhale word in verskeie publikasies opgeneem, insluitende die letterkundige tydskrif "Spado". Hy is in 1987 ook die redakteur van “"Forces' favourites"”, 'n versameling kortverhale wat tot stand kom as werktuig in die veldtog teen diensplig en dit bevat ook sy eie kortverhaal, “"Die kaptein se skoene"”.

“Chaos of Op soek na Superman” is Pienaar se debuut as gepubliseerde romanskrywer. Hierin neem hy die chaos van die titel tot die uiterste. Nie een hoofstuk lyk ook dieselfde nie, met sommige selfs in ander lettertipes gedruk en die skrywer wat gedurig in 'n ander skryfstyl probeer kommunikeer. Die boek begin met die verteller wat vanuit 'n sielkundige inrigting aan die leser verduidelik hoe die boek uit talle vergete en diverse dokumente tot stand gekom het. Hierdie dokumente is gekies met behulp van beginsels van die chaosteorie. Die verteller ly aan hallusinasies en sy gedagtes is in 'n warboel, net soos die dokumente en sy studeerkamer, en dit verduidelik hoekom hy in die inrigting beland het. Een van die dokumente wat die verteller in die boek gebruik is 'n geskrif oor Superman vanuit sy studentedae, met wie hy 'n obsessie ontwikkel en hy sien dan verskeie persone in sy lewe verkeerdelik as Superman aan sonder om ooit die ware een te vind. Die verhaal gaan oor die verteller se verlede tydens verpligte diensplig, die apartheidsjare, oorlog, onluste en die pyn van verandering (wat meestal chaos tot gevolg het) in die Suid-Afrikaanse geskiedenis. In die proses voer hy konstant intellektuele en selfs paranoïese debatte met homself. Nie net die verlede is chaoties nie, want die prognose aan die einde is dat chaos in post-apartheid Suid-Afrika sal voortduur, want niks verander werklik nie. Die boek is eindelik 'n chaotiese gesprek oor chaos, waarin die gebrek aan struktuur deur die tema as funksioneel verklaar word. In 2007 is sy ongepubliseerde roman “"Germ"” op die langlys vir die Europese Unie-letterkundeprys, wat jaarliks toegeken word aan 'n ongepubliseerde roman deur 'n Suid-Afrikaner. Dit is 'n vertaling van die roman wat hy oorspronklik in Afrikaans onder die titel “Kiem” skryf en handel oor 'n voormalige lid van die Derde Mag wat aangeheueverlies ly weens 'm voorval in sy verlede. Brokkies oor die voorval tree na vore wanneer hy aansluit by 'n ANC-tipe beweging wat in die hof probeer bewys dat hy 'n lid van 'n moordbende was. Dit word in 2015 as “My China” uitgegee - dwarsdeur die stukke uit sy verlede wat hy onthou kom verwysings na China voor, waarvoor die rede eers in die laaste paragrawe onthul word. In 2016 verskyn "Te Veel Sorge" by altoviolet, 'n bundel verhale waarvan sommige by mekaar inskakel. Die meeste karakters het die een of ander konneksie met die woonbuurt Melville in Johannesburg

Hy skryf ook nie-fiksie. Die geskiedkundige werk “Die derde oorlog teen Mapoch”, 'n ondersoek na die staat se geheime oorloë teen die Ndebele, verower in 1992 die Rapport-prys vir nie-fiksie. Die inwoners van KwaNdebele, meestal plakkers in 'n armoedige streek, kom in 1986 tydens die noodtoestand in opstand en vir 'n ruk is dit een van die bloedigste gebiede in die land, met 'n groot aantal mense wat sterf en deur die halssnoermetode om die lewe gebring word. Hy neem die geskiedenis van die tuisland terug na die 19de eeu, toe die Ndebele tydens die Tweede Oorlog teen Mapoch onderwerp is en hul grond van hul afgeneem is. As direkteur van die uitgewery Taurus redigeer Hans saam met Hein Willemse “Die Trojaanse Perd”, wat handel oor die omstrede voorval in 1985 waarin die polisie hulself in 'n vragmotor van die Suid-Afrikaanse Spoorweë versteek en in die township Athlone in Kaapstad 'n aantal kinders langs die straat doodskiet. Die skrywers voer onderhoude met politici, ouers van beseerde kinders en studenteleiers oor die voorval en die effek van die noodtoestand in die Kaap. Hierdie boek word verban en oorblywende kopieë daarvan deur die polisie gekonfiskeer, maar Taurus slaag daarin om die meeste na meningsvormers, akademice en mediawerkers te pos.

Hy publiseer gedigte in die studentetydskrif "Vlieg" en "The bloody horse". Na die verbod op "Vlieg" hou hy op met dig en begin eers weer in 1996. Sy gedigte verskyn in "Tydskrif vir Letterkunde" en word opgeneem in “"Nuwe stemme 2"”. Hy publiseer self sy digbundel “Die taal van voëls” wanneer keurverslae van hoofstroom-uitgewers verwarrend is. Die bundel toon invloede van Amerikaanse digters soos Bukowski en van die langer gedigte lees amper soos kortverhale. Elke afdeling in die bundel sinspeel op die idee van die voël van die titel, byvoorbeeld “"Vliegtuig"”, “"Arend"”, “"Kraai"”, “"Haan"”, “"Vlieg"”, “"Reier"” en “"Ikarus"”. Reis is 'n deurlopende tema, hetsy fisiek of innerlik, die verlede of die toekoms in. “"Die taal van voëls"” is in 2003 op die kortlys vir die toekenning van die Ingrid Jonker-prys. Hierdie bundel word opgevolg met “Notas uit die empire”, wat hy by sy eie uitgewery, altoviolet, publiseer. Hierin besin hy oor die betekenis van empire as 'n soort globale apartheid, waar mense eenkant geskuiwe word omdat hulle nie aan die vereistes vir lidmaatskap voldoen nie. Daar is egter nie meer 'n spesifieke of fisieke empire nie, slegs die idee daarvan wat oor die heelal strek, met sy sentrum orals en nêrens. Hy sluit ook van sy foto’s in, waarop hy dan gedigte skryf om dit te interpreteer. “Uithoeke / Outcorners” is 'n bundel van sy fotogedigte wat die tydperk 1980 tot 2006 dek. Die fotogedigte wat voorheen in “"Notas uit die empire"” verskyn het, is weer hier ingesluit, maar die keer in kleur. Meeste van die werke het ontstaan op reise na die buiteland en dek lande soos China, Duitsland, Frankryk, Ghana, Irak, die Kongo, Mali, Namibië, Nederland, Nigerië, Noorweë, Rwanda, die Sentraal-Afrikaanse Republiek, Suid-Afrika, Suid-Korea, Taiwan, Uganda en Zimbabwe. Elke gedig is ook in Engels vertaal sodat dit 'n volwaardige tweetalige bundel is. Die interaksie tussen foto en gedig maak van die bundel 'n opwindende leeservaring, maar dit is 'n ongelyke bundel waar sommige gedigte en/of foto’s nie sterk genoeg is om die voorgenome betekenislading te dra nie. Van sy gedigte word opgeneem in “"Groot verseboek"”.

Hy skryf ook talle werke in Engels, waaronder verskeie dramas. “Please tell us what’s going on, please” is 'n kritiese kyk na die media, met die nuusgebeure van 1994 wat herskep word en dan vanuit die nuuskantoor van 'n koerant herbeleef word. Só word die binnewerking van 'n koerant blootgestel, soos die alomteenwoordige spertyddruk, die wyses waarop die betroubaarheid van inligting beoordeel word, die agendas en magte wat in die verspreiding van nuus werksaam is en die interpersoonlike botsings wat in so 'n hoë-druk omgewing tot uitbarsting kom. “Ching Chong Che” word by die KKNK en elders opgevoer, onder andere in die Wits-teater. Die drama is gebaseer op Che Guevara se dagboek oor die mislukte revolusie in die Demokratiese Republiek in die Kongo, waaraan hy in die sestigerjare deelgeneem het. Die drama beeld hom uit in die hiernamaals, waar hy gestrand is tussen hemel en hel, omdat hy te goed is om hel toe te gaan en te sleg om hemel toe te gaan. Hy besin oor sy sondes, bepeins die revolusionêre beginsels waaraan hy nie meer glo nie en vertel van sy wedervaringe. “"Ching Chong Che"” is vir twee Naledi-toekennings benoem. Saam met die drama bundel hy 'n memoir or sy reis in die Kongo in 2003 in die voetspore van Guevara, onder die titel “"In the footsteps of Che Guevara"”. Ander dramas uit sy pen sluit in “Three Dozen Roses”, wat bestaan uit die twee eenbedrywe “"Madiba Street"” en “"Conscientious Objection"”, en die algehele Pansa Festival of Contemporary Theatre Readings vir nuwe tekste in 2005 wen. Die eerste deel, “Conscientious Objection” handel oor 'n jong man wat argumente met sy gewete voer wanneer die skielik besluit om 'n "bruinmens" te word. “Madiba Street” is 'n satire oor 'n onderwyser wat verdwaal in 'n sekere voorstad omdat al die strate na Mandela genoem is en al die standbeelde van hom is. Hy kom 'n disleksiese motorkaper teë wat op soek is na 'n spesifieke motor van 'n spesifieke kleur en vra hom vir aanwysings. Die kaper het egter sy eie probleme en eindelik skik hulle dat die onderwyser die kaper se matriek vir hom sal skryf. Hierdie drama word later in Afrikaans as “"Drie dosyn rose"” opgevoer. “The good candidate” maak sy debuut by 2014 se Suidoosterfees in Kaapstad. Die stuk speel iewers in Afrika af, waar die skrynwerker Raphael Tondoni in 'n armoedige township bly waar hy doodskiste maak. Hy is voorsitter van die plaaslike begrafnisvereniging en die mense vertrou hom. Toestande in die gemeenskap is haglik, want mense word gedwing om te steel om aan die lewe te bly, terwyl die polisie en die res van die regering vir hulself sorg in plaas van hul gemeenskap. Die verkiesing is om die draai en 'n glibberige politikus kom met leë beloftes kuier om voorbrand te maak vir sy verkiesing. Raphael kom agter hoe goedgelowig armoede en ongeletterdheid mense maak en hy besluit om homself verkiesbaar te stel sodat hy sy gemeenskap kan gaan verteenwoordig.

1986



1991
2002
2004
2010
2012
2015





</doc>
<doc id="108708" url="https://af.wikipedia.org/wiki?curid=108708" title="Essie Malan">
Essie Malan

Essie Malan (1894 - 1962) was 'n Suid-Afrikaanse skrywer. Sy is op 20 November 1894 op die plaas Allesverloren in die distrik Riebeek-Wes gebore.

Sy gaan skool op Riebeek-Wes en Montagu en studeer dan verder aan die Victoria-kollege op Stellenbosch. Hierna gee sy skool op verskeie skole en word later aangestel as hoof-assistente aan die Hoërskool Jan van Riebeeck in Kaapstad. Hier is Freda Linde onder andere een van haar leerlinge. Jare lank is sy as sekretaresse betrokke by die Kaapse Afrikaanse Eisteddfod. In April 1936 trou sy met mnr. B.F. Barnard, wat inspekteur van skole is. Hulle bly vir 'n ruk lank op Humansdorp. Sy is op 15 Junie 1962 oorlede.

Sy ondersoek die armblanke-vraagstuk in haar roman “Deur 'n geleende bril”. Die skryfster stel belang in die opheffing van blanke bediendes. Om betroubare gegewens te verkry, laat sy haar hoofkarakter, die welopgevoede Louie Marais, 'n gewaagde proefneming doen. Louie verhuur haar aan 'n Kaapstadse dame, mevrou Groenewald, as bediende. Haar huislike ervarings en verhoudings met die gesinsgenote word met smaak vertel. Die skryfster wys duidelik uit hoeveel medemenslikheid en takt die huisvrou nodig het as sy werklik 'n hart het vir die minderbevoorregtes van haar eie volk. Louie leef haar ook in die mentaliteit van die gewone diensmeisie in deur vriendskappe met hulle te sluit en tyd saam met hulle in hulle nederige wonings te bestee. Die gevolgtrekking waartoe sy kom, is: “Vind uit hoe die mense lewe, en probeer om hulle ontevrede te maak met die agterbuurtes en slegte behuising” (p. 97). Die tweede gedeelte van die verhaal beskryf in briefvorm die liefdesavonture van die gewaande diensmeisie en is minder geslaag.

Haar kortverhaal “"Blou skoentjies"” ('n Aspoestertjie-verhaal wat uit 1931 dateer) word opgeneem in die versamelbundel “"Die jongste Afrikaanse kortverhale"” en later weer deur Daniel Hugo in “"Tydskrif"”, terwyl van haar verhale ook opgeneem word in “"Uitgesogte Afrikaanse verhale"”.

1926 - Deur 'n geleende bril



</doc>
<doc id="108713" url="https://af.wikipedia.org/wiki?curid=108713" title="Joseph Marble">
Joseph Marble

Joseph Daniel Marble is 'n Suid-Afrikaanse skrywer en is op 30 Oktober 1964 gebore in die ou Western Kleurlinggebied langs Westdene, een van die rofste woonbuurtes in die Johannesburg-omgewing. 

Sy ouers is nooit getroud nie en uiteindelik het sy ma ses buite-egtelike kinders, waarvan net twee by dieselfde pa is. Hy leer reeds as jong kind van ses jaar oud die bendelewe intiem ken as lid van die Young Fighters en ervaar sy eerste seks op sewejarige ouderdom. In 1971 word sy ma as gevolg van handeldryf met drank en dwelms tronk toe gestuur en hy word onder Tickey en Mickey Bezuidenhout in pleegsorg geplaas in Noordgesig, naby Diepkloof en Orlando-Oos in Soweto. As bendelid word hy verskeie kere met messe gesteek, met bakstene aangerand en selfs gewond in 'n skietvoorval, terwyl hy ook ernstig beseer word wanneer 'n motor hom omry. Gregory, een van sy broers, word op sewentienjarige leeftyd deur sy bendemaats doodgeskiet. Sy pleegouers rand hom aan, laat hom soos 'n slaaf werk en vat die welsynsgeld wat hom toekom, vir hulleself.

Na standerd sewe verlaat hy die skool. Sy pleegouers skop hom uit die huis uit net na sy sewentiende verjaarsdag en hy begin by die Poskantoor werk. Hierna kry hy losiesplek en loop ook aandklasse in Coronationville. By die losiesplek ontmoet hy vir Helen, sy toekomstige vrou. Hy is slegs agtien jaar oud en sy sewe en twintig toe hulle eerste kind gebore word. Hulle woon tans saam met drie van hulle kinders in 'n eenmanwoonstel in Westbury in Johannesburg, naby die Western van sy jeug. Helen neem ook 'n straatkind onder hulle dak in. Hy doen los werkies soos motor was by maatskappye om aan die lewe te bly. Hy is voorsitter van die South African Writers Union and Arts Council, wat in 2003 op sy inisiatief gestig word. Verder is hy ook omgewingsaktivis, wat onder andere in 2006 die “Grab a House” veldtog loods waardeur inwoners nuwe huise beset nadat sy vergaderings met behuisingsagente van die Gauteng regering vir meer as tien jaar geen vrugte afwerp nie.

“Ek, Joseph Daniel Marble” is die eerste boek in Afrikaans waarin die bendewêreld oopgeskryf word. Die boek skyn op unieke wyse 'n lig op 'n ander, donker wêreld wat vir meeste mense onbekend is. Hierin word die rou werklikheid vertel van 'n jeug tussen liefdelose volwassenes te midde van skreiende armoede en amper groteske geweld. In hierdie omgewing word die lewe gereduseer tot sy mees primitiewe vorm. Die jeugdige Joseph wend hom tot seksuele verowerings, bendegeweld en misdaad in 'n oorkompenserende poging om die integriteit van sy jeugdige manlikheid te beskerm, wat boonop afspeel in 'n omgewing van swart opstand teen die wit regering. Daar kom egter 'n kentering in sy lewe en die volwasse Joseph Marble gee gestalte aan sy manlikheid rondom sy rol as verantwoordelike gesinsman en broodwinner. Van sy kortverhale word opgeneem in die versamelbundel “"Die stukke wat ons sny"”.

1999 - Ek, Joseph Daniel Marble



</doc>
<doc id="108716" url="https://af.wikipedia.org/wiki?curid=108716" title="Victor Munnik">
Victor Munnik

Victor Munnik is 'n Suid-Afrikaanse skrywer.

Munnik is op 26 Januarie 1958 in Pietermaritzburg gebore. Hy matrikuleer aan die Hoërskool Ellisras en studeer verder in onder andere die vergelykende letterkunde aan die Universiteite van Pretoria, Stellenbosch, Suid-Afrika en Witwatersrand. Aan die Universiteit van Stellenbosch kwalifiseer hy in 1979 in die joernalistiek. Hierna is hy politieke verslaggewer by "Die Transvaler" en joernalis by "Die Vaderland", "Beeld", "Rapport" en vanaf die eerste uitgawe in 1989 by "Vrye Weekblad". Later word hy vryskut-subredakteur, navorser en skrywer, wat hom veral toespits op water, energie en besoedeling, waarna hy as beleidsontleder op water by die nie-regeringsorganisasie Mvula Trust aansluit. Aan die Universiteit van die Witwatersrand verwerf hy 'n Ph.D.-graad oor die besoedeling veroorsaak deur die Yskor-staalfabriek in Vanderbijlpark op nabygeleë kleinhoewes. Verder is hy redakteur van die tydskrif "Land and Rural Digest". Tydens die tagtigerjare en vroeë negentigerjare is hy een van verskeie kunstenaars en skrywers wat in Yeoville in Johannesburg woon, onder wie Koos Kombuis, Harry Kalmer, Theunis Engelbrecht en Gys de Villiers.

In die tagtigerjare is hy aktief betrokke by die End Conscription Campaign beweging wat poog om die verpligte militêre diens onder die apartheidsregering te boikot en afgeskaf te kry. Hy gaan as aktivis voort met sy aktiwiteite om betekenisvolle verandering in die gemeenskap voort te bring en is onder andere beleidsontleder vir die World Summit Civil Society Secretariat wat ten nouste betrokke is by die organisasie van die Wêreldberaad oor Volhoubare Ontwikkeling-konferensie in Suid-Afrika in 2002. Verder reël hy ook die werkswinkel oor “"Solidarity in activism"” in Johannesburg in Mei 2003. Hy skryf verskeie artikels oor water, energie en besoedeling wat in tegniese en algemene tydskrifte en publikasies verskyn en neem as spreker en organiseerder aktief deel aan vele seminare en konferensies oor hierdie onderwerpe. Hy maak ook bydraes tot die boek “"Once we were hunters: A journey with Africa’s indigenous people"”, wat in 2002 verskyn en waartoe Antjie Krog ook 'n bydrae lewer. Saam met Jessica Wilson is hy medeskrywer van 'n kort boek oor Suid-Afrika se burgerlike gemeenskap se ervaring van die World Summit on Sustainable Development (“"The world comes to one country:" "An insider history of the World Summit on Sustainable Development, Johannesburg 2002"”). Saam met Gcina Mhlope skryf hy “"Uneasy Paradise – a journey through Maputaland"” waarin hierdie mense se leefwyse beskryf word en saam met Shenaz Moola is hy verantwoordelik vir die boek “"GMOs in Africa: Food and Agriculture Status Report 2007"”. By die Klein Karoo Nasionale Kunstefees in 2007 lewer hy onder die titel “"Chevrolet, braaivleis and too much sunshine"” 'n ernstige waarskuwing oor die gevare wat globale verwarming vir Suid-Afrika en sy inwoners inhou. Hy is 'n praktiserende Boeddhis.

In Januarie 2014 sluit hy as navorsingsgenoot aan by die Society, Work and Development Institute (die SWOP Institute) van die Universiteit van die Witwatersrand. Hier ontwikkel hy die Mynbou, Omgewing en Burgerlike Gemeenskapsprogram in die natuur-en-Gemeenskapsafdeling. Saam met die Rhodes-universiteit se Instituut vir Waterbronne bestuur hy 'n projek om die beheerprosesse vir waterkwaliteit langs die Krokodilrivier in die Inkomati Opvangsgebied te verbeter. 

Verskeie van die verhale in sy debuut kortverhaalbundel “Oog van die Nyl” beeld die grenssituasie uit en sy verhaal “"Mej. Augustus"” verskyn ook in 1987 in die versamelbundel “"Forces’ Favourites"”. Dit is egter in sommige van die verhale wat oor ander onderwerpe gaan waarin die bundel sy hoogtepunt bereik. “"'n Klein dood"”, waarin die kleindood van orgasme, die daaglikse sterfte en die uiteindelike finale dood belig word deur middel van die verhaal van 'n vroeë verhouding uit 'n ou dokter se verlede; en “"Die porseleinboerinnetjie"”, waarin 'n man en vrou se verhouding belig word deur die werklikheid van 'n bediende, is enkele voorbeelde.

1987 - Oog van die Nyl


</doc>
<doc id="108720" url="https://af.wikipedia.org/wiki?curid=108720" title="Waterstofkarbonaat">
Waterstofkarbonaat

'n Waterstofkarbonaat of bikarbonaat is 'n sout wat die komplekse ioon bevat. 

Die ioon is die geprotoneerde vorm van die karbonaat-ioon. Die sentrale koolstofatoom het 'n oksidasietoestand van +4. 'n Beskrywing van die binding in die karbonaatioon met die Lewisteorie lei tot twee sogenaamde resonansiestrukture wat aandui dat een van die bindende elektronpare nie net tussen 'n koolstof- en 'n suurstofatoom geplaas is nie, maar gedeel word deur drie atome van die ioon. 'n Beter beskrywing is moontlik met die molekulêre-orbitaalteorie en lei tot 'n bindingsorde van 1,5 vir die twee C-O bindings. 
In die Brønsted-teorie van sure en basisse is die waterstofkarbonaatioon die gekonjueerde basis van koolsuur en die gekonjugeerde suur van die karbonaat-ioon.

Bikaarbonate van die alkalimetale soos en is oplosbaar, ander bikarbonate is dikwels in water meer oplosbaar as die ooreenkomstige karbonate.

Dit het gevolge in die natuur, veral omrede kalsiumkarbonaat, 'n belangrike mineraal, deur water wat opgeloste koolstofdioksied bevat oplosbaar gemaak kan word volgens die formule: 

Die opgeloste kalsium kan deur die grond syfer en in grotte soos die Kangogrotte druipsteen vorm.

By verhitting ontbind bikarbonate volgens die reaksie:

Dit word gebruik om deeg te laat oprys.



</doc>
<doc id="108734" url="https://af.wikipedia.org/wiki?curid=108734" title="Pik-Sen Lim">
Pik-Sen Lim

Pik-Sen Lim (15 September 1944) is 'n Engelse aktrise wat sedert die 1960's op Britse TV verskyn. Sy is veral bekend vir die rolle van Su-Lee (die Sjinese kommunis en student) in die sitkom "Mind Your Language" (1977–79) en die dodelike skoonmaker is "Johnny English Reborn".


</doc>
<doc id="108735" url="https://af.wikipedia.org/wiki?curid=108735" title="Suurchloried">
Suurchloried

'n Suurchloried of asielchloried is 'n organiese chemiese verbinding wat die funksionele groep -(C=O)Cl bevat. Hulle maak deel uit van die suurhaliede -(C=O)X, waar X=F, Cl, Br of I. Hierdie funksionele groep ontstaan wanneer die -OH groep van 'n karboksielsuurgroep met 'n chlooratoom vervang word.

Suurchloriede is taamlik reaktiewe en vlugtige verbindings wat 'n laer kookpunt besit as die ooreenkomstige suur, omrede die -OH-groep in die sure waterstofbindings kan vorm wat by die suurchloriede nie moontlik is nie. Met water ontbind suurchloriede en stel daarmee soutsuur en die karboksielsuur vry volgens die reaksie:

Dit maak hulle traanverwekkende stowwe wat versigtig behandel moet word. 'n Suurchloried soos fosgeen is selfs in die Eerste Wêreldoorlog as chemiese wapen gebruik.

Die vervaardiging behels 'n reaksie van die karboksielsuur en tionielchloried wat self die suurchloried van swaweligsuur () is.


</doc>
<doc id="108738" url="https://af.wikipedia.org/wiki?curid=108738" title="Sterkfontein, Limpopo">
Sterkfontein, Limpopo

Sterkfontein is 'n nedersetting in die Sekhukhune-distriksmunisipaliteit van die Limpopoprovinsie van Suid-Afrika. Dit lê sowat 25 km van die dorp Roossenekal af. 



</doc>
<doc id="108739" url="https://af.wikipedia.org/wiki?curid=108739" title="Saaiplaas, Limpopo">
Saaiplaas, Limpopo

Saaiplaas is 'n swart nedersetting in die Sekhukhune-distriksmunisipaliteit van die Limpopoprovinsie van Suid-Afrika. Dit lê sowat 30 km van die dorp Roossenekal af. 



</doc>
<doc id="108740" url="https://af.wikipedia.org/wiki?curid=108740" title="Elandsdoorn">
Elandsdoorn

Elandsdoorn is 'n landelike nedersetting in die Sekhukhune-distriksmunisipaliteit van die Limpopoprovinsie van Suid-Afrika. 



</doc>
<doc id="108741" url="https://af.wikipedia.org/wiki?curid=108741" title="Pseudohalogeen">
Pseudohalogeen

'n Pseudohalogeen is 'n chemiese verbinding wat in sy eienskappe 'n halogeen s'n benader. 


Nes die halogene kan die pseudohalogene in die gasfase in radikale ontbind:

En dit kan as oksidant optree:

Met alkene kan addisie optree:


</doc>
<doc id="108742" url="https://af.wikipedia.org/wiki?curid=108742" title="Tafelkop">
Tafelkop

Tafelkop is 'n groot dorp in die Elias Motsoaledi Plaaslike Munisipaliteit in Sekhukhune-distriksmunisipaliteit van die Limpopoprovinsie van Suid-Afrika. 



</doc>
<doc id="108743" url="https://af.wikipedia.org/wiki?curid=108743" title="Witfontein, Limpopo">
Witfontein, Limpopo

Witfontein is 'n dorp in die Sekhukhune-distriksmunisipaliteit van die Limpopoprovinsie van Suid-Afrika. 



</doc>
<doc id="108744" url="https://af.wikipedia.org/wiki?curid=108744" title="Sianogeen">
Sianogeen

Sianogeen is 'n baie giftige chemiese verbinding met formule . Dit is 'n pseudohalogeen.

Dit kan polimeriseer tot parasianogeen:

Nes die halogene kan sianogeen onder invloed van lig in die gasfase in radikale ontbind:

En dit kan ook as oksidant optree:

Sianogeen is die dinitriel van oksaalsuur. In verdunde suur hidroliseer sianogeen en vorm eerst die diamied van oksaalsuur, wat oksamied genoem word:

Die amiedgroepe kan verder hidroliseer en eers oksamiese suur en dan oksaalsuur vorm:

Hierdie hidrolise was die eerste reaksie waarmee Friedrich Wöhler aangetoon het dat organiese stowwe ook in die laboratorium vervardig kan word. Dit het egter nouliks die aandag getrek.

Sianogeen kan ook gereduseer word en eteendiamien oplewer


</doc>
<doc id="108745" url="https://af.wikipedia.org/wiki?curid=108745" title="Roemene">
Roemene

Die Roemene of Roemeniërs (Roemeens: "români" [roˈmɨnʲ] of – histories, maar nou 'n selde gebruikde regionalisme – "rumâni") is 'n nasie en etniese groep inheems aan Roemenië wat Roemeens, 'n Romaanse taal, as moedertaal praat. Hulle vorm die titulêre nasie van Roemenië en maak volgens die laaste sensus van 2011 omtrent 89% van dié land se bevolking uit.

Roemene deel 'n gemeenskaplike afkoms, kultuur en geskiedenis, maar dié term verwys soms ook na die hele bevolking van Roemenië. Naas Roemene leef nog minderhede soos Hongarye (6,5%) en Roma (3,3%) in Roemenië. Soms word Moldawiërs ook as Roemene beskou – ook deur hulself – en in hierdie geval sal hulle met 80% die grootste etniese groep van Moldowa vorm.

Wêreldwyd leef omtrent 24 miljoen Roemene, waarvan sowat 19,5 miljoen in Roemenië. Na die einde van die Koue Oorlog het Roemene veral as trekarbeiders in Wes-Europese lande soos Duitsland, Frankryk, Italië, Spanje en die Verenigde Koninkryk asook in Israel, Kanada, Oekraïne en die Verenigde State gevestig.


</doc>
<doc id="108747" url="https://af.wikipedia.org/wiki?curid=108747" title="Suid-Sotho Wikipedia">
Suid-Sotho Wikipedia

Die Suid-Sotho Wikipedia is die Suid-Sotho weergawe van Wikipedia, 'n gratis, ope-inhoud aanlynensiklopedie. Volgens die aantal artikels is dit die grootste Wikipedia-projek.

Die Wikipedia het tans bladsye, waarvan artikels is. Dit het geregistreerde gebruikers, waarvan as aktief gereken word. Hierdie gebruikers het in totaal wysigings aangebring en lêers opgelaai.



</doc>
<doc id="108748" url="https://af.wikipedia.org/wiki?curid=108748" title="Pompeius">
Pompeius

Gnaeus Pompeius Magnus (29 September 106 v.C. – 29 September 48 v.C.) was 'n Romeinse generaal en politikus.

Hy is Pompeius Strabo se seun en word saam met hom bekend tydens die Sosiale Oorlog. Hy steun Sulla (83-82 v.C.) en onderdruk Lepidus se opstand in 77 v.C. Hy hou 'n veldtog teen Sertorius in Hispania en ná sy terugkoms in Italië onderdruk hy daar Spartakus se slawe-opstand en word in 70 v.C. konsul.

Pompeius het homself bewys as 'n uiters bekwame generaal en admiraal in 67 v.C.Hy word vir drie jaar bevelhebber of "nauarch" (Grieks: skip, "naus", en heerser, "archos") om die seerowers van die Middellandse See uit te roei. So 'n opdrag is nooit voorheen gegee nie. Hy het 'n meesterplan in werking gestel. Hy het die Middelandse See-gebied in dertien distrikte verdeel en aan elk van sy luitenante een van die gebiede toegeken. Elke luitenant moes dan die seerowers in sy distrik beveg totdat hulle vasgekeer was tussen die magte van elke distrik.

Ná veldtogte teen die seerowers van die Middellandse See, beëindig hy die oorlog teen Mithridates VI in die ooste. Hy eis Syria op as Romeinse provinsie en rig sy aandag op Judea. In 65 bedreig die leër van Aretas III van Arabië Jerusalem. Pompeius stuur sy legioene onder M. Scaurus om hulle te verdryf en beheer te kry oor Judea. Antipater van Idumaea probeer die konings van Judea Hyrcanus en Aristobulus te oortuig dat hulle die Romeine moet vra om hulle koningskap te bevestig, maar Aristobulus wil hom nie aan Rome onderwerp nie. Pompeius neem hom gevange in die tempel van Jerusalem in 63 v.C. en verlaag die posisie van Hyrcanus tot "ethnarchos" pleks van koning. Judea word so 'n vasalstaat van Rome.

Na Mithridates se selfmoord in 63 keer Pompeius terug na Rome. In 62 hou hy 'n triomftog en ontbind sy leër. Hy vra vir die senaat om sy soldate grond te gee en sy beleid in die ooste goed te keur. Ongelukkig kry hy baie teenstand van Cato en Lucullus.

Hy word daarom lid van die Eerste Driemanskap met Caesar en Crassus. Hy trou met Caesar se dogter Julia (59). Caesar gaan na Gallië om dit te verower. Pompeius bly in Rome waar hy baie probleme het met Clodius Pulcher en sy teenstanders in die senaat. In 54 sterf Julia en in 53 verloor Crassus die slag van Carrhae.

In 49-48 breek 'n burgeroorlog uit en verloor hy teen Caesar in die slag van Pharsalus (9 Augustus 48). Hy vlug na Egipte waar hy by aankoms in Alexandrië vermoor word.




</doc>
<doc id="108749" url="https://af.wikipedia.org/wiki?curid=108749" title="121 v.C.">
121 v.C.



</doc>
<doc id="108751" url="https://af.wikipedia.org/wiki?curid=108751" title="Dirk Mostert">
Dirk Mostert

Dirk Mostert (*29 September 1897, Middelburg –† 11 Junie 1982, Pretoria) was 'n Suid-Afrikaanse skrywer. As skrywer debuteer hy aanvanklik as digter, maar verwerf veral bekendheid vir sy humoristiese verhale oor 'Oom Bart'. Gedurende sy loopbaan publiseer hy verskeie kortverhale, romans, en nie-fiksie wat bydrae tot die Afrikaner kultuur skatkis. Hy lewer ook vertaalwerk.

Dirk Johannes Jacobus Mostert is op 29 September 1897 op Middelburg in die Transvaal geboreas die seun van Adriaan Francois Mostert en Elizabeth Johanna du Preez. Hy beland in die Kanonkop-konsentrasiekamp in die Middelburg-distrik tydens die Anglo-Boereoorlog, waar hy 21 maande van April 1901 tot Desember 1902 vertoef. Sy skoolopleiding begin hy in 'n plaasskooltjie vir vier jaar waarna hy vir twee jaar na Bethal gaan en in 1917 aan die destydse De Villiers Graaff-Instituut op Villiersdorp matrikuleer. In standerd vyf slaag hy reeds die Laer Taalbondeksamen in die eerste klas. Op skool is hy  die ampsdraer van die debatsvereniging en die C.S.V. (Christen Studentevereniging).

Na skool studeer hy verder in die letterkunde en ekonomie aan die Grey Universiteitskollege in Bloemfontein, waar D.F. Malherbe en A. Francken van sy dosente is. Op universiteit is hy voorsitter van die Afrikaanse Studentebond en sekretaris van die Afrikaanse Taalvereniging. In 1920 is hy voorsitter van die Toneelvereniging en vertolk onder meer die hoofrol in die opvoering van "Die koerantskrywers". Sy vertolking is so goed dat hy daarna vir 'n ruk die naam van sy karakter, Dokter Bols, as bynaam kry. Hy behaal in 1920 die B.A.-graad en in 1922 'n Onderwysdiploma.

Vanaf 1921 tot 1925 gee hy onderwys op Witbank, aan die Grey Kollege in Bloemfontein en aan Hoërskool Monument in Krugersdorp, waarna hy vir twee jaar (in 1926 en 1927) diens doen as 'n staatsekonoom in die Departement Landbou. In hierdie tyd is hy behulpsaam met die oprigting van die verskillende bemarkingsrade vir landbouprodukte, insluitende die Vleisraad, Koringraad, Koöperatiewe Wynbouvereniging (KWV) en Mielieraad. Hy keer hierna terug na die onderwys en word in 1928 hoof van 'n landbouskool naby Brits en in 1931 hoof van die Langenhoven Hoër Handelskool op Oudtshoorn. In April 1939 word hy hoofsekretaris van die Afrikaanse Taal en Kultuurvereniging (ATKV), wat destyds deel was van die Suid-Afrikaanse Spoorweë en Hawens. In hierdie kapasiteit reël hy die Ossewatrek van 1938 en bring hy die Vrou- en Moederbeweging tot stand, wat geld insamel vir die studiefonds van die ATKV. Hy beklee hierdie betrekking tot 1945. Hy is 'n stigterslid van die Voortrekkers en is ook sekretaris van die vereniging Ons Taal en jarelange lid van die Reddingsdaadbond. Saam met Franci van Zyl speel hy 'n belangrike rol in die vestiging van die Suid-Afrikaanse Noodhulpliga. Vir jare lank is hy lid van die Federasie van Afrikaanse Kultuurvereniginge (FAK).

In 1945 gaan boer hy op 'n plaas naby Balmoral in die distrik Witbank. In die Volksraadsverkiesing van 1943 verteenwoordig hy die Nasionale Party in die kiesafdeling Vasco, maar word verslaan. In 1948 word hy tot die Volksraad verkies as die lid vir Witbank. Hierdie gebeure beskryf hy later in 'n versie as “Vasco was my fiasko / maar Witbank my sitbank”. Hy word in 1951 verkies as voorsitter van die Volksraad se Gekose Komitee oor Spoorweë en Hawens, dien op die Gekose Komitee op Spoorwegrekeninge en vanaf 1952 tot 1966 is hy Voorsitter van die Onderwysgroep in die Koukus. Hierna tree hy op 30 Maart 1966 uit die politiek en woon vir 'n ruk in Pretoria waarna hy hom op Bronkhorstspruit vestig. Hy raak veral bekend as feesredenaar en hy tree by meer as veertig Geloftedagfeeste as spreker op, asook landswyd by Krugerdag- en Van Riebeeckdag-feesvieringe.

In 1921 is hy getroud met mej. E.J. (Ella) du Preez van Witbank en hulle het twee dogters (Elsie en Koba) en 'n seun (Attie). In 1964 is hy getroud met Naomi Nieman. Hy is op 11 Junie 1982 na 'n lang siekte in die H.F. Verwoerd Hospitaal in Pretoria oorlede.

Sy letterkundige loopbaan begin in 1925 met die publikasie van die digbundel "Elker siele". Die gedigte is egter weinig meer as rymelary. Van sy gedigte word in versamelbundels opgeneem, insluitende "Die Afrikaanse poësie in 'n duisend en enkele gedigte", "Uit ons digkuns", "Digters op die toring", "Pitkos" en "Junior verseboek". Sy gedigte "Sluimer, beminde" en "Helde rus" word deur S. le Roux Marais getoonset en in die FAK Sangbundel opgeneem.

Hy verwerf veral wyd bekendheid vir sy humoristiese verhale oor Oom Bart, wat eers in "Die Huisgenoot" verskyn en daarna in verskeie bundels saamgevat word, insluitende "Petaljes van Oom Bart", "Moleste in die Moot", "Tien uitgesoekte petaljes van Oom Bart", "Spektakels en debakels" en "Oom Bart se kontrei". Oom Bart is 'n sogenaamde boer wat af en toe 'n los werkie verrig. Die verhale volg gewoonlik die patroon waar Oom Bart op 'n Saterdagmôre kom kuier wanneer Meester allerlei werkies wil verrig in sy tuin of by sy hoenderhokke. Oom Bart het dan 'n hele reeks slimpraatjies en nuwe planne, wat hy op sy pittige manier oordra. Hy probeer gewoonlik ook om 'n paar pond by Meester te leen. Meester doen dan sy bes om hom op taktvolle wyse van sy ergste dwaashede te genees. Van hierdie verhale word later ook vir die radio verwerk.

Kortverhale

"Nooientjies van die Onderland" is 'n bundel vlot vertelde kortverhale sonder werklike diepgang, wat etlike speurverhale insluit. "Uit my ou Vrystaat" is nog 'n kortverhaalbundel met veral voorspelbare jeugliefde-intriges. Sy kortverhaal "Amelia ontwaak" word opgeneem in die versamelbundel "Die jongste Afrikaanse kortverhale".

Hy skryf ook romans. "Stad sonder siel" behandel die tema van die jong man wat noodgedwonge en teen sy sin na die stad moes gaan om 'n bestaan te maak. Die werklike stryd om bestaan van die Afrikaner in die stad en die moeilikhede wat hier ondervind word, soos die teenkanting van die vreemde elemente en die uitwissing van die kleurskeidslyn, word egter meer bespreek as uitgebeeld. Ander romans is "Fonteintjie ek sal nooit", "Die roos van Radyn", "Die metamorfose van Pietman Mol" en "Wie ken sy hart".

"Kultuur en lewe" is 'n pamflet oor hierdie onderwerp wat deur die Afrikaanse Kultuurvereniging gepubliseer word, terwyl "Fakkel en voorslag" sy feesredes en 'n aantal opstelle oor die volkslewe bevat. 'n Reeks artikels gegrond op die dagboek van die Boere-spioen van Nederlandse afkoms, kaptein Henri Slegtkamp, verskyn in "Die Huisgenoot" in die vroeë dertigerjare en Mostert publiseer dit dan in boekvorm as "Slegtkamp van Spioenkop". Slegtkamp gee in sy dagboek 'n lewendige beskrywing van die eerste groot veldslae in Natal en hy vertel hoe hy later by Danie Theron se verkennerskorps aangesluit het en verder saam met kaptein Jack Hindon aan die guerrilla-oorlog deelgeneem het. Mostert stel ook die "Gedenkboek van die ossewaens op die pad van Suid-Afrika" in 1940 saam.

As vertaler is hy verantwoordelik vir die vertaling van Leo Dietrichstein se drama "Are you a mason" as "Is jy 'n bokryer?", wat deur Dalro gepubliseer is en deur André Huguenet opgevoer is.

In Februarie 1940 reël die ATKV-tak van Pretoria 'n Dirk Mostert-aand om saam te val met die jaarkongres van die ATKV, waar die program so opgestel is dat dit verteenwoordigend is van sy veelsydige talent. Op 29 Maart 1979 ken die Afrikaanse Skrywerskring erelidmaatskap aan hom toe.

1925
1934
1936
1937
1938
1939
1941
1942
1943
1944
1946
1947
1948
Samesteller

1935 - Slegtkamp van Spioenkop

1940 - Gedenkboek van die Ossewatrek 1838–1938

Vertaler

1969 - Is jy 'n bokryer? – Leo Dietrichstein



</doc>
<doc id="108752" url="https://af.wikipedia.org/wiki?curid=108752" title="Johan Myburg">
Johan Myburg

Johannes Lodewikus Myburg is 'n Suid-Afrikaanse skrywer en is op 17 Julie 1957 op Pietersburg in Noord-Transvaal (tans Polokwane in Limpopo) gebore en word groot in die Transvaal. 

Sy skoolopleiding ontvang hy in Potchefstroom, waar hy aan die Potchefstroom Gimnasium matrikuleer. Daarna studeer hy aan die Potchefstroomse Universiteit vir Christelike Hoër Onderwys. In 1978 behaal hy die B.A.-graad met Grieks en filosofie as hoofvakke en in 1982 behaal hy die B.Th.-graad. Op universiteit is hy 'n aktiewe lid van die Skrywerskring. Sy M.Th.-graad behaal hy in 1995 aan die Universiteit van die Oranje-Vrystaat. In 2000 verwerf hy sy D.Th.-graad aan die Universiteit van Suid-Afrika met 'n proefskrif “"Deconstructing identity in a landscape of ideology, culture, belief and power"”.

In 2001 begin hy werk by "Beeld" as kunsskrywer. Aan die Universiteit van die Witwatersrand registreer hy dan vir 'n M.A.-graad in kuns en hy word aangestel as kunskurator vir die Klein Karoo Nasionale Kunstefees vir 2009. In Oktober 2010 word hy aangestel as kunsredakteur vir "Beeld". Hy is in 2011 een van die beoordelaars vir die UJ-prys vir Skeppende Skryfwerk. Verder lewer hy gereelde bydraes oor die internasionale letterkunde vir die radioprogram “"Oor skrywers en boeke"” op Radiosondergrense. 

Nadat hy die poësie van N.P. van Wyk Louw ontdek, begin hy self op so sestienjarige ouderdom dig. Sy eerste gedigte word in standerd agt in die skoolblad gepubliseer en later verskyn daar ook van sy verse in die universiteitsblad en tydskrifte soos "Tydskrif vir Letterkunde". Sy debuut “Vlugskrif” bevat meestal kort, strak-intense momentgedigte. Die titel roep vinnig skryf en geskrifte van verbygaande aard op, maar die gedigte is nogtans oor die algemeen goed versorg, met 'n sensitiwiteit vir klank, ritme en tegniese versorging van die gedig. Dit word deur André P. Brink beskryf as 'n beskeie debuut waaruit belangriker werk nog kan voortkom.

Hierdie belofte word tien jaar grootliks vervul met “Kontrafak”, waarin 'n godsdienstige wêreldbeskouing die visie van die verse bepaal. Die titel kom uit die Middeleeue, waarvolgens mense sekulêre liedjies se woorde gebruik het vir gewyde melodieë, terwyl dit ook kan dui op 'n afdruk of namaaksel. Musikale verwysings is die belangrikste bindmiddel van die ses afdelings. Die spanning tussen die sekulêre en die geestelike, die wêreld en die kerk en die hier en die hiernamaals is dwarsdeur die bundel aanwesig. Temas wat aangedurf word is die politieke, maatskaplike en geestelike werklikhede, wat meestal met  duidelike ontnugtering bespreek word. Teenstellend hiermee is die beskrywing van skoonheid in die doodgewone. Die openingsgedig, “"Jongleur"”, sluit aan by die bundel se Middeleeuse herkoms met sy weergawe van die kunstenaar wat met sy liedjies en toertjies van stad tot stad gereis het om die mense op die markplein te vermaak, terwyl die laaste strofe 'n ander Middeleeuse gebruik oproep: dié van die minnelied wat die minnaar in die nag voor die venster van die geliefde gesing het. Hier is dit egter die valsheid wat deurskemer, want sy liedjies is van ontrou en boetedoening. Die bundel word verdeel in ses genommerde afdelings. Afdeling “"I"” bevat gedigte oor buitengewone verskynsels, soos in “"Verskyning"” en “"Meditasies II"”. In die tweede afdeling is dit die predikant of kloosterling se belewenisse, met telkens die profane wat getransponeer word na die geestelike, en andersom. “"Pastor"” is 'n toespeling op Psalm 23, waar die geestelike herder onbevoeg is om die kudde na die waters waar rus is te lei en eerder afdwaal na meer wêreldse aktiwiteite. “"Kanttekening van 'n monnik"” is 'n gedig oor die ontstaan van die eerste opgetekende stuk Nederlands, 'n kanttekening in die kantlyn van 'n monnik se transkripsie van die Latynse Bybel, met die woorde “"Hebban olla vogala nestas hagunnen, hinase hic enda thu"” (“Het al die voëls neste begin bou, behalwe ek en jy”). Die digter teken die monnik hier waar hy in stryd met sy gebooie droom van 'n dubbelbed en 'n lewe saam met die geliefde. Die derde afdeling beeld ontdekkingstogte uit, met die besef dat die grootste ontdekkings wat die mens kan maak nou in die alledaagse gevind kan word (“"Ekspedisie"”). Afdeling “"IV"” is persoonlike besinnings, met “"Resensie"” 'n vaardige antwoord op 'n resensent wat in sy bespreking van sy eerste digbundel “"Vlugskrif"” sy negatiewe reaksie op die bundel daarop gebaseer het dat hierdie bundel nie betrokke was by die politieke situasie in die land nie. “"Lied van die bruidegom"” is 'n mooi vers oor die liefde, wat met Afrika-motiewe en 'n subtiele toespeling op Marais se “"Dans van die reën"” 'n loflied aan sy bruid sing. Die vyfde afdeling bevat reisgedigte en verblyfindrukke. “"Morgen ben ik op de maan"” beeld na aanleiding van 'n motto van Herman van Veen 'n aand tuis van 'n gesinsman uit, wat skynbaar tevrede en gelukkig die roetine deurmaak, maar heimlik droom van ver en avontuurlike plekke. Die sesde afdeling bestaan uit die gedig “"Kodisil"” ('n toevoeging tot 'n testament) waarin die dood verwag word in die seker wete dat die lewe se eindelose vergissing sal verbygaan. Hierdie digbundel verower in 1995 die Eugène Marais-prys.

Weereens is daar 'n lang stilswye voordat sy volgende bundel, “Kamermusiek”, gepubliseer word. Die titel beskryf enersyds die musiek wat as tema die bundel oorheers, met baie gedigte wat musiekterme as titels het. Andersyds bevat die titel die begrip kamer, wat 'n geslote ruimte is en alleenheid suggereer en meermale die gemoedstoestand van die digter behandel. Hierdie beknopte eensame ruimte dien dan ook as agtergrond vir die verse wat 'n afstand tussen die digter en ander, veral geliefdes, aandui. Hierdie kommunikasieversteuring is reeds aanwesig in die voorbladillustrasie, 'n kunswerk van Stephan Erasmus met die titel “"Broken telephone"”. Die kamer hou egter ook verband met huise, forte en ander argitektoniese ruimtes wat as hoofdoel het om die mens te beveilig teen die buitewêreld. Waar die vorige bundels nog 'n sterk geestelike inslag gehad het, wil dit nou voorkom asof die digter 'n vrees het aan die versmorende mag van die godsdiens, soos veral uitgespel in die gedig “"Portret van 'n middeljarige man"”. Ander temas wat aangeraak word sluit in verlies, die lot van die enkeling, landsgebeure en reise, veral deur Europa. “"Kamermusiek"” is in 2009 op die kortlys vir die toekenning van die Universiteit van Johannesburg-prys.

Van sy gedigte word opgeneem in verskeie bloemlesings, insluitende “"Groot verseboek"”, “"Die Afrikaanse poësie in 'n duisend en enkele gedigte"” en “"Liggaamlose taal"”. Laurinda Hofmeyr toonset sy gedig “"Lied van die bruidegom"” en sluit dit in op haar CD “"Reis na die Suide"”.

1984 - Vlugskrif

1994 - Kontrafak

2008 - Kamermusiek

2017 - Uittogboek



</doc>
<doc id="108753" url="https://af.wikipedia.org/wiki?curid=108753" title="Regina Neser">
Regina Neser

Regina Brink (*11 Mei 1890, Colesberg-distrik –† onbekend) was 'n Suid-Afrikaanse skrywer. Sy is veral bekend vir haar liefdesverhale.

Brink is op 11 Mei 1890 gebore op die familieplaas Modderfontein in die Colesberg-distrik. Haar vader is Johannes Hendrik Brink van Wellington en haar moeder Anna Carolina Neser van Colesberg, wat in 1887 met mekaar getroud is. Die ouers verhuis kort na hulle troue na Johannesburg, maar die moeder keer elke keer terug na die familieplaas om daar geboorte te gee aan hulle vier kinders. Regina is 'n sieklike kind wat nie skool toe kan gaan voor haar elfde jaar nie. Die familie woon in Johannesburg, maar verhuis in 1903 na Pretoria na afloop van die builepesplaag waarin talle mense omgekom het. In Pretoria matrikuleer sy aan die Gimnasium. 

Sy verower haar Transvaalse Onderwysdiploma (Derdeklas Onderwyssertifikaat) aan die Normaalkollege in Pretoria en begin onderwys gee in 1910, eers op Zeerust en later op Brits en in Pretoria. Op Brits ontmoet sy die onderwyser Thomas Bennie Neser (verlangs familie van haar omdat hulle oupas broers was – hy is 'n afstammeling van baron Augustus Tiberius Neser) met wie sy in 1914 trou. Die egpaar het vier seuns, Tiber, Theo, Chip en Cal. Haar man hou na hulle troue eers in Johannesburg skool, maar hulle verhuis na 'n jaar na Louis Trichardt, waar hy vir twee jaar hoof is. Hier doen sy malaria op en hulle moet noodgedwonge die dorp verlaat. Daarvandaan is hulle vir twee jaar Lichtenburg toe, waarna hy hoof word van die Openbare Skool op Amersfoort en hulle daar bly vir bykans dertig jaar. Dan is hulle vir etlike jare in Rhodesië woonagtig, maar na haar man se dood keer sy terug na Johannesburg, waar sy by haar een seun inwoon.

Sy is van kleins af lief vir stories en maak haar eie stories op wat sy op die familieplaas aan haar broers en suster, neefs en niggies vertel. Wanneer hulle nie belangstel nie, keer sy in haarself en vertel haar stories vir haarself. Nadat sy skool toe is en leer om te skryf, begin sy skryf, aanvanklik slegs in Engels omdat dit die taal is waarin sy haar skoolonderrig ontvang het. Haar loopbaan as skrywer begin eers in erns in 1923 wanneer sy die eerste prys in 'n kortverhaalwedstryd van die Saamwerk Unie in Natal wen. Hierna verskyn talle kortverhale van haar in verskeie tydskrifte. "Biesies in die wind" en "Maats" is bundels van haar kortverhale. Hierdie verhale vertoon steeds baie van die kenmerke van die tipiese tydskrifkortverhaal, waar die emosionele hoogty vier. Daar is by haar ook 'n tendens om die uiterlike waarnemings weer te gee, sonder innerlike diepgang.

Haar oeuvre is veral gerig op die populêre mark vir liefdesverhale. In sommige van hierdie verhale behandel sy besonder kontensieuse temas vir die tyd, wat aan haar werk besondere prominensie verleen wat nie normaalweg aan werke vir die populêre mark gegee is nie. Die retoriese en hoogdrawende taalgebruik, gebrek aan sielkundige diepgang, melodramatiese tonele en onverantwoorde gebeure veroorsaak egter dat die romans nie bo die gewone uitstyg nie. "Die verstoteling" behandel die probleem van swangerskap buite die huwelik en die sosiale verwerping wat daarmee gepaardgaan. "Kinders van Ismael" se tema is die vraagstuk van gemengde huwelike en die sosio-politieke kwessies daaromheen, maar die boek gee 'n ietwat ongenuanseerde blik op hierdie probleem. Professor Richard Maynard en sy student, Valario Sanico, word albei aangesien vir blankes maar het in werklikheid gekleurde bloed. Hulle trou, maar hulle vierde kind is 'n kleurling, waarna die sosiale verwerping begin en die storie eindelik tragies eindig. Die titel verwys na die Bybelse Ismael, wie se hand teen almal was en almal se hand teen hom. Die oorwegende simpatie in hierdie roman is met die onregverdige lot van die kleurling. Die Nasionale Party minister dr. Eben Dönges gebruik in 1949 in die parlement hierdie boek as deel van sy motivering om met apartheidswetgewing huwelike oor die kleurskeidslyn te verbied. In 'n artikel in "Huisgenoot" van 21 Desember 1934 lig R.F.A. Hoernlé "Kinders van Ismail" (saam met Lulu Brewis se kortverhaal "Toets" en die drama van J.C.B. van Niekerk, "Van Riet van Rietfontein") uit as voorbeelde in die vroeë Afrikaanse letterkunde waar gekleurde karakters groter moraliteit aan die dag lê as wit karakters.

In "Blare wat val" is Lida se ma vroeg oorlede en sy ontbeer dus hierdie noodsaaklike leiding. Sy raak betrokke by 'n getroude man en ten spyte van die begrip van haar vader moet sy haar probleem self oplos. Dit kos haar baie lyding, maar sy vind tog uiteindelik die rus en die liefde waarna sy smag. Hierdie roman word met groot sukses gedramatiseer en in die veertigerjare deur Benn Potgieter en Johan Fourie se geselskappe opgevoer. "Porseleintjie" is 'n vervolg op "Blare wat val". "Die jakarandas sal weer blom" word deur Johan Fourie vir die verhoog verwerk en opgevoer. Hierdie werk is 'n soort Aspoestertjie-verhaal, waar die vordering vanaf diepe ellende tot sukses geteken word. "Blomme van papier" vertel van Ella van Dyk, die dogter van skatryk maar bejaarde ouers wat eensaam groot word. Sy verloor haar ouers, dan haar enigste kind en na 'n paar jaar ook haar eggenoot, wat haar verbitterd agterlaat. Sy leef soos 'n kluisenaar in haar huis, totdat 'n arm bondeldraer en 'n straatkind met papierblomme haar nuwe lewensrigting gee. "Die blom van Malana" is 'n roman oor die mengelmoes bewoners van 'n familieplaas, maar die karakters en hulle optredes is nie altyd geloofwaardig nie. "Lewenswaar" is die verhaal van Daleen wat tydens 'n vakansie in Johannesburg vir Jan ontmoet, wat op haar verlief raak. Nadat sy vir hom begin werk, laat staan hy sy losbandige lewenswyse en hulle raak verloof. Haar ouers sterf en sy verdwyn daarna uit sy lewe, maar sy het hom steeds lief.

1932
1933
1935
1939
1942
1943
1944
1945
1946
1947
1948
1949
1950
1951
1952
1956
1979



</doc>
<doc id="108763" url="https://af.wikipedia.org/wiki?curid=108763" title="Elandskraal">
Elandskraal

Elandskraal is 'n groot nedersetting in Sekhukhune-distriksmunisipaliteit in die Limpopoprovinsie van Suid-Afrika.



</doc>
<doc id="108772" url="https://af.wikipedia.org/wiki?curid=108772" title="Nasionale Stadion, Singapoer">
Nasionale Stadion, Singapoer

Die Nasionale Stadion (Chinees: 新加坡国家体育场; Engels: "National Stadium"; Maleis: "Stadium Nasional Singapura"; Tamil: சிங்கப்பூர் தேசிய அரங்கம்) is ’n veeldoelige stadion in Kallang, Singapoer.

Die stadion vervang die Voormalige Nasionale Stadion en is op 30 Junie 2014 geopen. Die stadion is geleë in Kallang en word hoofsaaklik gebruik vir sokkerwedstryde. Die stadion het ’n intrekbare dak en is die enigste stadion in die wêreld wat spesifiek ontwerp is om sokker- rugby-, krieketwedstryde en atletiekbyeenkomste aan te bied. Met ’n gemeganiseerde en intrekbare sitplekindeling op die onderste vlak kan die stadion ook konserte en ander kulturele vermaaklikhede aanbied. Dit neem ongeveer 48 uur om die sitplekindeling vir ’n opkomende gebeurtenis reg te kry.



</doc>
<doc id="108777" url="https://af.wikipedia.org/wiki?curid=108777" title="Chichibunomiya Rugbystadion">
Chichibunomiya Rugbystadion

Die Chichibunomiya Rugbystadion (ook bekend as Prins Chichibu-gedenkstadion) is ’n rugbystadion in Tokio, Japan en is die spirituele tuiste van die Japanse Rugbyunie en die hoofkantoor van die Japanse Rugbyvoetbalunie.

Die stadion het tans sitplek vir 27 188 mense met slegs ’n gedeelte wat onderdak is. ’n Groot elektroniese telbord is by die stadion aangebring as ’n tree na modernisering voor die Rugbywêreldbeker 2003.

In ’n poging om die bod vir die Rugbywêreldbeker 2015 te versterk, is op 19 April 2007 aangekondig dat die stadion teen einde Julie 2007 met spreiligte toegerus sou wees vir aandwedstryde. Die eerste rugbywedstryd onder die nuwe spreiligte was Japan teen ’n Asiese Barbarianspan in Augustus 2007.


</doc>
<doc id="108788" url="https://af.wikipedia.org/wiki?curid=108788" title="Musieksimbole">
Musieksimbole

Musieksimbole is die merke en simbole wat vanaf omtrent die 13de eeu gebruik word in musieknotasie van bladmusiek om toonhoogte, ritme, tempo – en in sekere mate die artikulasie (bv. ’n komposisie in sy grondvorm) weer te gee. Sedert die 13de eeu het die notasie egter talle veranderings deurgemaak. Hieronder word die huidige eindproduk, die moderne notasie beskryf.

Sleutels bepaal die omvang van toonhoogte, of tessituur, van die balk waarop dit geplaas is. ’n Sleutel verskyn gewoonlik "heel links "op die balk. Bykomende sleutels kan in die middel van ’n balk verskyn om ’n verandering in register vir instrumente met ’n groot omvang aan te dui. In vroeë musiek kon sleutels op enige lyn op die balk geplaas word.
Musieknoot- en rustekenwaardes word nie in die absolute sin gedefinieer nie, maar is in verhouding tot alle ander noot- en rustekenwaardes. Die heelnoot is ’n verwysingswaarde, en die ander note word in vergelyking daarmee benoem; bv. ’n kwartnoot is ’n kwart van die duur van ’n heelnoot.
Note wat korter as 64ste note is, is seldsaam maar nie onmoontlik nie. 128ste-note word deur baie komponiste gebruik, onder andere Mozart en Beethoven; 256ste-note kom in werke deur Vivaldi, Mozart en Beethoven voor. ’n Uiterste geval is die Toccata Grande Cromatica deur die vroeg-19de-eeuse Amerikaanse komponis , wat nootwaardes van tot 2 048stes gebruik. Die konteks toon egter duidelik dat hierdie note een dwarsbalkie meer het as wat bedoel is, hulle moes dus in werklikheid 1 024ste-note gewees het.

Toevallige tekens wysig die toonhoogte van die note wat op dieselfde balk in ’n maat daarop volg, tensy dit deur ’n bykomende toevallige teken gekanselleer word.
Toonsoorttekens definieer die heersende toonsoort van die musiek wat volg, en vermy so die gebruik van toevallige tekens by baie note. Indien daar geen toonsoortteken is nie, word daar aangeneem dat die toonsoort C-majeur/A-mineur is, maar dit kan ook ’n neutrale toonsoort aandui, waartydens individuele toevallige tekens gebruik word soos nodig vir elke noot. Die voorbeelde van toonsoorttekens word hier beskryf soos hulle op die diskantsleutel sou verskyn.
Die oorgrote meerderheid van Westerse musiek word geskryf en gespeel in 12 gelykswewende stemming; daar is dus as sodanig geen universeel aanvaarde notasie vir mikrotonale musiek nie en verskillende stelsels word gebruik, na gelang van die situasie. ’n Algemene notasie vir kwarttone is om die breuk "1/4" langs ’n pyltjie wat na bo of onder wys, te skryf. Hieronder is ander notasievorme:

In 19 gelykswewende stemming, waar ’n heeltoon in "drie "stappe in plaas van twee verdeel word, word musiek tipies genoteer op ’n manier waar molle en kruise nie gewoonlik enharmonies is nie (C♯ verteenwoordig dus ’n derde van ’n stap laer as D♭). Die voordeel hiervan is dat dit geen niestandaarnotasie vereis nie.

Tydmaattekens dui die maat van die musiek aan. Musiek word "afgemerk" in eenvormige dele wat mate genoem word, en tydmaattekens dui aan hoeveel maatslae in elkeen is. Dit dui egter nie noodwendig aan watter maatslae beklemtoon moet word nie. ’n Tydmaatteken wat inligting oordra oor hoe die stuk moet klink, word dus gekies. Tydmaattekens gee ’n aanduiding, maar net ’n "aanduiding", van saamgegroepeerde maatslae.
Dinamiek is aanduidings van die relatiewe toonsterkte van ’n musikale figuur.

Ander algemene dinamiek bou op hierdie waardes voort. Byvoorbeeld, "pianississimo" (wat aangedui word as 'ppp' en amper onhoorbaar sag beteken, en fortississimo, ('fff') wat besonder hard beteken. In party Europese lande word die gebruik van die hardste dinamiektekens ten sterkste afgeraai omdat dit ie gehoor van die kunstenaar in gevaar kan stel. ’n Klein "s" voor die dinamieknotasie beteken "subito", en beteken dat die dinamiek vinnig na die nuwe notasie moet verander. Subito word dikwels saam met sforzando gebruik, maar ook saam met ander notasies meestal as "sff" (subitofortissimo) of "spp" (subitopianissimo).

’n Ander waardes wat selde voorkom, is "niente", wat "niks" beteken. Dit kan aan die einde van ’n diminuendo gebruik word om aan te dui dat die musiek "tot niks wegsterf".

Artikulasietekens (of aksente) dui aan hoe individuele note in ’n frase of passasie gespeel moet word. Hulle kan verfyn word deur meer as een van dié simbole bo of onder ’n noot. Hulle kan ook saam met fraseermerke soos hierbo genoem, verskyn.
Versiering wysig die toonhoogtepatroon van individuele note.

"8va" en "15ma" word soms verder afgekort tot "8" en "15". Wanneer dit onder die balk verskyn, word die woord "bassa" soms bygevoeg.

Die kitaar het ’n vingerpluknotasiestelsel wat afgelei is van die Spaanse of Latynse name vir die vingers. Dit word bo, onder of langs die noot geskryf waaraan dit gekoppel word. Dit is soos volg:

Pedaalteken kom in musiek voor vir instrumente met ’n aanhoupedaal, soos die klavier,  en .
Ou leerboeke (voor 1940) wat in die VK gepubliseer is, gebruik moontlik "Engelse vingernotasie", naamlik + vir die duim, dan 1 (wysvinger), 2 (middelvinger), 3 (ringvinger) en 4 (pinkie).

Die syfers vir sesslanerslaginstrumente kan ook omgekeer word.



</doc>
<doc id="108793" url="https://af.wikipedia.org/wiki?curid=108793" title="Kromdraai, Limpopo">
Kromdraai, Limpopo

Kromdraai is 'n nedersetting in Sekhukhune-distriksmunisipaliteit in die Limpopoprovinsie van Suid-Afrika.



</doc>
<doc id="108794" url="https://af.wikipedia.org/wiki?curid=108794" title="Tiekiedraai, Fetakgomo">
Tiekiedraai, Fetakgomo

Tiekiedraai is 'n gehuggie in Fetakgomo Tubatse Plaaslike Munisipaliteit, Sekhukhune in die Limpopoprovinsie van Suid-Afrika.


</doc>
<doc id="108795" url="https://af.wikipedia.org/wiki?curid=108795" title="Strydkraal">
Strydkraal

Strydkraal is 'n dorpie in Sekhukhune-distriksmunisipaliteit in die Limpopoprovinsie van Suid-Afrika.


</doc>
<doc id="108797" url="https://af.wikipedia.org/wiki?curid=108797" title="Ga-Riba">
Ga-Riba

Ga-Riba is 'n dorpie in die Bosveldkompleks van die Limpopoprovinsie, Suid-Afrika. 



</doc>
<doc id="108798" url="https://af.wikipedia.org/wiki?curid=108798" title="Mecklenburg, Limpopo">
Mecklenburg, Limpopo

Mecklenburg is 'n dorpie noordwes van Burgersfort in die Fetakgomo Tubatse Plaaslike Munisipaliteit van die Limpopoprovinsie, Suid-Afrika. 



</doc>
<doc id="108799" url="https://af.wikipedia.org/wiki?curid=108799" title="Driekop">
Driekop

Driekop is 'n dorpie wes van Burgersfort in die Fetakgomo Tubatse Plaaslike Munisipaliteit van die Limpopoprovinsie, Suid-Afrika. 



</doc>
<doc id="108807" url="https://af.wikipedia.org/wiki?curid=108807" title="Albanese">
Albanese

Die Albanese (Albanees: "Shqiptarët") is 'n nasie en etniese groep inheems aan Albanië en aangrensende lande wat Albanees, 'n Indo-Europese taal, as moedertaal praat. Hulle vorm die titulêre nasie van Albanië en maak volgens die laaste sensus van 2011 omtrent 82,6% van dié land se bevolking uit. In Kosovo het Albanese sowat 93% van die bevolking uitgemaak.

Albanese deel 'n gemeenskaplike afkoms, kultuur en geskiedenis, maar dié term verwys soms ook na die hele bevolking van Albanië.

Wêreldwyd is daar tussen 7,5 en 12,2 miljoen Albanese, waarvan sowat 2,8 miljoen in Albanië en 1,6 miljoen in Kosovo. In Turkye is daar tussen 500 000 en 5 miljoen Albanese, in Italië 800 000 en in Noord-Masedonië 509 083. Na die einde van die Koue Oorlog het Albanese hulle veral as trekarbeiders in Wes-Europese lande soos Duitsland en Switserland asook in die Verenigde State gevestig.


</doc>
<doc id="108813" url="https://af.wikipedia.org/wiki?curid=108813" title="Thornhill, Enoch Mgijima">
Thornhill, Enoch Mgijima

Thornhill is 'n landelike nedersetting in Enoch Mgijima Plaaslike Munisipaliteit van die Chris Hani-distriksmunisipaliteit in die Oos-Kaapprovinsie van Suid-Afrika. Onder die vorige politieke bedeling (tot 1994) was dit in die Ciskei-tuisland geleë.



</doc>
<doc id="108816" url="https://af.wikipedia.org/wiki?curid=108816" title="Iswepe">
Iswepe

Iswepe is 'n dorpie en spoorweghalte in die Mkhondo Plaaslike Munisipaliteit in Gert Sibande-distriksmunisipaliteit van Mpumalangaprovinsie, Suid-Afrika.

Iswepe lê net langs die N2 nasionale pad, en word omring deur saagmeulens en bosbouplantasies. 



</doc>
<doc id="108817" url="https://af.wikipedia.org/wiki?curid=108817" title="Gespikkelde klipvis">
Gespikkelde klipvis

Die Gespikkelde klipvis ("Clinus venustris") is 'n vis wat endemies is aan Suid-Afrika. Die vis kom voor van Luderitz in Namibië tot by Port Alfred in die Oos-Kaap. In Engels staan die vis bekend as die "Speckled klipfish".

Die vis word tot 12 cm lank en het 'n kleurpatroon wat kan verander. Hulle is gewoonlik dof, rooibruin met verskeie donke, horisontale bande oor die lyf. Daar mag soms 'n wit skuins streep oor die wang wees en somtyds bestaan die streep uit spikkels. Die uitstaande kenmerk van die vis is die kleurvolle oë; die iris is loggroen omlyn met 'n gebroke oranje streep. Daar is ook twee swart kolle op die dorsalevin.

Die vis leef in tussen getypoele en rotsagtige kusareas in water wat 0.3 tot 30m diep is. Hulle is gewoonlik alleenlopers en vreet klein ongewerweldes.





</doc>
<doc id="108818" url="https://af.wikipedia.org/wiki?curid=108818" title="Vandyksdrif">
Vandyksdrif

Vandyksdrif is 'n nedersetting en spoorweghalte in westelike Mpumalanga, Suid-Afrika. Die plek lê langs die R544-pad tussen Witbank en Bethal en word omring deur steenkoolmyne. 



</doc>
<doc id="108824" url="https://af.wikipedia.org/wiki?curid=108824" title="Arabiese syfers">
Arabiese syfers

Arabiese syfers, streng gesproke Indo-Arabiese of Hindo-Arabiese syfers, is die syfers wat deesdae in die meeste kulture gebruik word om getalle aan te dui. Dit bestaan uit tien tekens of simbole: 1, 2, 3, 4, 5, 6, 7, 8, 9 en 0, of 'n kombinasie daarvan. Dit is 'n posisionele stelsel. Die waarde van 'n syfer hang nie net van die tekens wat gebruik word af nie, maar ook van die posisie daarvan in die getal. Hierdie simbole is om en by in die jaar 500 in Indië uitgevind, en in die 10de eeu deur die More aan Wes-Europa bekendgestel.

Aanvanklik het talle volke syfers gebruik waarvan die waarde nie soseer van die posisie afhang nie, maar van die tekens self. Die bekendste voorbeeld hiervan is die Romeinse syfers, wat tans steeds gebruik word.

Voorbeeld van 'n getal:

Romeinse syfers het nie 'n nul nodig nie. Omdat elke getal 'n vaste waarde het, eerder as veelvoude van tien, honderd en so aan, volgens posisie, is dit nie nodig om vir "nulle" plek te hou nie. Getalle soos 207 en 1066 word geskryf as CCVII (twee keer honderd, 'n vyf en twee kinders) en MLXVI ('n duisend, 'n vyftig, 'n tien, 'n vyf en nog een mens).

Arabiese syfers is egter meer prakties en word daarom vandag reg oor die wêreld gebruik.

Arabiese syfers het nie in die Arabiese wêreld ontstaan nie, maar in Indië. Die Arabiere leer die Indiese syfers, wat later as Arabiese syfers bekend sou word, danksy 'n Indiese wiskundige wat die paleis van die Abbasidiese kalief met sy boek oor kosmologie en wiskunde besoek.

Ná die opkoms van die Islam verower Moorse moslems 'n deel van die Iberiese Skiereiland en kom so met die Europese nasies in kontak. As gevolg van die vermenging van verskillende godsdienste en volke ondervind dele van die Iberiese Skiereiland 'n bloeitydperk onder verskillende dinastieë, wat met die ontwikkeling van die wetenskappe gepaard gaan. Hierdie ontwikkeling, insluitend die Arabiese syfers, het uiteindelik 'n invloed op die Europese samelewing uitgeoefen.

Die vooraanstaande Persiese wiskundige en skepper van algebra, Muḥammad ibn Mūsā al-Khwārizmī het ook Arabiese syfers gebruik. As gevolg hiervan het dié syferstelsel wyd bekend geword en het die Arabiere en ander Islamitiese volke hul verskeie stelsels ten gunste van die Indiese syfers laat vaar.


</doc>
<doc id="108844" url="https://af.wikipedia.org/wiki?curid=108844" title="Apiesdoring, Limpopo">
Apiesdoring, Limpopo

Apiesdoring is 'n nedersetting in Limpopo, Suid-Afrika. Die woonbuurt lê 4 km noord van Burgersfort.



</doc>
<doc id="108845" url="https://af.wikipedia.org/wiki?curid=108845" title="Praktiseer">
Praktiseer

Praktiseer (deesdae Tubatse genoem) is 'n dorp in die Sekhukhune-distriksmunisipaliteit van die Limpopoprovinsie, Suid-Afrika. 



</doc>
<doc id="108847" url="https://af.wikipedia.org/wiki?curid=108847" title="Anerley">
Anerley

Anerley is 'n oord en dorpie aan die Indiese Oseaankus in KwaZulu-Natal, Suid-Afrika.

Die N2 nasionale pad gaan naby die dorpie verby met Durban 111 km noordoos en Port Shepstone 10 km suidwes van Annerly.




</doc>
<doc id="108848" url="https://af.wikipedia.org/wiki?curid=108848" title="Kelso, KwaZulu-Natal">
Kelso, KwaZulu-Natal

Kelso is 'n klein kusdorp, geleë in uMdoni Plaaslike Munisipaliteit ongeveer 65 km suid van Durban in KwaZulu-Natal, Suid-Afrika.
Kelso is bekend vir sy pragtige goue strande en branders wat puik toestande lewer vir branderplankry. Verskeie kompetisies vind jaarliks hier plaas, asook 'n deel van die "South Coast Surf Carnival".

Hengel ter see is ook 'n gewilde tydverdryf.

Kelso word bedien deur die spoorlyn van Durban na Port Shepstone en het voorheen 'n taklyn na Umzinto gehad, voordat dit in 1987 gesluit is.

Vir motors en padvervoer is die hoofweë die N2-snelweg en die ouer R102-pad.



</doc>
<doc id="108849" url="https://af.wikipedia.org/wiki?curid=108849" title="Mahlabathini">
Mahlabathini

Mahlabathini is 'n landelike dorp in die Ugu-distriksmunisipaliteit in die suide van KwaZulu-Natal, Suid-Afrika.



</doc>
<doc id="108850" url="https://af.wikipedia.org/wiki?curid=108850" title="St Faith’s">
St Faith’s

St Faith’s is 'n klein nedersetting in die Umzumbe Plaaslike Munisipaliteit in die suide van KwaZulu-Natal in Suid-Afrika.



</doc>
<doc id="108852" url="https://af.wikipedia.org/wiki?curid=108852" title="Rimpel-klipvis">
Rimpel-klipvis

Die rimpel-klipvis ("Pavoclinus laurentii") is 'n vis wat endemies is aan Suid-Afrika. Dit kom voor vanaf die Oos-Kaap tot by die suide van Mosambiek. In Engels staan die vis bekend as die "Rippled klipfish".

Die vis word tot 13 cm lank en die vis se kleur kan ook varieer. Hulle is gewoonlik rooibruin, groen, grys groen en pienkerig. Die kleure is dof en daar is 7 tot 8 getande, gebroke breë strepe wat horisontaal oor die lyf strek, dit kom ook op die dorsalevin voor. Daar is klein, ligte kolletjies op die onderkant. Daar is 'n diep keep tussen die derde en vierde dorsale stekels.

Hulle leef in die rots kusareas en tussengetypoele wat baie seegras bevat in water wat 0.5 tot 2 m diep is. Hulle skuil gewoonlik in die seegras en is moeilik om te sien. Die klipvis is alleenlopers en kom ook soms in pare voor. Hulle vreet ongewerweldes.





</doc>
<doc id="108856" url="https://af.wikipedia.org/wiki?curid=108856" title="Bhumibol Adulyadej">
Bhumibol Adulyadej

Bhumibol Adulyadej (Thai: ภูมิพลอดุลยเดช, "Phumiphon Adunyadet", [pʰūː.mí.pʰōn ʔà.dūn.já.dèːt] ; (1927–2016), bekend as koning Bhumibol die Grote, was die negende koning van Thailand. Hy was ook bekend as Rama IX, want hy was die negende monarg van die Chakri-dinastie. Hy het sedert 9 Junie 1946 geheers en was die wêreld se langsdienende staatshoof en die langsregerende vors in Thailand se geskiedenis.

Koning Bhumibol is op 5 Desember 1927 in Cambridge, Massachusetts in die Verenigde State van Amerika gebore. Hy het in Switserland studeer. Hy was ook 'n musikant, kunstenaar en matroos.

Bhumibol was 'n miljardêr en het van sy geld gebruik om meer as 3000 ontwikkelingsprojekte, meestal in landelike gebiede, te befonds. As gevolg hiervan was hy baie gewild in Thailand en is deur sommige as 'n semi-goddelike figuur beskou.

Ná 'n tydperk van swak gesondheid, sterf Bhumibol op 13 Oktober 2016 aan nierversaking by die Siriraj hospitaal in Bangkok. Hy was 88 jaar oud.


</doc>
<doc id="108866" url="https://af.wikipedia.org/wiki?curid=108866" title="Arbeidersparty">
Arbeidersparty

'n Arbeidersparty is 'n politieke party wat maatskaplike toestande wil verbeter, veral vir die werkersklas. Hulle het meestal 'n sosialistiese agenda.

Die term word wêreldwyd vir verskillende politieke partye gebruik, insluitend:


</doc>
<doc id="108881" url="https://af.wikipedia.org/wiki?curid=108881" title="Republiek van Zoid Afrika">
Republiek van Zoid Afrika

Republiek van Zoid Afrika is 'n gewilde TV-program wat sedert 10 Julie 2014 op kykNET (DStv kanaal 144) uitgesaai word. Die program word deur Karen Zoid aangebied, met spesiale gaste. Elke week word die program afgesluit met groot treffers van die gaste saam met Karen Zoid. Na afsluit van die episode is die liedjie beskikbaar aanlyn op ITunes.

Reeks 1-3 was Donderdae aande om 20:30 op KykNET uitgesaai.

Reeks 4 was Dinsdae aande om 20:30 op KykNET uitgesaai.

Reeks 5 skuif terug na Donderdae en word om 20:00 op KykNET uitgesaai.

Republiek van Zoid Afrika is ook aanlyn beskikbaar op Showmax en DStv Now.

<onlyinclude></onlyinclude>


</doc>
<doc id="108893" url="https://af.wikipedia.org/wiki?curid=108893" title="Arbeidsgenot">
Arbeidsgenot

Arbeidsgenot was die huis van die Afrikaanse skrywer C.J. Langenhoven op Oudtshoorn in die Wes-Kaap, Suid-Afrika. Hy en sy familie het van 1903 tot 1950 in die huis gewoon. Vandag is dit 'n huismuseum wat in Jan van Riebeeck-straat nommer 217 geleë is.

Die Langenhoven-egpaar het dié woning in 1903 betrek en die res van hul lewes hier gewoon. Mev. Langenhoven het tot met haar dood in 1950 hier aangebly. Kragtens haar testament het Arbeidsgenot daarna volksbesit geword. Die Langenhoven-gedenkfonds is toe onder voorsitterskap van doktor E.G. Jansen gestig. Uit hierdie fonds is 'n bedrag van £1500 (R3000) vir die aankoop van die huis bewillig om dit as 'n Langenhoven-museum in te rig. Die gedenkfonds was ook vir die onderhoud van die woning verantwoordelik.

Op 21 April 1955 is die huis amptelik vir die publiek oopgestel. Die plegtigheid is deur die toenmalige goewerneur-generaal, doktor E.G. Jansen waargeneem.

Die huis en tuin lyk vandag nog soos wat mev. Langenhoven dit nagelaat het.




</doc>
<doc id="108912" url="https://af.wikipedia.org/wiki?curid=108912" title="Graansorghum">
Graansorghum

Graansorghum ("Sorghum bicolor") is 'n grasspesie wat verbou word vir sy graan, en gebruik word as voedsel vir mens en dier, en benewens vir etanolproduksie. Dit is een van etlike "Sorghum"-spesies, waar "Sorghum" 'n genus van die grasfamilie "Poaceae" is.

Graansorghum staan ook as besemkoring of grootmanna bekend, en word in ander wêrelddele durra, jowar of milo genoem. In die vorige eeu is dit ook kafferkoring genoem, en in Zoeloe en Ndebele staan dit onderskeidelik as Infe en Nabele bekend. Die graan word ook onder die Engelse handelsnaam sorghum bemark.

Graansorghum is omstreeks 3000 v.C. in Ethiopië mak gemaak, het hiervandaan oor die hele Afrika versprei en word nou wyd verbou in tropiese en subtropiese streke. Om en by 2000 v.C. is graansorghum ook in Sentraal-Indië verbou. In Egipte is dit reeds vanaf die vroeg-Islamitiese tyd 'n belangrike kultuurplant. Slawe uit Afrika het graansorghum aan die begin van die 17de eeu na die Verenigde State gebring. Sedertdien word dit in die meeste dele van die wêreld verbou en het mielies grotendeels as veevoer vervang.

Graansorghum is die wêreld se vyfde belangrikste graan ná rys, koring, mielies en gars. "S. bicolor" is tipies eenjarig, maar sommige kultivars is meerjarig. Dit groei in polle wat meer as 4 m hoog kan word. Die graan is klein, wat wissel van 3–4 mm in deursnee. Soetriet is graansorghumkultivars wat hoofsaaklik gekweek word vir die blare, stroopproduksie, en etanol; hulle is langer as dié wat gekweek word vir graan.

"Sorghum bicolor" is die verboude spesie van graansorghum, en sy wilde naverwante maak die plantgenus "Sorghum" uit.


</doc>
<doc id="108914" url="https://af.wikipedia.org/wiki?curid=108914" title="Bosniake">
Bosniake

Die Bosniake (Bosnies: "Bošnjaci"/Бошњаци, [boʃɲǎːt͡si]; manlike enkelvoud: "Bošnjak"/Бошњак, vroulike enkelvoud: "Bošnjakinja"/Бошњакиња) is 'n Slawiese nasie en etniese groep inheems aan Bosnië en Herzegowina en aangrensende lande van die Balkanskiereiland, wat Bosnies, 'n Suid-Slawiese taal, as moedertaal praat. Hulle vorm volgens die grondwet saam met Kroate en Serwiërs die titulêre nasie van Bosnië en Herzegowina en maak volgens die laaste sensus van 1996 omtrent 46% van dié land se bevolking uit. Daarbenewens vorm Bosniake belangrike minderhede in Kosowo, Kroasië, Montenegro en Serwië.

Die meeste Bosniake is aanhangers van die Soennitiese Islam. Die Islamisering van Bosnië het met die Ottomaanse verowering in die 15de en 16de eeu begin.

Wêreldwyd leef tussen 2,8 en 4,6 miljoen Bosniake, waarvan sowat 1,8 miljoen in Bosnië en Herzegowina. Die Bosniese diaspora het veral as gevolg van drie gebeure in Bosnië en Herzegowina se geskiedenis in die buiteland gevestig:


</doc>
<doc id="108916" url="https://af.wikipedia.org/wiki?curid=108916" title="Arbeidersparty (Suid-Afrika, 1969)">
Arbeidersparty (Suid-Afrika, 1969)

Die Arbeidersparty was 'n politieke party vir Kleurlinge wat van 1969 tot 1994 in Suid-Afrika bestaan het en jare lank deur Allan Hendrickse gelei is. Hoewel hulle uitgesproke teen apartheid gekant was, het hulle aan die Verteenwoordigende Kleurlingraad deelgeneem. Hulle was egter teen Umkhonto we Sizwe se guerrillastryd en die oproep om internasionale sanksies teen Suid-Afrika gekant.

Die party het later die Raad van Verteenwoordigers in die Driekamerparlement (sedert die stigting daarvan in 1984 tot in 1992) oorheers. Hulle wen 76 van die 80 setels tydens die Suid-Afrikaanse algemene verkiesing van 1984 en 69 setels tydens die Suid-Afrikaanse algemene verkiesing van 1989.

Toe die Nasionale Party onder leiding van F. W. de Klerk besluit om nie-Wit lede te aanvaar, het talle Arbeiders oorgeloop en by die Nasionaliste aangesluit. In 1992 het 'n groep van 36 oudlede, gelei deur Jac Rabie, 'n mosie van wantroue teen Hendrickse uitgebring. Met dalende peilings kom Hendrickse tot die gevolgtrekking dat die Arbeidersparty se doel uitgedien is, en ontbind hy die party in 1994. Hendrickse en sy volgelinge het daarna by die ANC aangesluit.



</doc>
<doc id="108928" url="https://af.wikipedia.org/wiki?curid=108928" title="Zebra-dikkop">
Zebra-dikkop

Die Zebra-dikkop ("Ptereleotris zebra") is 'n vis wat voorkom in die Stille Oseaan, die Indiese Oseaan, die Rooisee en aan die ooskus van Afrika tot by die noorde van KwaZulu-Natal. In Engels staan die vis bekend as die "Zebra dartfish".

Die vis word tot 11 cm lank. Die lyf is groenerig-grys met verskeie nou, pienk vertikale strepe waarvan die kante blou is oor die lyf. Daar is 'n persagtige area net onder die oë en op die kieudeksel. Daar is ook 'n blou rante op beide dorsale vinne.

Die vis leef in vlak koraalriwwe in water wat 2 tot 12m diep is. Hulle leef gewoonlik in groepe saam oor harde substraat. Die mannetjie laat sak die bekkenvinne en klap dit saam tydens paartyd. Hulle vreet hoofsaaklik soöplankton. Hierdie spesie is skaars en skaam.





</doc>
<doc id="108930" url="https://af.wikipedia.org/wiki?curid=108930" title="Swartstert-dikkop">
Swartstert-dikkop

Die Swartstert-dikkop ("Ptereleotris heteroptera") is 'n vis wat voorkom in die Stille Oseaan, die Indiese Oseaan, die Rooisee en aan die ooskus van Afrika tot by die noorde van KwaZulu-Natal. In Engels staan die vis bekend as die "Spot-tail dartfish".

Die vis word tot 12 cm lank en is lank en skraal. Die lyf is lig blou-grys met 'n swart kol op die geel stertvin. Daar is 'n iriserende blou ring om die oë‎.

Hulle leef in tropiese strandmere en koraalriwwe in water wat 7 tot 46m diep is. Die vis is gewoonlik alleenlopers maar leef ook in pare of groepe saam. Hulle verkies sand en klipperige bodems waar hulle gewoonlik net bo die bodem rond beweeg naby hulle skuiling. Die visse vreet soöplankton. Die visse is sku en gaan vinnig veiligheid soek in hul skuiling sodra hulle genader word.





</doc>
<doc id="108932" url="https://af.wikipedia.org/wiki?curid=108932" title="Volkstribuun">
Volkstribuun

'n Volkstribuun het 'n belangrike amp in die Romeinse Republiek van die vyfde of vierde eeu v.C. beklee.

Dié amp het in 494 v.C. op die Mons Sacer, die heilige heuwel oorkant die Aniene-rivier, ontstaan. Die leier van die plebejers, L. Sicinius Bellutus, is hier as eerste volkstribuun aangestel. In 470 is hulle vir die eerste keer deur die "comita tributa" gekies, en C. Sicinius word as tribuun aangestel.

Volkstribune het die plebs teenoor die patrisiërs verteenwoordig. Hulle het nie oor die reg beskik om 'n leër aan te voer nie, maar wel oor die "ius intercessionis", wat die uitvoering van enige bevel of vonnis van die patrisiërs kon veto. Verder het hulle die "ius auxilii" gehad, die reg om plebejers teen die patrisiese magistrate te beskerm. Hulle is onder goddelike beskerming van die godin Ceres geplaas en was onskendbaar. Wie hulle aanval sou deur die gode bestraf word en kon deur iedereen straffeloos gedood word.

Aanvanklik was daar twee tribune, later vyf en uiteindelik tien. Die feit dat hulle "sacrosancti" verklaar is, was belangrik vir die amp se ontwikkeling. Aanvanklik het hulle geen magte of regte nie, maar hulle roep die plebs byeen en neem wette aan of hulle die reg het aldan nie. Ondermeer bereg en veroordeel hulle ook die patrisiërs of hulle die reg daartoe het aldan nie. Hierdeur het hulle aansienlike mag verkry en kon hulle deelneem aan die senaat se vergaderings.

Sulla se hervorming in 81 v.C. (die "Lex Cornelia") het die mag van die tribune grootliks beperk. Hulle het die reg verloor om in die vergadering van die plebejers wette te bespreek of aan te neem. Die enigste reg wat oorgebly het was die vetoreg.


</doc>
<doc id="108933" url="https://af.wikipedia.org/wiki?curid=108933" title="494 v.C.">
494 v.C.



</doc>
<doc id="108934" url="https://af.wikipedia.org/wiki?curid=108934" title="Enkelvin-dikkop">
Enkelvin-dikkop

Die Enkelvin-dikkop ("Ptereleotris monoptera") is 'n vis wat voorkom in die Stille Oseaan, die Indiese Oseaan, en aan die ooskus van Afrika tot by die noorde van KwaZulu-Natal. In Engels staan die vis bekend as die "Monofin dartfish". Die vis het sy naam gekry omrede all dikkoppe twee dorsaalvinne het behalwe hierdie spesie.

Die vis word tot 15 cm lank en sy lyf is ligblou tot groen tot geel. Daar is 'n blou skynsel oor die maag en dik, breë, swarterige streep onder die oog. Die analevin is rooierig. Die volwasse visse se stertvin lobbe ontwikkel lang filamente.

Hulle leef in klein tot groot groepe saam in koraalriwwe in water wat 10 tot 25m diep is waar hulle net bo die rif rondswem. Hulle skuil in holtes in die riwwe of gate in die sand. Die visse vreet soöplankton. Die visse is ook sku en is redelik volop in Sodwanabaai.





</doc>
<doc id="108935" url="https://af.wikipedia.org/wiki?curid=108935" title="Tian Meyer">
Tian Meyer

Tian Meyer (* 20 September 1988, Pietermaritzburg) is ’n Suid-Afrikaanse rugbyspeler wat in die Superrugbyreeks vir die Cheetahs, en in die Curriebeker vir die Vrystaat Cheetahs op skrumskakel speel.

Hy het voorheen vir die Pumas, Goue Leeus, Natalse Haaie en Griekwas in die Curriebekerkompetisie uitgedraf, en ook vir die Lions in die Superrugbykompetisie. In 2014 het hy ’n tweejaarkontrak met die Griekwas onderteken. Na afloop van sy kontrak met die rugbyunie in Kimberley het hy hom by die Vrystaat aangesluit.


</doc>
<doc id="108936" url="https://af.wikipedia.org/wiki?curid=108936" title="Kleurspeling">
Kleurspeling

Kleurspeling (ook irisering of opalessensie genoem) is 'n speling van reënboogkleure wat van een kleur na 'n volgende oorgaan. Kleurspeling is 'n fisiese eienskap van somme oppervlaktes, wat dit laat lyk of dit van kleur verander soos die hoek van die oog of die beligting daarop verander. Die woord is van die Griekse "iris", wat reënboog beteken, afgelei.

Irisering kom algemeen in die natuur voor. Mens kry skulpe wat iriseer en olie op water het 'n iriserende skynsel. Ander voorbeelde is die vlerke van sommige skoenlappers, seepbelle en sommige minerale.

Iriserende kleure is die gevolg van die breking en interferensie van lig in of op die oppervlak van 'n voorwerp wat uit verskillende lae met verskillende brekingswaardes bestaan. Dit is die resultaat van meervoudige refleksies in 'n (semi-) deursigtige materiaal. Hierdeur ontstaan faseverskuiwings in die refleksie van die uittredende liggolwe. Deur onderlinge interferensie (inmenging) van hierdie golwe ontstaan modulasieverskille, wat sommige golflengtes versterk en ander weer verswak.

Omdat die effek van die kykhoek afhang, kan die dinamiese karakter van irisering nie met fotografie vasgevang word nie.


</doc>
<doc id="108941" url="https://af.wikipedia.org/wiki?curid=108941" title="Luitenant-doktervis">
Luitenant-doktervis

Die Luitenant-doktervis ("Acanthurus tennentii") is 'n vis wat wydverspreid voorkom in die Indiese Oseaan; ook aan die ooskus van Afrika suidwaarts tot by KwaZulu-Natal. In Engels staan die vis bekend as die "Lieutenant surgeonfish".

Die vis word tot 30 cm lank. Die kleur van die vis kan varieer van lig grys-bruin tot donkerbruin afhangende van die vis se gemoedstoestand. Daar is 'n kenmerkende paar swart, horisontale strepe agter die bokant van die kieuedeksel. Daar is ook 'n swartkol met 'n blourand op die basis van die stertvin. Die stertvin is holrond met 'n ligblou rant. Die anale- en bekkenvin het blou rante.

Die vis leef in aflandige koraal- en rotsriwwe in water wat 10 tot 40m diep is. Hulle is alleenlopers maar kan ook in klein groepies voorkom en vreet alge wat op die rif groei.





</doc>
<doc id="108944" url="https://af.wikipedia.org/wiki?curid=108944" title="Swartseevloot">
Swartseevloot

Die Swartseevloot (Russies: Черноморский Флот, "Tsjernomorski Flot") is ’n groot, strategiese afdeling van die Russiese Vloot (voorheen van die vloot van die Sowjetunie en die Russiese Keiserryk) wat sedert die laat 18de eeu in die Swart- en Middellandse See aktief is. Die vloot se basisse is verskeie hawens in die Swartsee en die See van Azof, terwyl sy infrastruktuur op verskillende plekke op die Krim en in Krasnodar-krai geleë is.

Dit is vermoedelik op 13 Mei 1783 saam met sy hoofbasis, die stad Sewastopol, deur prins Potemkin gestig. Rusland het ’n lang stryd teen sy hoofteenstander in die streek, die Ottomaanse Ryk, gevoer. Dit is van geweldige historiese en politieke belang vir Rusland. In 1790 het Russiese vlootmagte onder aanvoering van admiraal Fjodor Oesjakof die Turkse Vloot by die Slag van Kertsj-straat verslaan.

Vanaf 1841 is die vloot deur die Londense Konvensie tot die Swartsee beperk. Ná die Krimoorlog het die Verdrag van Parys (1856) bepaal die Swartsee moet ’n gedemilitariseerde gebied word, maar Rusland het ’n ruk later die verdrag verwerp en sy militêre mag in die gebied herstel.

Die bemanning van die slagskip "Potemkin" het kort ná die vloot se nederlaag in die Russies-Japannese Oorlog in opstand gekom in wat bekend is as die Russiese Rewolusie van 1905. Hoewel die rewolusie taamlik wreed onderdruk is, het dit tog gelei tot ’n vinniger pas van hervorming in Rusland. Dit was egter nie genoeg om ’n tweede rewolusie te keer wat in 1917 ’n einde gebring het aan die Romanof-bewind nie.

Hulle het ook tydens die Eerste Wêreldoorlog teen die Turke, tydens die Tweede Wêreldoorlog teen Roemenië en tydens die Suid-Ossetiese Oorlog (2008) teen Georgië geveg.

Nadat die Sowjetunie aan die einde van die 20ste eeu verbrokkel het, was die Krim deel van die Oekraïne en het die grootste deel van die vloot se personeel en geriewe onder die jurisdiksie van dié land geval. Die grondgebied is egter aan Rusland verhuur, aanvanklik tot in 2017. 

Weens kleiner fondse het die belang van die vloot in dié tyd afgeneem. Vroeg in die 21ste eeu het Rusland egter elemente van die Swartseevloot aan die kus van Georgië ontplooi vanweë konflik in die Kaukasus (veral tydens die Suid-Ossetiese Oorlog van 2008). 

In April 2010 is die huurooreenkoms tussen Rusland en Oekraïne met 25 jaar verleng, tot in 2042. In ruil daarvoor het Rusland goedkoper aardgas aan Oekraïne gelewer.

Tydens die Krimkrisis in 2014 het die Outonome Republiek Krim hom op 11 Maart van dié jaar onafhanklik van Oekraïne verklaar en opname in Rusland versoek. Rusland het dié versoek toegestaan en op 21 Maart 2014 is ’n verdrag onderteken waarvolgens Rusland militêre beheer oor die Krim oorneem. Die wettigheid van die verdrag word egter internasionaal bevraagteken.


</doc>
<doc id="108947" url="https://af.wikipedia.org/wiki?curid=108947" title="Geelvin-doktervis">
Geelvin-doktervis

Die Geelvin-doktervis ("Acanthurus xanthopterus") is 'n vis wat wydverspreid voorkom in die Stille Oseaan en Indiese Oseaan; ook aan die ooskus van Afrika suidwaarts tot by KwaZulu-Natal. In Engels staan die vis bekend as die "Yellowfin surgeonfish".

Die vis word tot 62 cm lank en is die grootse doktervis. Dit is blou-grys tot bruin met onreëlmatige, horisontale gebroke bruin tot donkergrys strepe wat oor die lyf strek. Daar is 'n kenmerkende geel vlek oor die oog. Die pektoralevinne is geel terwyl daar klein, fyn, ligte bruin strepies op die dorsale- en analevinne is. Die stertvin is blouerig met 'n wit ring om die stertvinbasis. Daar is ook 'n swart kol op die basis van die stertvin. Die vis kan sy kleur varieer tot lig blougrys, afhandgende van sy gemoedstoestand. Dit gebeur by die skoonmaak stasies.

Die vis leef in tropiese strandmere en ook aflandige koraal- en rotsriwwe in water wat 15 tot 90m diep is. Hulle swem dikwels oor sanderige gebiede naby die riwwe waar hulle alge soek.

Die vis kan maklik verwar word met die Lang doktervis ("Acanthurus mata").





</doc>
<doc id="108953" url="https://af.wikipedia.org/wiki?curid=108953" title="Gupta">
Gupta

Gupta (/ˈɡuːptə/; Devanagari: गुप्ता) is 'n algemene familienaam van Indiese oorsprong.

Volgens party akademici is die naam Gupta afgelei van die Sanskrit "goptri", wat 'beskermer' of 'goewerneur' beteken. Volgens die bekende historikus R. C. Majumdar is die familienaam Gupta op verskillende tye deur verskillende gemeenskappe in die noordelike en oostelike dele van Indië aangeneem..

Dit kan na die volgende persone verwys:



</doc>
<doc id="108954" url="https://af.wikipedia.org/wiki?curid=108954" title="Guptafamilie">
Guptafamilie

Die Guptafamilie is 'n Indies-Suid-Afrikaanse sakefamilie. Die merkwaardigste lede van die familie is die broeders Ajay, Atul en Rajesh "Tony" Gupta. Die familie bly omstrede vir hul noue verhouding met die Suid-Afrikaanse president Jacob Zuma. Die bande het gelei tot wydverspreide bewerings van korrupsie, onbehoorlike invloed en staatkaping - 'n term wat gebruik word om te beweer dat die regering bedrywighede en besluite onderneem, sekere hoëvlakaanstellings bepaal, en die beheer van sommige staatsondernemings bepaal vir die Gupta-familie se direkte of indirekte voordeel, of in ooreenstemming met hierdie gesin se goedkeuring. 

Die Guptafamilie besit 'n sakeryk wat rekenaartoerusting, media en mynbou insluit. In 1993, kort voor die land se eerste demokratiese verkiesing, het die gesin van die Indiese deelstaat van Uttar Pradesh na Suid-Afrika verhuis. Hulle het kort daarna die maatskappy "Sahara Computers" gestig. Die familie het in die Sahara Estate in Saxonwold, Johannesburg gewoon. Dit is 'n kompleks wat uit ten minste vier wonings bestaan.


</doc>
<doc id="108955" url="https://af.wikipedia.org/wiki?curid=108955" title="Jacques du Toit">
Jacques du Toit

Jacques du Toit (* 19 November 1993, Bloemfontein) is ’n Suid-Afrikaanse rugbyspeler wat in die Superrugbyreeks vir die Cheetahs, en in die Curriebeker vir die Vrystaat Cheetahs op haker speel. 

In 2011 is Du Toit gekies vir die Vrystaatse o/18 Cravenweekspan wat in Kimberley meegeding het. Hy was in twee wedstryde in die beginspan en die Vrystaat is as nie-amptelike wenners van die toernooi aangewys nadat hulle die Goue Leeus met 28–17 in die hoofwedstryd geklop het.

Na sy hoërskoolloopbaan hy Du Toit hom by die Vrystaat Cheetahs Akademie aan die Universiteit van die Vrystaat aangesluit en was hy die eerstekeuse haker vir die Vrystaatse o/19-span gedurende die 2012 O/19 Provinsiale Kampioenskap waar hy in tien wedstryde in die beginspan was en ’n drie gedruk het in die span se wedstryd teen die SWD Arende.

In 2012 is hy gekies vir die Shimlaspan in die Varsitybekerkompetisie en het hy in een wedstryd teen Wits gespeel.

Daarna is hy gekies vir die Suid-Afrikaanse nasionale o/20-span wat in Frankryk aan die 2013 IRR Juniorwêreldkampioenskap deelgeneem het. Het het in dieselfde jaar vir die Vrystaatse o/21-span in die O/21 Provinsiale Kampioenskap gespeel en het ’n drie gedruk in hulle wedstryd teen die Luiperds.

In 2014 het hy weer vir die Shimlas gespeel, hierdie keer in sewe wedstryde. Hierna is hy opgetrek na die Vodacombekerspan van die Vrystaat vir die 2014-seisoen. Hy het sy eersterangse debuut teen die Keniaanse uitnodigingspan, Simba XV, wat die Vrystaters met 77-10 gewen het. Hy het ook in 2014 se O/21 Provinsiale Kampioenskap vir die Vrystaat uitgedraf.

Teen die einde van die 2015 Varsitybekerkompetisie het Du Toit weer vir die Shimlas gespeel en was onder meer plaasvervanger in die eindstryd wat die Shimlas met 63-33 teen die NWU Pukke gewen het vir hul eerste titel in die toernooi. Daarna het hy weer vir die Vrystaatse Vodacombekerspan gespeel.

Du Toit is by die Vrystaat Cheetahs se Curriebekerspan vir die 2015-seisoen ingesluit.


</doc>
<doc id="108956" url="https://af.wikipedia.org/wiki?curid=108956" title="André Arendse">
André Arendse

André Arendse (1967-) is 'n voormalige doelwagter van die Suid-Afrikaanse nasionale sokkerspan. Sy eersterangse loopbaan strek oor 14 seisoene (1991–2004) en hy verteenwoordig sy land in 67 internasionale wedstryde (1995–2004). Omdat al Bidvest Wits se doelwagters beseer was, speel hy in 2013 in die Premier Sokkerliga (PSL) en word hy op 46 die oudste speler nóg in dié liga.

Arendse maak sy debuut in 1991 vir die Cape Town Spurs in die destydse NSL (Nasionale Sokkerliga). In 1992 speel hy as leenspeler vir Santos Kaapstad. Hy het later professionele sokker vir Oxford United, Fulham (beide in Engeland), Santos, Mamelodi Sundowns en Supersport United gespeel.

Hy staak se sokkerloopbaan in 2009 nadat hy (as 'n lid van SuperSport United) die Premier-sokkerliga wen. In Mei 2013 keer hy tot die spel terg, om Bidvest Wits met 'n noodsituasie te help. Die klub se doelwagters (Steven Hoffman, Jackson Mabokgwane, Emile Baron en Ryan Harrison) was almal beseer. Dit maak hom die oudste speler in PSL-geskiedenis, en oortref hy Bruce Grobbelaar se vorige rekord.

Arendse maak sy internasionale debuut in 1995 en het 67 keer vir Suid-Afrika uitgedraf. Hy was aanvanklik in die groep vir die FIFA Sokker-Wêreldbekertoernooi in 1998, maar moes as gevolg van 'n besering onttrek. Sy plaasvervanger, Paul Evans, het ook weens beserings onttrek en is deur Simon Gopane vervang. Hy het later aan die FIFA Sokker-Wêreldbekertoernooi in 2002 deelgeneem, en tree in 2004 uit internasionale sokker uit. Hy was ook deel van die span wat die Afrikanasiesbeker in 1996 gewen het.



</doc>
<doc id="108961" url="https://af.wikipedia.org/wiki?curid=108961" title="Zubaida Tharwat">
Zubaida Tharwat

Zubaida Tharwat (Arabies: زبيدة ثروت, [zebeːda sarwat]; (15 Junie 1940 - 13 Desember 2016) gebore in Alexandrië, Egipte was 'n Egiptiese aktrise.

Tharwat het haar loopbaan op die ouderdom van 16 jaar begin. Sy het bekend geword nadat sy 'n skoonheidswedstryd gewen het. In haar eerste film het sy naas Abdel Halim Hafez gewerk. Tharwat het haar loopbaan tot 1987 voortgesit. Tydens haar loopbaan het sy naas ander bekende Egiptiese akteurs en aktrises soos Soad Hosny en Omar Sharif gewerk.

Die jong Tharwat word dikwels met Jennifer Lawrence vergelyk.


</doc>
<doc id="108964" url="https://af.wikipedia.org/wiki?curid=108964" title="Serwiërs">
Serwiërs

Die Serwiërs (Serwies: Срби/"Srbi", [sr̩̂bi]) is 'n Slawiese nasie en etniese groep inheems aan Serwië en aangrensende lande van die Balkanskiereiland, wat Serwies, 'n Suid-Slawiese taal, as moedertaal praat. Hulle vorm die titulêre nasie van Serwië en maak volgens die laaste sensus van 2011 omtrent 83% van dié land se bevolking uit. Daarbenewens vorm Serwiërs volgens die grondwet saam met Bosniake en Kroate die titulêre nasie van Bosnië en Herzegowina en maak volgens die laaste sensus van 1996 omtrent 38% van dié land se bevolking uit.

Wêreldwyd leef tussen 11,5 en 12,5 miljoen Serwiërs, waarvan byna 6 miljoen in Serwië en 1,4 miljoen in Bosnië en Herzegowina. Daarbenewens vorm Serwiërs belangrike minderhede in Kosowo, Kroasië, Noord-Masedonië en Slowenië.

Die meeste Serwiërs is aanhangers van die Serwies-Ortodokse Kerk, waarna die drie-vinger saluut oorspronklik verwys. Hierby word die duim, wysvinger en middelvinger aan die uitgestrekte arm getoon, wat die Drie-eenheid van die vader, die seun en die Heilige Gees simboliseer.

Na die einde van die Tweede Wêreldoorlog het Wes-Duitsland in die 1950's en 1960's sy grootste ekonomiese opswaai beleef, die sogenaamde "Wirtschaftswunder", en die regering het Serwiërs genooi om in dié land te gaan werk en woon. Sulke kontrakte het Joego-Slawië onder andere met Europese lande soos Frankryk, Oostenryk, Swede en Switserland gesluit.


</doc>
<doc id="108965" url="https://af.wikipedia.org/wiki?curid=108965" title="Blouband-doktervis">
Blouband-doktervis

Die Blouband-doktervis ("Acanthurus lineatus") is 'n vis wat wydverspreid voorkom in die Stille Oseaan en Indiese Oseaan; ook aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Bluebanded surgeonfish".

Die vis word tot 38 cm lank en is opmerklik in die water. Daar is verskeie horisontale, bloue strepe met swart rante op die vis se lyf wat strek van die kop tot by die stertvin se basis. Daar is geel strepe tussen die blou strepe. Die pens is persagtig terwyl al die vinne helder blou rante het. Die stertvin is holrond.

Die vis leef in rotskus areas en ook vlak riwwe waar die water onstuimig is. Hulle beweeg bokant die riwwe rond in water wat 1 tot 12m diep is. Die onvolwasse vissies word soms gevind in tussengety poele. Hulle vreet alge en is alleenlopers maar kan ook in klein groepies gevind word. Die vis aggressief.





</doc>
<doc id="108969" url="https://af.wikipedia.org/wiki?curid=108969" title="Sjokolade-doktervis">
Sjokolade-doktervis

Die Sjokolade-doktervis ("Acanthurus thompsoni") is 'n vis wat wydverspreid voorkom in die Stille Oseaan en Indiese Oseaan; ook aan die ooskus van Afrika suidwaarts tot by noord KwaZulu-Natal. In Engels staan die vis bekend as die "Chocolate surgeon".

Die vis word tot 27 cm lank en is donkerbruin tot lig met 'n wit stert. Daar is 'n donker kol by agterkant van die dorsalevin wat slegs sigbaar is wanneer die vis sy ligter kleur variasie vertoon, soos by die skoonmaak stasies. Die onvolwasse vissies het ligte geel vinne.

Hulle leef in aflandige koraalriwwe in water wat 4 tot 22m diep is en leef loserige groepe saam. Die visse vreet soöplankton.





</doc>
<doc id="108972" url="https://af.wikipedia.org/wiki?curid=108972" title="Langdoktervis">
Langdoktervis

Die Langdoktervis ("Acanthurus mata") is 'n vis wat wydverspreid in die Stille Oseaan, Indiese Oseaan en die Rooisee voorkom; ook aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Elongate surgeon".

Die vis word tot 50 cm lank en sy lyf is blou tot bruin met verskeie dun, horisontale, golfvormagtige strepies op die lyf en kop. Volwasse visse het 'n geel vlek oor die oog wat later verander na twee strepe voor die oog. Die boonste lip is geel en daar is 'n swart kol op die stertvin se basis. Die dorsale- en anale vinne is lig bruingeel. Die vis kan ook sy kleur verander na ligblou na aanleiding van sy gemoedstoestand. Die onvolwasse vissies het duideliker strepe en 'n wit streep op die stertvin se basis.

Hulle leef in aflandige koraal- en rotsriwwe in water wat 5 tot 40 m diep is. Hulle leef in klein groepies saam of in groter skole in oop water naby riwwe. Hulle word ook gesien by skoonmaakstasies. Die visse vreet hoofsaaklik soöplankton.

Die vis word maklik verwar met die geelvin-doktervis ("Acanthurus xanthopterus").





</doc>
<doc id="108989" url="https://af.wikipedia.org/wiki?curid=108989" title="Beamish Museum">
Beamish Museum

Beamish, The Living Museum of the North is 'n opelugmuseum in Beamish naby Stanley in die Engelse graafskap Durham. Die primêre doel van die museum is om 'n indruk te gee van die alledaagse lewe in stedelike en landelike streke van Noordoos-Engeland op die hoogtepunt van die industrialisering in die vroeë 20ste eeu.

Baie van die museum se restorasiewerk en vertonings is aan die laat Victoriaanse en die Edwardiaanse tydperk gewy, terwyl besoekers ook 'n indruk kry van die plattelandse lewe onder die invloed van die nywerheidsomwenteling in omstreeks 1825. Die museum maak op sy terrein van 120 hektaar (300 akkers) gebruik van 'n mengsel van geboue wat uit ander dele van Engeland hierheen verskuif is, asook oorspronklike plaaslike strukture en geboue wat herbou is; 'n groot versameling van voorwerpe, werkende voertuie en toerusting; asook vee en personeel in historiese kleredrag.

Aan die museum is sedert sy opening in 1972 'n reeks pryse toegeken, waaronder dié van Europese Museum van die Jaar in 1987, terwyl dit ook as voorbeeld vir ander "lewende museums" gedien het. Naas sy funksie as opvoedkundige bron lewer die museum ook 'n belangrike bydrae tot die bewaring van tradisionele Noord-Engelse en skaars veerasse.



</doc>
<doc id="108993" url="https://af.wikipedia.org/wiki?curid=108993" title="London Docklands">
London Docklands

London Docklands is die naam vir 'n gebied in die ooste en suidooste van Londen, Engeland. Dit maak deel uit van die administratiewe distrikte ("boroughs") Tower Hamlets, Lewisham, Newham en Greenwich. Die plaaslike dokke het oorspronklik deel uitgemaak van Londen se hawe wat op sy hoogtepunt die grootste ter wêreld was, maar is intussen herontwikkel om hoofsaaklik as woon- en sakebuurt te dien. 

Die naam "London Docklands" is vir die eerste keer in 'n regeringsverslag oor die beplande herontwikkeling van die gebied in 1971 gebruik. Tans word dit algemeen gebruik om na dié voorheen benadeelde gebied in die ooste van die Britse hoofstad te verwys. Sowel die naam asook die herontwikkelingsprojek, wat daarmee verbind word, is nie heeltemal onomstrede nie. So is die "London Docklands Development Corporation (LDDC)", wat in 1981 in die lewe geroep is om die herontwikkeling van die Docklands te behartig, daarvan beskuldig dat dit met sy klemtoon op luukse eiendomsprojekte eerder na die belange van welgesteldes omgesien het as na dié van plaaslike gemeenskappe wat onder die tekort aan bekostigbare behuising gely het.


</doc>
<doc id="108994" url="https://af.wikipedia.org/wiki?curid=108994" title="Vercingetorix">
Vercingetorix

Vercingetorix (ca. 72 v.C. – Rome 46 v.C.) was 'n Galliese leier en bevelhebber. Hy was Julius Caesar se grootste teenspeler tydens die Galliese oorlog wat beskryf word in Caesar se "De Bello Gallico".

Hy was die leier van die Arverni, 'n Galliese stam in die Massif Central, 'n gebied wat steeds weinig van Caesar se veroweringe gesien het, omrede sy veldtog meer in die noorde plaasgevind het. Die oorlog word in 52 v.C. beslis in Alesia, vandag Alise-Ste Reine. Die Galliërs is verskans in 'n "oppidum" wat die saamstroming van twee riviere domineer. Vercingetorix bied uiteindelik aan homself oor te gee aan Caesar om sy mans te spaar. Hy word gevange geneem en na Rome gelei waar hy moet deelneem aan Caesar se triomftog. Daarná word hy gedood.


</doc>
<doc id="108995" url="https://af.wikipedia.org/wiki?curid=108995" title="78 v.C.">
78 v.C.




</doc>
<doc id="108996" url="https://af.wikipedia.org/wiki?curid=108996" title="Leer (stof)">
Leer (stof)

Leer is 'n materiaal wat van die vel van diere gemaak word. Die velle van beeste, varke en bokke word dikwels hiervoor gebruik. Vir meer eksotiese leersoorte word die velle van diere soos slange, krokodille en volstruise ingespan. Produkte soos skoene, handsakke en klere word van leer vervaardig.

Om die velle voor te berei word oortollige vleis eers verwyder. Indien velle bewaar word is daar 'n gevaar dat dit gaan verrot. Die faktore wat dit bevorder is

Om die verrotting te verhoed word velle meestal of gedroog of met sout behandel. Droging is dikwels in die verlede toegepas, maar word vandag meestal vervang deur soutbehandeling. In droë, warme klimate waar sout duur en skaars is, word droging steeds toegepas. Ná die soutbehandeling moet die vel opnuut bevogtig word.

Daarna word dit in kalkwater geweek om die hare los te kry. Die ontharing word dikwels met 'n oplossing van gebluste kalk en sulfied (en/of waterstofsulfied) uitgevoer. Die volgende stap is om dit op te hang en die hare met 'n mes af te skraap. Vandag bestaan daar ook masjiene wat dit doen. Die kalk kan dan uitgewas word, waarna die looiproses begin.

Die velle word dan met 'n looistof in 'n kuip behandel, sodat dit leer word. Met die looiery word die proteïene in die vel onoplosbaar gemaak. Om die eintlike looibewerking beter te laat werk word die vel in 'n oplossing met 1% swawelsuur en 10% sout geplaas. Dit protoneer die karboksielgroepe van die kollageen.
Dikwels word vir die looibewerking soute van chroom(III) gebruik, soos chroomaluin ..24. Die gebruik van chroom kan egter problematies wees omrede chroom(VI) karsinogeen is. Vandag word die gebruik tot chroom(III) beperk. Die bas van seker bome, soos die swartwattel, is ook as looistof aangewend. Die leer kan ook na voorkeur gekleur word. Ter afronding word die leer gebrei om dit sag te maak.


</doc>
<doc id="108997" url="https://af.wikipedia.org/wiki?curid=108997" title="Leer">
Leer

Leer kan na een van die volgende verwys:


Pas op om nie "leer" met "leër" of "lêer" te verwar nie. 'n Leër is 'n krygsmag (troepe met hul wapens) terwyl 'n lêer 'n omslag vir dokumente is.


</doc>
<doc id="108998" url="https://af.wikipedia.org/wiki?curid=108998" title="Leer (toestel)">
Leer (toestel)

'n Leer is 'n toestel met trappe waarmee daar teen hoë voorwerpe op- of afgeklim word. 'n Leer bestaan uit twee ewewydige balke of toue met dwarsstukke (sporte) waarop getrap word as 'n mens klim. Die klimmer hou met sy hande aan die balke vas, terwyl hy met sy voete van die een trap na die volgende beweeg.
Lere kan van metaal, hout of selfs van tou gemaak word. Daar is hoofsaaklik twee soorte lere: rigiede (stewige) lere en toulere.

Rigiede lere kan rond gedra word, maar word soms permanent geïnstalleer, soos in swembaddens of teen torings en stapelbeddens. Nie-permanente lere word teen voorwerpe gestut, of kan vrystaande gebruik word. Sommige lere kan verleng of opgevou word, wat dit makliker maak om hulle op te slaan en weg te bêre.

Toulere word meestal gebruik om teen bome of rotswande te klim. Sulke lere moet ten minste aan die bokant aan iets vasgebind wees. Dit is moeiliker om 'n touleer as 'n rigiede leer te gebruik. 'n Touleer kan egter maklik opgerol en weggebêre word.

Traplere word hoofsaaklik in en om die huis gebruik om dinge wat nie te hoog is nie by te kom, soos om gordyne te hang of goedere uit 'n hoë kas te haal. Hulle is gewoonlik in die vorm van 'n onderstebo "V" met 'n platform bo-op waarop mens kan staan.
Lere word algemeen op brandweerwaens gemonteer. Hierdie lere kan na enige kant gedraai word, vanwaar die brandweermanne die brand onder beheer kan bring.


</doc>
<doc id="109000" url="https://af.wikipedia.org/wiki?curid=109000" title="Nasinae">
Nasinae

Nasinae – ook bekend as die Eenhoringvisse – is 'n sub-familie wat hoort tot die familie Acanthuridae. Daar is slegs een genus wat hoort tot die sub-familie. Die kenmerk van die sub-familie is die horingagtige uitgroeisel op die voorkop (vandaar die groepnaam) terwyl by sommige spesie daar slegs 'n ronde knop uitgroei. Hierdie uitgroeisel verskyn eers na die vis volwassenheid bereik het. By sommige spesies kom die verskynsel slegs by die mannetjies voor. Nog 'n kenmerk van die sub-familie is dat daar twee of soms een hoekagtige, skerp plate weerskante van die stertvin basis is. Hierdie plate is in werklikheid skubbe. Die vis kan die plate gebruik vir verdediging. Die sub-familie kan hulle kleure varieer afhangende van hul gemoedstoestand.

Daar is slegs een genus met agttien spesies wat hoort tot dié sub-familie en twaalf van die spesies kom aan die Suid-Afrikaanse kus voor.





</doc>
<doc id="109001" url="https://af.wikipedia.org/wiki?curid=109001" title="Leer (stad)">
Leer (stad)

Leer is 'n stad en munisipaliteit in Oos-Friesland, in die noordwestelike deel van die Duitse deelstaat Nedersakse. Dit is die hoofstad (kreisstad) van die gelyknamige distrik (Landkreis). Die stad het 33 925 inwoners.

Leer het oorspronklik aan die Leda-rivier ontstaan, maar het geleidelik na die oewers van die Eems-rivier uitgebrei. As gevolg hiervan kan die stad deur skepe per see bereik word. Dit is per spoor en snelweg aan Groningen (in Nederland), Emden, Bremen en die Suide (Rheine en die industriële Ruhrgebied) verbind.

Die munisipaliteit is in nege dele verdeel:



</doc>
<doc id="109003" url="https://af.wikipedia.org/wiki?curid=109003" title="Nico Smith">
Nico Smith

Nico Smith (1929 - 19 Junie 2010) was 'n Suid-Afrikaanse leraar en prominente teenstander van apartheid. Smith was 'n professor in teologie aan die Universiteit van Stellenbosch, 'n lid van die Afrikaner Broederbond, en 'n predikant van die Nederduitse Gereformeerde Kerk. In die 1980's het Smith sy leefstyl verruil om in Mamelodi, 'n verarmde en gesegregeerde swart gemeenskap in Pretoria, te gaan woon, waar hy die swart gemeenskap ondersteun het in hul stryd teen apartheid. Smith het by die NG Kerk in Afrika (NGKA), 'n afsonderlike tak van die NG Kerk vir nie-blankes, aangesluit, as gevolg van die NG Kerk se verbintenis tot apartheid. 

Smith het grootgeword in die Oranje-Vrystaat, en is grootgemaak met die konvensionele Afrikanerstandpunte oor die minderwaardigheid van bruin- en swartmense in daardie dae. Hy het deelgeneem aan die vieringe toe die Nasionale Party die 1948-verkiesing gewen het. Smith het vir sewe jaar aan die Universiteit van Pretoria gestudeer, waar hy ‘n graad in teologie bekom het, en daarna is hy as 'n predikant van die NG Kerk georden. Smith het vir 'n tydperk van 7 jaar sendingwerk in Venda gedoen, waar hy die gaping tussen wit en swart in die Suid-Afrikaanse samelewing gesien het. Daarna het hy vir drie jaar by die hoofkantoor van die NG Kerk in Pretoria gewerk. Terwyl hy in Pretoria gewerk het, ontvang hy 'n uitnodiging om aan te sluit by die gesogte Afrikaner Broederbond, wat baie van die elite Afrikanergemeenskap en regeringsamptenare ingesluit het. Smith het later van sy 10-jarige Broederbondlidmaatskap gesê: "Ek is baie dankbaar dat God aan my 'n geleentheid gegee het om te ontdek wat aangaan in die harte en gedagtes van Afrikaners." Smith het met die hulp van die Broederbond voortgegaan om trappe is sy professionele loopbaan te klim, en is aangestel as professor in teologie aan die Universiteit van Stellenbosch.

Terwyl Smith steeds gehou het by die tipiese wit Suid-Afrikaanse standpunte van die tyd, is die saadjie vir sy latere verandering van posisie reeds in die 1960's en 1970's geplant. Smith het die Switserse teoloog, Karl Barth, gekrediteer vir sy hulp om hom uiteindelik te laat besluit het om apartheid te beveg. In 1963, het Barth hom gevra of hy werklik vry is om die Evangelie in Suid-Afrika te verkondig. Barth het hom die vraag drie keer gevra, en afgesluit met "Sal jy vry wees om die evangelie te verkondig, selfs as die regering in jou land vir jou vertel dat jy teen die hele stelsel preek?" Smith het bevind dat "Ek kon nie regtig die vraag eerlik antwoord nie. Ek het gedink ek is vry, en tog was ek nie seker nie." Smith het later gesê dat hy besef het hy moet besluit "om my teologie te onderrig maar nie toe te pas nie, of om dit toe te pas en die gevolge te dra."

In 1981, kon Smith nie meer sy lidmaatskap in die Afrikaner Broederbond met 'n goeie gewete hou nie, en hy bedank as lid. Hy het dit vergelyk met sosiale selfmoord - baie van sy "vriende" wou skielik niks met hom te doen gehad het nie. Smith se hoofde was woedend toe hy begin met 'n aggressiewe uitdaging van apartheid in sy klasse. Hulle wou hê dat hy "teorie moes onderrig, en nie gevolgtrekkings nie." Smith het deelgeneem aan openbare proteste teen die omstoot van plakkershutte in Kaapstad, en hy is geroep voor 'n kerkkommissie waar hy homself moes verdedig. Smith het besluit om uit sy professoraat te bedank en verlaat die NG Kerk om by die kerk se nie-blanke tak, die NG Kerk in Afrika, aan te sluit. Smith en sy vrou Ellen het van daardie punt af anti-apartheid-aktiviste geword. Hy begin in 1982 in Mamelodi preek, in 'n voorstad wat in daardie tyd slegs deur nie-blankes bewoon kon word, as gevolg van die Groepsgebiedewet. Smith het uiteindelik in 1985 seldsame toestemming van die Suid-Afrikaanse regering ontvang om daar te woon. Smith en sy vrou was die enigste blankes wat in daardie tyd in die voorstad gewoon het. In Mamelodi, het hy nie net as 'n predikant opgetree nie, maar ook as 'n gemeenskapsorganiseerder en burgerlike beplanner om integrasie en interaksie tussen die aparte gemeenskappe aan te moedig. In 1988 organiseer hy 'n uitruiling waarby 170 blankes by swart gesinne in Mamelodi ingetrek het, terwyl 35 swartmense by wit gesinne in die voorstede van Pretoria gaan woon het. Die uitruiling het vier dae geduur. Smith het verduidelik dat hy die uitruiling gereël het omdat "Wit vrees is een van die groot struikelblokke tot begrip en vordering in hierdie land... maar oor die afgelope twee jaar was daar 'n toenemende bewustheid onder blankes oor die diepte en die graad van swart woede." Die uitruiling was aangeval as "'n poging om Marxisme te bevorder", in die tyd toe byna enige teenstand teen apartheid gesien was as 'n kommunistiese komplot om die land te destabiliseer. Smith het ook gevra vir 'n ondersoek na die verdagte moorde op anti-apartheidsaktiviste. 

In 1989 verhuis hy terug na 'n blanke voorstad van Pretoria. Smith se Suid-Afrikaanse model van die tuismaaltyd en storievertel behaal die 1989 "Beyond War"-toekenning, en inspireer die "Jewish-Palestinian Living Room Dialogue Group" in die Verenigde State.

Na die val van apartheid, het Smith gehelp bou aan 'n veelrassige gemeente in Pretoria. Smith het voortgegaan om 'n kritikus van die NG Kerk wees vir die vermeende traagheid in die integrasie met die Verenigende Gereformeerde Kerk in Suider-Afrika (die opvolger van die anti-apartheid NG Kerk in Afrika) In 2009 skryf hy die boek "Die Afrikaner Broederbond: Belewinge van die Binnekant", waarin hy kritiek uitspreek teenoor die Afrikaner Broederbond. In 'n artikel in die Afrikaanse koerant Die Burger, in 2009 waarsku hy Afrikaners dat die demokratiese oorgang van 1994, 'n ramp soos die byna volledige ballingskap van blankes in Algerië, na die Algerynse Onafhanklikheidsoorlog, voorkom het. Daar het Frankryk en sy wit Algerynse minderheid nie die mag vreedsaam opgegee nie, en dit het gelei tot 'n geweldadige oorlog. Dit was Smith se opinie dat te veel nostalgie vir die ou dae van spesiale "kulturele regte" kon afstuur op 'n soortgelyke ramp, en dat blanke Afrikaners nie moet kla oor die swart-gedomineerde regering in terme van ras nie, en ook nie vra vir die be-eindiging van regstellende aksie nie, maar dat hulle eerder lojale burgers van Suid-Afrika moet wees.

Nico Smith is op 19 Junie 2010 oorlede aan 'n hartaanval. Hy was 81 jaar oud. African National Congress woordvoerder Jackson Mthembu het hulde aan hom gebring as 'n "dapper vegter, en [ons] sal die bydrae wat hy gemaak het in die stryd om bevryding en die bou van ons demokrasie, vir ewig koester."

Nico Smith-weg (voorheen bekend as Michael Brink-weg) in Pretoria is in 2012 na hom genoem.



</doc>
<doc id="109005" url="https://af.wikipedia.org/wiki?curid=109005" title="Geenhoringvis">
Geenhoringvis

Die Geenhoringvis ("Naso hexacanthus") is 'n vis wat voorkom in die weste van die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Sleek unicornfish" of die "Nohorn unicorn". Alhoewel die vis deel vorm van die Eenhoringvisse het dit glad nie 'n horing nie.

Die vis word tot 50 cm lank en die lyf is bruin tot blou-grys aan die bokant terwyl die onderkant liggeel is. Die stert is blou en daar is swart strepe op die wange wat strek tot by die kieuedeksel. Die vis kan sy kleur verander na ligblou.

Hulle leef in skole saam naby steil hellings van riwwe en slaap in skeure in die riwwe snags. Hulle verkies water wat 15 tot 135m diep is en vreet soöplankton.




</doc>
<doc id="109008" url="https://af.wikipedia.org/wiki?curid=109008" title="Bloustekel-eenhoringvis">
Bloustekel-eenhoringvis

Die Bloustekel-eenhoringvis ("Naso unicornis") is 'n vis wat wydverspreid voorkom in die Stille Oseaan, die Indiese Oseaan, die Rooisee, Oman en aan die oskus van Afrika suidwaarts tot by die suide van KwaZulu-Natal. In Engels staan die vis bekend as die "Bluespine unicorn".

Die vis word tot 70 cm lank. Die kenmerk van die vis is die kort, beenagtige horing wat op die voorkop ontwikkel sodra die vis volwassenheid bereik. Die horing strek nooit verby die bek nie. Die onvolwasse visse het nog nie so 'n horing nie. Die vis se lyf is grys tot lig-olyfkleurig met die twee kiel plate op die stertvin basis. Die volwasse vis se stertvin punte ontwikkel ook lang filamente.

Hulle leef in rotskus areas en aflandige riwwe in water wat 1 tot 40m diep is. Hulle kom voor as alleenlopers of ook in klein groepies tot groot skole. Die vis vreet alge en is sku.





</doc>
<doc id="109010" url="https://af.wikipedia.org/wiki?curid=109010" title="Oranje stekel-eenhoringvis">
Oranje stekel-eenhoringvis

Die Oranje stekel-eenhoringvis ("Naso elegans") is 'n vis wat wydverspreid voorkom in die Indiese Oseaan, die Rooisee, Oman en aan die ooskus van Afrika suidwaarts tot by die suide van KwaZulu-Natal. Die vis is ook al opgemerk by die Aliwal-bank. In Engels staan die vis bekend as die Orange-spine unicorn.

Die vis word tot 45 cm lank. Anders as die meeste eenhoringvisse het dit geen horing of knop op die voorkop nie. 'n Kenmerk van die vis is die kop se hoekige voorkoms. Die vis se lyf is donkerbruin met swart en oranje merke op die gesig, amper soos grimering. Die dorsale vin is geel met 'n blou rant en daar is twee, prominente helder geel-oranje kielplate op die stertvin basis. Die mannetjies ontwikkel lang filamente op die stertvin.

Hulle leef in aflandige koraal- en soms rotsriwwe in water wat 1 tot 70m diep is. Hulle skuil in die rommel, koraal en rots areas. Die vis is alleenlopers maar kan ook in klein groepe saamwoon. Hulle vreet hoofsaaklik alge.





</doc>
<doc id="109013" url="https://af.wikipedia.org/wiki?curid=109013" title="Tweekol-borseltand">
Tweekol-borseltand

Die Tweekol-borseltand ("Ctenochaetus binotatus") is 'n vis wat voorkom in die westelike Stille Oseaan, die Indiese Oseaan en aan die ooskus van Afrika suidwaarts tot by Durban. In Engels staan die vis bekend as "Twospot bristletooth".

Die vis word tot 22 cm lank. Die kop en lyf is oranje-bruin tot donkerbruin terwyl daar verskeie, fyn, dun, dowwerige, blouerige strepies oor die lyf is. Daar is ook klein blouerige kolletjies op die kop en keel area. Daar is swart kolle op die agterkant van die basis van die dorsale en anale vinne.





</doc>
<doc id="109016" url="https://af.wikipedia.org/wiki?curid=109016" title="Charles Michel">
Charles Michel

Charles Yves Jean Ghislaine Michel (gebore op 21 Desember 1975 in Namur) is 'n Belgiese politikus van die Franstalige, liberale Mouvement Réformateur (MR). Op 1 Desember 2019 sal hy aantree as die president van die Europese Raad.

Vanaf 11 Oktober 2014 tot 27 Oktober 2019 was hy die eerste minister van België. Hy het van 2014 tot 2018 die "Michel I-kabinet" gelei, 'n koalisie van liberale, christendemokrate en Vlaams-nasionaliste. Van 2018 tot 2019 het hy die "Michel II-kabinet" gelei, 'n koalisie van liberale en christendemokrate.

Van 2006 tot 2018 was hy burgemeester van die Waalse stad Waver, en van 2007 tot 2011 was hy ook 'n federale minister gewees.



</doc>
<doc id="109023" url="https://af.wikipedia.org/wiki?curid=109023" title="Bette Davis">
Bette Davis

Ruth Elizabeth "Bette" Davis (5 April 1908 – 6 Oktober 1989) was ’n Amerikaanse aktrise van die silwerdoek, teater en televisie. Sy word beskou as een van die grootste aktrise in die geskiedenis van Hollywood, en is bekend daarvoor dat sy bereid was om onsimpatieke, siniese karakters te vertolk. Sy het positiewe kritiek ontvang vir haar spel in verskeie genres, van moderne misdaaddramas tot historiese en periodeprente, en soms selfs komedies. Haar grootste sukses het sy egter in romantiese dramas behaal.

Davis was die eerste vroulike president van die Academy of Motion Picture Arts and Sciences en het die Oscar twee keer gewen. Sy was die eerste mens wat 10 Oscar-benoemings vir toneelspel gekry het en was die eerste vrou wat ’n prys van die American Film Institute gekry het vir haar lewenslange bydrae. 

Haar loopbaan het verskeie insinkings beleef en sy het erken haar sukses was dikwels ten koste van haar persoonlike verhoudings. Sy was vier keer getroud; sy het drie keer geskei en een man aan die dood afgestaan. Sy het haar kinders as ’n enkelouer grootgemaak. 

Haar laaste jare is gekenmerk deur ’n lang tydperk van siekte, maar sy het aanhou toneelspeel tot kort voor haar dood aan borskanker – sy het meer as 100 rolprent-, teater- en TV-rolle agter haar naam. 

In 1999 is sy tweede geplaas op die AFI se lys van die grootste aktrises van die klassieke Hollywoodse rolprentwese. 

Nadat Davis in Broadway-toneelstukke verskyn het, het sy in 1930 na Hollywood getrek, maar haar eerste prente was onsuksesvol. Sy het in 1932 by Warner Bros. aangesluit en haar loopbaan gevestig met verskeie rolle waarvoor sy lof ingepalm het. In 1937 het sy probeer om die kontrak te beëindig en hoewel sy ’n hofsaak verloor het wat baie publisiteit gekry het, was dit die begin van die suksesvolste tydperk van haar loopbaan. 

Tot die laat 1940's was sy een van Amerika se gewildste hoofaktrises, bekend vir haar kragtige en intense styl. Sy het die reputasie gekry as ’n perfeksionis wat gereeld konfrontasies met uitvoerende beamptes, regisseurs en medespelers gehad het. Haar reguit persoonlikheid, afgebete stem en alomteenwoordige sigaret het bygedra tot haar kenmerkende persona.

"All This and Heaven Too" (1940) was finansieel haar suksesvolste prent tot op daardie tydstip, hoewel "The Letter" (ook 1940) deur "The Hollywood Reporter" beskou is as "een van die beste rolprente van die jaar" en Davis groot lof gekry het vir haar vertolking van ’n owerspelige moordenares. 

Ander prente waarin sy in dié dekade verskyn het, sluit in "Now, Voyager" (1942); "Watch on the Rhine", "Thank Your Lucky Stars" en "Old Acquaintance" (1943); "Hollywood Canteen" (1944); "The Corn Is Green" (1945); en "A Stolen Life" (1946). Laasgenoemde het swak resensies gekry, maar dit was finansieel een van haar suksesvolste flieks. 

"Possessed" (1947) is gemaak met Davis in gedagte, maar sy het swanger geraak en haar rol is vertolk deur Joan Crawford, wat ’n Oscar-benoeming gekry het. Ná haar terugkeer tot die silwerdoek is sy ’n rol in "The African Queen" (1951) aangebied. Toe sy hoor dit gaan in Afrika geskiet word, het sy dit van die hand gewys. Katharine Hepburn het die rol vertolk en is ook vir ’n Oscar benoem. Davis is ook ’n rol in die tronkdrama "Women Without Men" aangebied, maar sy het dit duidelik gemaak sy sal nie in ’n ""dyke movie"" speel nie. Die prent is as "Caged" (1950) verfilm en Eleanor Parker, wat een van die hoofrolle vertolk het, is weer eens vir ’n Oscar benoem. 

Die verfilming van die 1948-prent "Winter Meeting" het met groot drama gepaardgegaan, onder meer omdat Davis gehoor het die regisseur gebruik "sagter" beligting om haar ouderdom te verbloem, asook weens ’n wantroue in die prent se hoofakteur, James Davis, en ’n ontevredenheid oor veranderings en snywerk aan die prent. Dit was ’n mislukking by die loket en die ateljee het byna ’n miljoen dollar verloor.

Ook met die maak van "June Bride" (1948) en "Beyond the Forest" (1949) was daar onmin. Een resensent het laasgenoemde prent beskryf as "’n ongelukkige finale vir haar briljante loopbaan". 

In 1950 is Davis die rol van die ouer wordende teateraktrise Margo Channing in "All About Eve" (1950) aangebied. Sy het van die draaiboek gehou en die rol aanvaar. Die regisseur was vol lof vir Davis en sy het goeie resensies en ’n Oscar-benoeming gekry. Sy het ook die prys vir beste aktrise op die Cannes-rolprentfees en die New York en San Francisco Film Critics Circle Award vir haar spel gewen. Min van haar ander prente in die 1950's was egter suksesvol en haar spel is dikwels gekritiseer. 

In 1962 was sy in die riller "What Ever Happened to Baby Jane?" Sy het vermoed dit gaan ’n sukses wees en het ’n ooreenkoms aangegaan waarvolgens sy 10 persent van die wêreldwye wins bykomend tot haar salaris kry. Die fliek, ook met Joan Crawford, was een van die jaar se grootste suksesse. Spanning op die stel en opmerkings deur die twee aktrises oor mekaar ná die tyd het tot ’n lewenslange vyandskap tussen hulle gelei. Toe Davis vir ’n Oscar benoem word, het Crawford die ander benoemdes (wat nie die seremonie kon bywoon nie) gekontak en aangebied om die prys namens hulle te ontvang as hulle sou wen. Dit is presies wat gebeur het toe Anne Bancroft as die wenner aangekondig word: Crawford het die prys namens Bancroft in ontvangs geneem.

Ná ’n paar ander prente het Davis se loopbaan weer ’n insinking beleef. Die meeste van haar rolle hierma was in TV-produksies. Sy het ’n Emmy gewen vir "Strangers: The Story of a Mother and Daughter" (1979) en is benoem vir haar spel in "White Mama" (1980) en "Little Gloria... Happy at Last" (1982). Sy het ook byspelerrolle gehad in twee Disney-prente, "Return from Witch Mountain" (1978) en "The Watcher in the Woods" (1980).

In 1983, nadat filmwerk aan die loodsepisode van die TV-reeks "Hotel" voltooi is, is borskanker by Davis gediagnoseer en het sy ’n mastektomie ondergaan. Binne die twee weke daarna het sy vier beroertes gehad wat ’n verlamming aan die linkerkant van haar gesig en in haar linkerarm tot gevolg gehad het. Haar spraak is ook aangetas. Ná ’n lang tydperk van terapie het sy gedeeltelik van die verlamming herstel. Sy het nog tot laat in haar lewe 100 sigarette per dag gerook. 

In dié tyd het haar verhouding met haar dogter B.D. Hyman versuur nadat Hyman ’n wedergebore Christen geword het en wou hê Davis moes haar voorbeeld volg. Nadat haar gesondheid gestabiliseer het, het sy na Londen gereis vir werk aan die Agatha Christie-raaiselprent "Murder with Mirrors" (1985). Met haar terugkeer het sy gehoor Hyman het haar memoires, "My Mother's Keeper," gepubliseer waarin sy ’n moeilike verhouding tussen ma en dogter beskryf, en tonele uitbeeld van Davis se oorheersende en dronk gedrag. Verskeie van Davis se vriende het gesê Hyman se beskrywings is nie akkuraat nie en ’n "60 Minutes"-onderhoud met haar is weer gebeeldsend waarin sy ’n paar jaar tevore Davis se talente as moeder geprys en gesê het sy het baie van Davis se beginsels toegepas in die opvoeding van haar eie kinders. Ook Davis se eksman Gary Merrill het haar verdedig en haar aangenome seun, Michael Merrill, het daarna kontak met Hyman verbreek. Davis het haar ook onterf.

Davis het in die TV-fliek "As Summers Die" (1986) en die rolprent "The Whales of August" (1987) gespeel terwyl haar gesondheid agteruitgegaan het. Laasgenoemde het goeie resensies gekry. Haar laaste rol was in Larry Cohen se "Wicked Stepmother" (1989). Teen dié tyd was sy nie meer gesond nie en ná onenigheid met Cohen het sy die stel verlaat. Die draaiboek is herskryf om groter klem op haar medester Barbara Carrera se karakter te plaas, en die prent is ná Davis se dood uitgereik.




</doc>
<doc id="109024" url="https://af.wikipedia.org/wiki?curid=109024" title="Jack Palance">
Jack Palance

Jack Palance (gebore as Volodymyr Palahniuk; 18 Februarie 1919 – 10 November 2006) was ’n Amerikaanse akteur en sanger. In die vyf dekades van sy loopbaan is hy vir drie Oscars vir beste manlike byspeler benoem. Hy het dit in 1991 vir sy rol in "City Slickers" gewen.

Palance se deurbraak in toneelspel was toe hy vir Marlon Brando ingestaan het in die toneelstuk "A Streetcar Named Desire". Hy het Brando eindelik op die verhoog as Stanley Kowalski vervang.

In 1947 het hy sy Broadway-debuut gemaak en in 1949 sy debuut op televisie. ’n Jaar later was hy in sy eerste rolprent, "Panic in the Streets" (1950). Palance se vermoë as ’n karakterakteur is gou besef en hy het ’n Oscar-benoeming gekry vir sy derde rolprentrol, as Lester Blaine in "Sudden Fear."

Hy is die volgende jaar weer vir ’n Oscar benoem, vir sy rol as Jack Wilson in "Shane". Verskeie ander rolle in westerns het gevolg, maar hy het ook tussendeur uiteenlopende karakters vertolk soos Dr. Jekyll and Mr. Hyde, Dracula en Attila die Hun. In die middel 1950's het hy sukses behaal in prente soos "The Big Knife" en "I Died a Thousand Times". In 1966 was hy in die TV-prent "Alice Through the Looking Glass" en die rolprent "The Professionals" saam met Lee Marvin en Burt Lancaster.

In 1969 het hy ’n country-album in Nashville, Tennessee, opgeneem met die liedjie "The Meanest Guy That Ever Lived", wat hy self geskryf het. Die album is in 2003 op CD heruitgereik.

Ná sukses in TV-programme in die middel 1980's het hy in "Ripley's Believe It or Not!" verskyn en was daar ’n groot aanvraag na sy dienste. In die laat 1980's was hy in die rolprent "Bagdad Café" (1987) en op TV in "Young Guns" (1988), "Tango & Cash" (1989) en "Batman" (1989). Hy was elke jaar by nuwe projekte betrokke tot aan die begin van die 21ste eeu. Hy het ook in 1984 gesing op Roger Waters se eerste solo-album, "The Pros and Cons of Hitch Hiking".



</doc>
<doc id="109026" url="https://af.wikipedia.org/wiki?curid=109026" title="Masedoniërs">
Masedoniërs

Die Masedoniërs (Masedonies: Македонци "Makedonci"), soms ook Masedoniese Slawiërs of Slawiese Masedoniërs genoem, is 'n Slawiese nasie en etniese groep inheems aan Noord-Masedonië en aangrensende lande van die Balkanskiereiland, wat Masedonies, 'n Suid-Slawiese taal, as moedertaal praat. Hulle vorm die titulêre nasie van Noord-Masedonië en maak volgens die laaste sensus van 2002 omtrent 64% van dié land se bevolking uit. Naas Masedoniërs woon nog sowat 510 000 Albanese (25%) in Noord-Masedonië.

Wêreldwyd is daar tussen 2 en 2,2 miljoen Masedoniërs, waarvan sowat 1,3 miljoen in Noord-Masedonië. Daarbenewens vorm Masedoniërs belangrike minderhede in Albanië, Bulgarye, Griekeland en Serwië.

Soms beskou Masedoniërs hulself as afstammelinge van die antieke Masedoniërs, hoewel hierdie feit nie wetenskaplik bewys kan word nie.


</doc>
<doc id="109028" url="https://af.wikipedia.org/wiki?curid=109028" title="Bagdad Café">
Bagdad Café

Bagdad Café (ook bekend as Out of Rosenheim) is ’n Duitse rolprent van 1987 wat deur Percy Adlon geregisseer is. Dit is ’n komedie wat by ’n afgeleë vulstasie, padkafee en motel in die Mojave-woestyn in Kalifornië afspeel. Dit handel oor twee vroue wat kort tevore van hul mans vervreemd geraak het en die vriendskap wat tussen hulle ontstaan. 

Die Duitse toeris Jasmin Münchgstettner (Sägebrecht) van Rosenheim en haar man baklei terwyl hulle deur die woestyn reis. Sy storm uit die motor en loop na ’n afgeleë vulstasie en kafee, wat bedryf word deur ’n rateltaai en humeurige Brenda (Pounder), wie se eie man kort daarna ná ’n rusie die pad vat. Jasmin huur ’n kamer in die aangrensende motel. Brenda vertrou aanvanklik nie die buitelander nie, maar raak later met haar bevriend en laat haar toe om in die kafee te werk.

’n Verskeidenheid kleurryke karakters besoek die kafee, onder andere ’n vreemde Hollywoodse oudverwer van rolprentstelle (Palance) en ’n glansryke tatoe-kunstenaar (Kaufmann). Met die vermoë om stilweg aanklank te vind by elke besoeker aan die kafee, aangehelp deur ’n passie vir skoonmaak en towerkunsies, het Jasmin gaandeweg ’n invloed op die kafee en almal daarin.


Die prent het positiewe resensies gekry. Dit het ’n positiewe reaksie van 88% gekry op Rotten Tomatoes. Dit was ook by die loket ’n treffer en het in Amerika $3,59 miljoen verdien.



</doc>
<doc id="109029" url="https://af.wikipedia.org/wiki?curid=109029" title="Vivien Leigh">
Vivien Leigh

Vivian Mary Hartley, later bekend as Vivien Leigh (5 November 1913 – 8 Julie 1967), was ’n Britse aktrise van die verhoog en silwerdoek. 

Sy het twee Oscars gewen, vir haar vertolking van Scarlett O'Hara in "Gone with the Wind" (1939) en van Blanche DuBois in die rolprentweergawe van "A Streetcar Named Desire" (1951), ’n rol wat sy ook in 1949 in die West End in Londen gespeel het. Sy het ook ’n Tony gewen vir haar spel in die Broadway-weergawe van "Tovarich" (1963).

Nadat sy drama studeer het, het Leigh in klein rolle in vier 1935-rolprente verskyn en daarna was sy die heldin in "Fire Over England" (1937). Omdat sy vir haar skoonheid geprys is, het sy gevoel dit staan in die pad van haar sukses as ernstige aktrise. 

Ondanks haar gewildheid op die silwerdoek, was Leigh hoofsaaklik ’n teateraktrise. In haar loopbaan van 30 jaar op die verhoog het sy rolle vertolk wat wissel van die heldinne in Noël Coward- en George Bernard Shaw-komedies tot klassieke Shakespeare-karakters soos Ophelia, Cleopatra, Juliet en Lady Macbeth. 

Tussen 1940 en 1960 is Leigh sterk geassosieer met haar man van dié tyd, Laurence Olivier, haar tweede man. Hulle het saam in baie verhoogstukke opgetree, met Olivier dikwels as regisseur, asook in drie rolprente. Sy het ’n reputasie opgebou dat sy moeilik is om mee saam te werk omdat sy vir ’n groot deel van haar volwasse lewe aan bipolêre gemoedsteuring gely het. Sy het ook herhaaldelike aanvalle van chroniese tuberkulose gehad – sy is in die middel 1940's die eerste keer daarmee gediagnoseer en is eindelik op 53-jarige ouderdom daaraan dood. 

Hoewel sy met tye nie toneelgespeel het nie, het die American Film Institute haar in 1999 16de geplaas op hul lys van die 100 beste aktrises van die klassieke Hollywoodse rolprentbedryf.



</doc>
<doc id="109030" url="https://af.wikipedia.org/wiki?curid=109030" title="Oranje, Blanje, Blou">
Oranje, Blanje, Blou

Die Oranje, Blanje, Blou was die vlag van die Unie van Suid-Afrika en die vlag van die Republiek van Suid-Afrika tot 1994. Dit is in 1928 aangeneem as 'n kompromie tussen Afrikaners en Britse setlaars in Suid-Afrika toe dominiumstatus binne die Britse Ryk toegestaan is. Die vlag word vandag dikwels óf as 'n simbool van Afrikanernasionalisme of as 'n simbool van apartheid gesien.

Hierdie vlag bestaan uit drie horisontale bane van oranje, wit (blanje) en blou — die vlag waarmee Jan van Riebeeck na die Kaap gekom het. Op die middelste wit baan is ’n samegroepering van drie klein vlaggies, naamlik:


</doc>
<doc id="109032" url="https://af.wikipedia.org/wiki?curid=109032" title="Ink">
Ink

Ink is 'n kleurstof in die vorm van 'n vloeistof wat maklik met 'n pen of 'n ander middel op 'n bladsy aangebring kan word om te skryf. Gewoonlik is dit op waterbasis en sal die ink opdroog wanneer dit aangebring is.

Daar is diere wat inkte vervaardig om hulle te verdedig soos die ramshoringskulp of die seekat. Inkte word deur die mens reeds in die Oude Egipte aangewend om op papirus te skryf. Daar is lank gedink dat die Grieke en Romeine 'n ink op basis van koolstof (roet) gebruik het en dat inkte op basis van gallate van byvoorbeeld yster eers ná 420 verskyn het. Navorsing met sinchrotronstraling op die verkoolde papirusrolle uit Herculaneum het egter getoon dat dit al tydens die Versuvius se uitbarsting bekend gewees het.


</doc>
<doc id="109033" url="https://af.wikipedia.org/wiki?curid=109033" title="Aluin">
Aluin

'n Aluin is in die chemie 'n dubbelsouthidraat met die algemene formule MM.12. Daar is twee verskillende metaalatome: M is 'n eenwaardige (1+) ioon en M is 'n driewaardige (3+) ioon. Aluin is ook 'n mineraal wat in die natuur voorkom en hierdie algemene samestelling het.

Die naam "aluin" stam via Middelnederlands "alun" en Oudfrans "alun" af van Latyn "alūmen". Die verdere herkoms in onduidelik, moontlik kom dit van 'n Indo-Europese stam wat "bitter" beteken, maar dit is nie seker nie.

Die aluine het 'n kubiese kristalstruktuur wat is opgebou uit gehidrateerde M.6 en M.6-oktaëders wat afwissel soos die Na en Cl ione in die halietstruktuur (NaCl-tipe). Daartussen sit tetraëdriese sulfaatione ().

Die bekendste voorbeeld van 'n aluin is kaliumaluin KAl.12 (M= M=). Dit word byvoorbeeld aangewend om klein bloedings te stelp wanneer mens hom skeer met 'n messie. 'n Ander bekende aluin is chroomaluin KCr.12 (M= M=) wat gebruik word as looisout by die vervaardiging van leer.

Daar is egter talle van aluine. Die volgende M en M ione kan aangetref word:

Hierdie eenwaardige M-ione kan mekaar vervang omrede hulle almal ongeveer dieselfde ioonradiusse besit. Dieselfde geld vir die driewaardige M-ione. Ook mengkristalle tussen die een aluin en die ander een met gedeeltelike vervanging van die een ioon deur die ander kan voorkom. Daar is ook aluine wat 'n ligvervormde struktuur het met 'n simmetrie wat laer is as kubies.


</doc>
<doc id="109037" url="https://af.wikipedia.org/wiki?curid=109037" title="Bernard Odendaal">
Bernard Odendaal

Bernardus Johannes Odendaal (gebore 15 Desember 1955 ) is 'n Suid-Afrikaanse skrywer. Hy is op in Bloemfontein gebore as een van vyf broers.

Sy ouers is Piet Odendaal (pluimveeboer, politikus en skrywer van drie gepubliseerde romans) en Christina (Tina) de Kock. Hy word groot op die kleinhoewe Harmonie in die Bainsvlei-Waterbronvlakte digby Bloemfontein en matrikuleer aan die Hoërskool President Steyn in die distrik Bloemfontein. Op hoërskool wen hy per geleentheid 'n eerste prys in 'n provinsiale opstelwedstryd. Aan die Universiteit van die Oranje-Vrystaat behaal hy 'n B.A.-graad in 1976 en daarna in 1977 'n B.A. Honneurs-graad in Afrikaans-Nederlands met lof. Nadat hy in 1978 'n Hoër Onderwysdiploma behaal, ondergaan hy twee jaar verpligte militêre diensplig. Op deeltydse basis sit hy sy studies aan die Universiteit van die Oranje-Vrystaat voort en behaal in 1984 die M.A.-graad met lof met 'n verhandeling getitel “" 'n Analise en vergelyking van die bestaande konkretisasies van N.P. van Wyk Louw se ‘Alleenspraak’"”. Vir hierdie verhandeling word hy met 'n akademiese eretoekenning bekroon. Dan behaal hy in 1998 sy Ph.D.-graad met 'n proefskrif oor “"Retoriese strategieë in die poësie van T.T. Cloete"”. In Augustus 2006 slaag hy ook die profieleksamen van die “Certificaat Nederlands als Vreemde Taal”.

Op Bloemfontein gee hy vanaf die begin van 1981 tot einde 1983 klas in Duits en Afrikaans aan die President Steyn Sekondêre Skool en beklee dan vanaf die begin van 1984 tot September 1987 'n soortgelyke posisie aan Grey Kollege. Hierna word hy dosent in Afrikaanse en Nederlandse letterkunde, eers vanaf Oktober 1987 tot Maart 1989 aan die Durbanse Onderwyskollege en dan vanaf Januarie 1990 aan die Universiteit van die Oranje-Vrystaat. Later word hy bevorder tot senior lektor en dan tot medeprofessor. In die periode April 1989 tot Desember 1989 tree hy op as navorser vir die Buro vir Universiteitsonderwys aan die Universiteit van die Oranje-Vrystaat. Tussen Februarie en Mei 2005 is hy gasdosent aan die Katholieke Universiteit Leuven, waar hy verskeie lesings aanbied oor aspekte van die Afrikaanse letterkunde. Hy woon verskeie kongresse in Suid-Afrika by en ook in 2004 in Amerika aan die American Association of Netherlandic Studies en in 2006 die Qolloquium Neerlandicum in Gent in België. By hierdie kongresse lewer hy verskeie referate oor letterkundige aangeleenthede. Aan die Universiteit van die Vrystaat verower hy in 1997 en 1998 'n merietebonus, terwyl hy in 2000 aangewys word as beskermheer van die Bloemfonteinse Skrywersvereniging. Na diens van twintig jaar aan die Universiteit van die Vrystaat en feitlik 'n hele leeftyd in Bloemfontein, verlaat hy die stad in Januarie 2012 wanneer hy die pos as direkteur van die ATKV-skryfskool op Potchefstroom by Hans du Plessis oorneem. Hy is getroud met die musiekonderwyseres Hanli, wat hy ontmoet terwyl albei onderwys gee aan die Hoërskool President Steyn, en die egpaar het twee seuns, Johan en Christoff.

Hy is gereelde poësieresensent vir "Volksblad", "Insig", "Literator" en "Tydskrif vir Letterkunde," terwyl hy ook sedert 2000 subredakteur is van "Stilet", die vaktydskrif van die Afrikaanse Letterkundevereniging. Verder is hy beherende redakteur van "Dolos" (die studenteblad van die Departement Afrikaans en Nederlands van die Universiteit van die Oranje-Vrystaat) en assistent-redakteur van "Acta Academica" (geakkrediteerde tydskrif van hierdie universiteit). Artikels van hom verskyn in verskeie vaktydskrifte, waaronder "Tydskrif vir Letterkunde", "Literator", "Stilet", "Tydskrif vir Geesteswetenskappe", "Klasgids" en die Nederlandse "Kruispunt". Bydraes van hom word ook opgeneem in “"Perspektief en Profiel"”, onder redaksie van H.P. van Coller. Verder tree hy jaarliks op as leier van slypkursusse in kreatiewe skryfwerk en hy beoordeel gereeld skryfkompetisies vir studente. Hy lees ook by Versindaba van 2007 en by ander geleenthede in die openbaar van sy gedigte voor. Sy lidmaatskap van professionele verenigings sluit in die Afrikaanse Letterkundevereniging, die Suider-Afrikaanse Vereniging vir Neerlandistiek, die Internasionale Vereniging vir Neerlandistiek, die American Society for Netherlandic Studies, die Suid-Afrikaanse Akademie vir Wetenskap en Kuns en die Suid-Afrikaanse Vereniging vir Algemene Literatuurwetenskap.

Hy maak sy debuut as digter wanneer sy verse in “"Nuwe stemme 2"” en “"Honderd jaar later"” opgeneem word, waarna hy sy eerste selfstandige bundel, “Onbedoelde land” laat publiseer. Die titel sluit aan by en lewer kommentaar op F.A. Venter se “"Bedoelde land"”. Die oorheersende tema van die bundel is nostalgie oor 'n verbygegane leeftyd van bewoning en verwerking van 'n land wat nooit werklik sy volk s’n was nie. Die land word verken (en die bundel gestruktureer) aan die hand van outobiografiese herinnerings, aanvanklik die kinderjare op 'n Vrystaatse plaas, dan studentejare en eerste kennismaking met die erotiek, diensplig met kommentaar oor die grensoorlog, die jare as lektor afgewissel met besoeke aan die Lae Lande en die belewenis van 'n huwelik en 'n gesin. Sommige verse word afgelei van koerantberigte, waarin veral die geweld en aftakeling van die gemeenskap aandag geniet. Die bundel bevat vyf afdelings wat elkeen 'n ander dimensie van die mens binne sy omgewing verken. Die afdelings is “"Harmonie, distrik Bloemfontein"” (oor die wêreld van sy jeug en sy ouers), “"Mnemorotika"” (seksuele ontwaking), “"Huisskoonmaak"” (oor student en weermag ondervindings, politiek, plaasmoorde en plaaslike geskiedenis), “"Poste restante"” (oor die intieme gesinslewe) en “"Klein bestekopnaming"” (met gedigte oor die digkuns en skilderkuns). Hierdie bundel word in 2009 benoem vir die Ingrid Jonker-prys. Van sy gedigte word in “"Groot verseboek"” opgeneem en ook in ander versamelbundels soos “"Nuwe stemme 2"”, “"Honderd jaar later"” en die “"Versindaba"” bundels wat jaarliks na hierdie fees uitgegee word. Hy publiseer ook gedigte in letterkundige tydskrifte soos "Standpunte" en "Tydskrif vir Letterkunde". Sy kortverhaal “" 'n Brief van die huis"” word in die Winter 2008 uitgawe van "Boeke-Insig" gepubliseer.

Saam met sy Franse kollega aan die Universiteit van die Oranje-Vrystaat, Naòmi Morgan, is hy medevertaler van 'n aantal van die Belg Jacques Brel se beroemde liedere. Sy vertaal die lirieke vanaf Frans na Afrikaans en hy omdig dit dan. Hierdie vertalings word in twee kabaretvertonings deur die bekende Herman van den Berg by die "Volksblad"-kunstefeeste van 2005 en 2006 opgevoer. Sy en Naòmi Morgan se vertalings, op die CD met die titel “"Herman van den Berg sing Brel in Afrikaans"”, is in 2009 op die kortlys vir die toekenning van die Suid-Afrikaanse Vertalersinstituut se pryse vir voortreflike vertalings. Herman van den Berg sing ook hierdie vertalings op die CD “"Brel: Laat my by jou bly"”. Benewens Brel vertaal hy ook liedere van die Vlaamse kunstenaar Willem Vermandere en hy skryf ook sy eie lirieke. Saam met Herman van den Berg sit hy by die "Volksblad"-kunstefees van 2007 'n gesprek tussen woorde en lied aan die gang met hulle program “"Rondom die woordvuur"”.




</doc>
<doc id="109038" url="https://af.wikipedia.org/wiki?curid=109038" title="Vernie Plaatjies">
Vernie Plaatjies

Vernie Plaatjies (1962 - 2010) was 'n Suid-Afrikaanse skrywer en is op 6 September 1962 op Bredasdorp gebore.

Vernie Plaatjies is gebore as die oudste van ses kinders. Hy het twee broers (Joseph Lodewyk en Henry Lakey) en drie susters (Leona, Maria en Shireen). Hy verwerf 'n B.A.-graad met hoofvakke Afrikaans en Filosofie aan die Universiteit van Wes-Kaapland in 1984, gevolg deur 'n Hoër Onderwysdiploma. Hierna gee hy ses jaar lank onderwys in Hanoverpark. In 1989 behaal hy sy B.A. Honneurs-graad. Hierna behaal hy sy M.A.-graad met lof met 'n verhandeling oor “"Skryt"” van Breyten Breytenbach en is deeltydse dosent in die Afrikaanse letterkunde by die Universiteit van Wes-Kaapland. Hy span saam met die kunstenaar Thembinkosi Goniwe vir die “Bloedlyn” uitstalling van kunswerke by die Klein Karoo Nasionale Kunstefees van 1999, waar skrywers en kunstenaars gesamentlik 'n kunswerk lewer. Hy woon op Atlantis naby Kaapstad by 'n tante, maar verhuis kort voor sy dood na sy suster Leona Springfield op Mitchells Plain. Op 18 Mei 2010 is hy op Mitchells Plain  aan nierversaking oorlede.

In sy poësie ontgin hy die leefwêreld en taalgebruik van die bruin Afrikaanssprekendes en lewer hy veral sosiale kommentaar op die dinge wat sy mense raak. Sy gedigte word in “"Optog"”, “"Nuwe stemme 1"”, “"Nuwe stemme 3"”, “"Die dye trek die dye aan"” en “"Groot verseboek"” opgeneem. Hy skryf ook die lirieke vir die liedjie “"Strate"” wat deur Riku Lätti opgeneem word.

Die Afrikaanse Skrywersvereniging, tesame met die Kreatiewe Skrywersvereniging van Bredasdorp, vier op Saterdag 17 September 2011 sy lewe en werk by 'n funksie op Bredasdorp.


</doc>
<doc id="109039" url="https://af.wikipedia.org/wiki?curid=109039" title="Melvin Seeman">
Melvin Seeman

Melvin Seeman is 'n Amerikaanse sosioloog wat bekend is vir die vervreemdingsteorie, wat hy onder andere op Karl Marx gebaseer het. Hy is tans verbonde aan UCLA (University of California, Los Angeles).





</doc>
<doc id="109040" url="https://af.wikipedia.org/wiki?curid=109040" title="Vervreemding">
Vervreemding

Die term vervreemding of aliënasie ("alienation") word in 'n verskeidenheid kontekste aangewend. Hierdie artikel fokus op die vervreemdingsteorie binne die Sosiologie.

Die term "vervreemding" verwys na "the distancing of people from experiencing a crystallized totality both in the social world and in the self". Vervreemding verwys na 'n gebrek aan identifikasie met iets: die gemeenskap, die kultuur, die nasionale identiteit, en die self. Hermann skryf dat vervreemding voorkom:

Die twee belangrikste teoretici wat vervreemding omskryf en bestudeer het, is Karl Marx en Melvin Seeman. Langman en Kalekin-Fishman let op Marx se belangrike bydrae tot die vervreemdingsteorie: "[Alienation] was central to Roman law, medieval psychiatry, and, above all, English political economy and Hegelian philosophy. But it was Marx’s critique of alienation as a consequence of wage labour that turned alienation into a topic of lively debate." Ná Marx was dit veral Seeman wat van die konsep 'n stuk analitiese gereedskap binne die Sosiologie gemaak het.

Marx het die term "Entfremdung" gebruik om te verwys na wanneer sosiale magte die individu beheer. Marx het geglo dat vervreemding deel is van Kapitalisme, en in sy "Economic and Philosophical manuscripts of 1844" identifiseer hy vier vorme van vervreemding: van sy arbeid, van die produkte van sy arbeid, van homself, en van ander mense. Marx se vervreemdingsteorie word in detail in Ollman bespreek, en ook in Hermann behandel.

In 1959 het die sosioloog, Melvin Seeman, op Karl Marx voortgebou en vervreemding ten opsigte van vyf aspekte gedefinieer: magteloosheid ("powerlessness"), betekenisloosheid ("meaninglessness"), normloosheid ("normlessness"), sosiale isolasie ("sosial isolation") en selfvervreemding ("self-estrangement"). In 1975 het Seeman hierop voortgebou en 'n sesde aspek, kulturele vervreemding ("cultural estrangement"), toegevoeg.

Magteloosheid verwys na of die individu glo dat hy in beheer van sy eie lewe is, al dan nie. Magteloosheid "ontstaan wanneer die individu nie die uitkoms wat hy graag sal wil hê, deur sy eie gedrag kan bepaal nie. Die individu beleef 'n strydigheid tussen wat hy beheer en wat hy voel hy behoort te beheer. Hy staan dus magteloos daarteenoor om gebeure deur sy gedrag te beïnvloed". Magteloosheid kan ook deur wanorde beïnvloed word, soos Senekal skryf:

Betekenisloosheid verwys daarna of die individu in staat is om sin te maak van sy lewe en omstandighede, wat noodsaaklik is indien die individu beheer oor sy eie lewe wil uitoefen. Bomer skryf: "dat het individu de konsekwenties van zijn eigen handelen niet kan voorspellen of dat hij de betekenis van zijn daden niet begrijpt" (Kyk ook Hermann ).

Normloosheid verwys daarna dat die norme van 'n kultuur nie meer aanvaar word nie maar eerder bevraagteken word, en ook die persepsie dat normlose gedrag soos misdaad en korrupsie aanvaarbaar is om 'n mens se doelwitte te gebruik: "Normloosheid ontstaan […] wanneer die individu twyfel of die riglyne wat deur die gemeenskap aan hom opgelê is, werklik tot sy voordeel strek, maar behels eerder ’n onsekerheid as ’n afwesigheid van rigtinggewende norme". Normloosheid gaan dan ook gepaard met tye van verandering, byvoorbeeld in Oos-Europa en Rusland aan die einde van die Koue Oorlog, of in Suid-Afrika in die 1990's, maar is ook kenmerkend van gewelddadige omgewings.

Sosiale isolasie verwys daarna dat die individu afgesonder voel; nie 'n band met sy medemens het nie: "Isolasie kom voor wanneer die individu van die gemeenskap waarbinne hy funksioneer, asook van die kultuur wat in die gemeenskap bestaan, verwyderd raak".

Selfvervreemding verwys na "Die toestand waarin die individu geen duidelikheid het oor sy eie persoonlikheid of plek in die samelewing nie en die feit dat die individu voel dat hy nie aan homself behoort nie".

Dirk Hermann van Solidariteit het in 2006 'n studie van vervreemding en Regstellende aksie onderneem, terwyl Burgert Senekal verskeie studies van vervreemding in die Afrikaanse musiek- en letterkunde onderneem het, onder andere oor protesmusiek, Fokofpolisiekar en Heavy metal.




</doc>
<doc id="109050" url="https://af.wikipedia.org/wiki?curid=109050" title="Freda Plekker">
Freda Plekker

Hester Sophia Frederika Loubser (*14 Julie 1923, Wolmaransstad –† 4 Junie 1973) was 'n Suid-Afrikaanse digter. 

Sy is op 14 Julie 1923 op Wolmaransstad gebore en word groot op 'n saaiplaas in die Brits distrik. Sy is een van agt kinders van Andries Loubser en 'n nooi Truter uit die Swartland. Haar vader sluit as jong seun as rebel by die Boeremagte aan tydens die Anglo-Boereoorlog. Op Brits Hoërskool, waar sy matrikuleer, blink sy uit in atletiek. Reeds as kind het sy 'n besondere belangstelling in boeke en op haar inisiatief word daar 'n biblioteek by haar skool ingerig. 

Daar is nie geld vir universiteit nie en na skool gaan werk sy by die Staatsdiens in Pretoria. Met die geld wat oorbly van haar salaris, koop sy boeke en sy lees besonder wyd. 

Sy trou in Maart 1946 met Frederik Luite (Fritz) Plekker (gebore in Pretoria op 3 Februarie 1921, wie se vader Willem in 1897 vanaf Zaandam in Nederland na Suid-Afrika emigreer) en twee dogters word onderskeidelik in 1947 (Nona Marie) en 1950 (Rubaix) uit die huwelik gebore. Haar dogter Nona Marie trou later met Wijnand Schoombee Verwoerd, seun van dr. Hendrik Verwoerd, voormalige eerste minister van die Republiek van Suid-Afrika. 

Haar man sterf in 1967 en op 4 Junie 1973 is sy aan 'n hartaanval oorlede.

Op skool verskyn haar eerste gedigte in die skooljaarblad. Na haar troue kry sy slegs snags die geleentheid om te skryf. In hierdie tyd verskyn van haar gedigte periodiek in "Tydskrif vir Letterkunde", "Standpunte" en "Lantern". 

Ondanks swak gesondheid volhard sy onder aanmoediging van professor Abel Coetzee en Koos Meij met haar digkuns en debuteer in 1966 met "Petisie van die loodsoldaat". Hierdie bundel beïndruk met die verstegniese vaardigheid en sterk beeldgebruik, waardeur sy slaag om betekenis beide te belig en te suggereer. Die gedigte is op die oog af hoofsaaklik rymloos, maar daar is tog ruim gebruik van verdoeselde rym, binnerym en assonerende klanke. Hoewel daar enkele ligter verse is, verberg dit telkens 'n dieper erns. Verskeie van die gedigte is treurverse oor 'n geliefde, wat ook verbind word met die deurlopende temas van godsdiens en die geloof. 

Sy volg dit op met "Menner", waar die titel 'n benaming is vir iemand wat perde hanteer, veral voor 'n strydwa en daarmee dan paaie deur die vyand kan sny. Die werkwoord “men” beteken dan ook “met die leisels stuur”. Soos in haar eerste bundel bevat dit ook verse oor die verganklikheid en die dood, waar daar 'n besef is van die brose, maar ook dat die mens bokant die dood uitstyg. Haar beeldgebruik imponeer deurdat sy ongewone beelde op unieke, maar tog suiwer en eenvoudige wyse aanwend. Die gedig "Gesprek met 'n olyfboom" word aan skole voorgeskryf vir studie in die afdeling Afrikaans Eerste Taal.

Van haar gedigte word in verskeie versamelbundels opgeneem, insluitende "Groot verseboek", "Die Afrikaanse poësie in 'n duisend en enkele gedigte", "Versjoernaal" en "Goudaar". 

1966 - "Petisie van die loodsoldaat"

1972 - "Menner"


</doc>
<doc id="109051" url="https://af.wikipedia.org/wiki?curid=109051" title="Letterlike vertaling">
Letterlike vertaling

Letterlike vertaling, direkte vertaling of woord-vir-woordvertaling is die oorsetting van teks uit een taal in 'n ander, een woord op 'n slag (Latyn: ""verbum pro verbo"") met of sonder oordrag van die "betekenis" van die oorspronklike geheel.

In vertaalstudies verwys "letterlike vertaling" na tegniese vertaling van wetenskaplike, tegniese, tegnologiese of regstekste.

In vertaalteorie is ’n ander term vir "letterlike vertaling" "metafrase"; en vir frase- ("betekenis") vertaling — "parafrase."

Dit word as ’n slegte gewoonte beskou word om woord vir woord (lekseem vir lekseem, of morfeem vir :lekseem) oor te dra in nietegniese letterlike vertalings en beteken byvoorbeeld die wanvertaling van idiome, of in die konteks van die vertaling van ’n analitiese taal na ’n sintetiese taal, maak dit selfs die grammatika onverstaanbaar.

Die konsep van "letterlike vertaling "kan as ’n oksimoron (selfweerspreking) beskou word, met die oog daarop dat "letterlik "verwys na iets wat sonder interpretasie bestaan, waar "vertaling", uiteraard ’n vertolking is (’n interpretasie van die betekenis van woorde van een taal in ’n ander).

Die term "letterlike vertaling" het dikwels in die titels van ’n 19-eeuse Engelse vertalings van klassieke, Bybelse en ander tekste verskyn.

Letterlike vertaling kan ook na ’n vertaling verwys wat die presiese betekenis van die oorspronklike teks verwys maar dit probeer nie die styl, prag of poësie oor te dra nie. Daar is egter ’n groot verskil tussen ’n letterlike vertaling van ’n poëtiese werk en ’n vertaling van prosa. ’n Letterlike vertaling van poësie kan in prosa eerder as poësie wees, maar ook sonder foute.

"Letterlike" vertaling impliseer dat dit moontlik vol foute is, aangesien die vertaler geen poging aangewend het om byvoorbeeld korrekte idiome of nuanses van betekenis oor te dra nie, maar dit kan ook nuttig wees om te sien hoe woorde gebruik word om ’n betekenis in die brontaal oor te dra.

Letterlike vertalings waarin individuele komponente binne woorde of samestellings vertaal word om nuwe leksikale items in die teikentaal te vorm (’n proses wat ook bekend staan as “leenvertaling”) word calque genoem, bv. "biertuin” uit die Duits "Biergarten".

’n Letterlike vertaling van die Italiaanse sin, ""So che questo non va bene"" ("Ek weet dat dit nie goed is nie"), lewer "Weet(ek) dat dit nie gaan(dit) goed nie," wat Afrikaanse "woorde "het, maar Italiaanse "grammatika".

Vroeë masjienvertalings (ten minste vanaf 1962) was berug vir hierdie soort vertaling aangesien hulle eenvoudig ’n databasis van woord en hulle vertalings gebruik het. Latere pogings het gebuik gemaak van algemene frases wat ’n beter grammatikale struktuur tot gevolg gehad het en idiome beter weergegee het, maar baie woorde is in die oorspronklike taal gelaat. Vir die vertaling van sintetiese tale is n morfosintaktiese ontleder en sintetiseerder nodig.

Die beste hedendaagse stelsels gebruik ’n kombinasie van die bogenoemde tegnologieë en pas algoritmes toe om die vertaling "natuurliker" te laat klink. Maar op die ou end gebruik professionele vertaalmaatskappye wat van masjienvertaling gebruik maak, dit as ’n hulpmiddel om ’n konsepvertaling te skep wat dan deur ’n menslike, professionele vertaler verbeter word.

Dikwels skep eerstegeslagimmigrante ietwat van ’n letterlike vertaling wanneer hulle die taal van hulle ouers praat. Dit veroorsaak ’n vermenging van die twee tale wat ietwat soos ’n pidgin is.

Die letterlike vertaling van idiome is 'n bron van vele vertalersgrappies. Die volgende bekende voorbeeld word dikwels vertel in die konteks van onvervare vertalers sowel as van masjienvertaling: Wanneer die sin "Die gees is gewillig, maar die vlees is swak" (дух бодр, плоть же немощна, ’n verwysing na Markus 14:38) in Russies en toe weer terug na Engels vertaal is, was die resultaat "Die wodka is goed, maar die vleis is bedorwe" (водка хорошая, но мясо протухло). Daar word oor die algemeen geglo dat dit net ’n grappige storie is en nie ’n werklike voorbeeld van ’n fout by masjienvertaling nie.

Hoewel letterlike vertalings dikwels die uitvloeisel is van onbeholpenheid, dien hierdie tipe vertaling tog 'n praktiese doel, naamlik taalkennis. Skoolvertalings probeer gewoonlik vasstel of die leerling die inhoud en woordbetekenisse van die oorspronklike begryp. Die vorm word nie in aanmerking geneem nie. Die suggestie en estetiese waarde van die stuk prosa of gedig word meestal ignoreer. Op universiteit word daar ook dikwels nie aandag geskenk aan die vormskoonheid van die oorspronklike werk nie; ook nie taalsuiwerheid nie.

'n Letterlike vertaling kan help om naas die egte vertaling (wat die fynere nuanse uitspel) die leser se begrip te toets en help om die oorspronklike teks noukeuriger te lees.

Die letterlike vertaling kan daarmee 'n anker vir die taalbeginners wees wat absoluut niks van die taal af weet nie, soos "Les Aventures de Gil Blas" in Frans van Le Sage vertaal word deur Mariot de Beauvoisin in Engels:

Die vertaler erken in sy proefskrif:

By letterlike vertaling op skool hou die vertaler hom so te sê uitsluitlik met "woorde" besig. Die "idees" of konkrete voorwerpe word sodoende verwaarloos binne die gegewe konteks wat hulle voorstel. Hierdie metode skep dus wel probleme deur heeltyd die gepaste woord in die doeltaal te soek om met dié van die brontaal ooreen te stem. So byvoorbeeld word "La petite maison du garde-chasse" meestal met "the gamekeeper's little house" in plaas van die natuurlike "gamekeeper's cottage" vertaal.

Die gebruik van letterlike vertalings hang in die eerste plek van die stuk af wat vertaal moet word. Sekere werke maak eenvoudig letterlike vertalings moontlik, soos die vertaling van van die eerste strofe van "Don Giovanni" deur Lorenzo da Ponte toon. Daar word so te sê geen inbreuk op die Afrikaanse taaleie of Italiaanse bedoeling gemaak nie. Die stukkie drama word byna woord vir woord vertaal:

Soortgelyk vertaal in sy proefskrif die volgende reëls van Tennyson letterlik:




</doc>
<doc id="109052" url="https://af.wikipedia.org/wiki?curid=109052" title="Minnie Postma">
Minnie Postma

Minnie Postma (née Magdalena Jacomina Wille, Ficksburg, Oranje-Vrystaat, 18 Augustus 1908 – Pretoria, Suid-Afrika, 4 November 1989) was 'n Suid-Afrikaanse skrywer. Sy het talle Afrikaanse boeke die lig laat sien en het oor kinders, die lewe van die huisvrou, en die mense van Lesotho geskryf.

Postma (née Wille) was een van ses kinders. Haar ouers was Jacobus Wille en Martha Sophia Jacoba van der Walt, getroue lidmate van die plaaslike Gereformeerde kerk. Sy het drie broers (Friedrich, Nicolaas en Jacobus) en twee susters (Martha Jacoba en Anna Johanna) gehad. Hier aan die grens met Lesotho leer sy om Sotho soos haar eie taal te praat en haar kontak met die plaaslike kinders lei later tot belangrike werke in haar oeuvre. Sy gaan eers plaasskool toe, waar sy by 'n vrou naby die skool loseer, en matrikuleer dan aan die Hoërskool Ficksburg. Daarna bekwaam sy haar aan die Bloemfonteinse Normaalkollege as onderwyseres. Hier ontmoet sy ook haar toekomstige man, Philippus Snyman Postma, seun van ds. Willem Postma, wat onder die skuilnaam Dr. O'Kulis bekendheid as skrywer verwerf. Sy gee sewe jaar lank onderwys in die Vrystaat en dan trou sy na 'n lang verhouding in Desember 1933 met Philippus, waarna hulle wittebrood hou in Oos-Londen.

Hulle woon aanvanklik op Bethulie, waar Philippus houtwerkonderwyser was aan die Hoërskool Pellissier. Hierna verander hulle telkens van woonplek, wanneer Philippus betrekkinge by ander skole aanvaar, en trek eindelik meer as 22 keer. Hulle bly agtereenvolgens op Bethulie, Bloemfontein, Heidelberg in die Transvaal, Queenstown, Dewetsdorp, Durbanville en dan weer op Heidelberg. In Durbanville gee sy op 'n deeltydse basis klas aan die Instituut vir Meisies. Die egpaar het ses kinders en Minnie is tydens haar huwelik voltyds huisvrou en moeder. Haar oudste dogter, Wille Martin, is self 'n bekende skryfster. Die ander dogters is Kumi, Werda en Yda, terwyl die seun O’Kulis is. Philmi is die dogtertjie wat na beide haar en haar man vernoem is, maar is jonk oorlede. Na haar man se dood op Heidelberg in Junie 1962 keer sy terug na die onderwys en gaan woon in 1964 in die huis wat hulle aftreehuis in Oos-Londen sou wees. Sy gee onder andere klasse in die weefkuns aan die Tegniese Kollege in Oos-Londen en private klasse in Afrikaans vir immigrante en ander volwassenes. Teen die einde van 1969 verhuis sy terug na Heidelberg in Transvaal en in die tagtigerjare na Nebohof, 'n aftreeoord in Sunnyside in Pretoria. In hierdie tyd hou sy haar veral besig met weefwerk (waarvoor sy baie bestellings ontvang), briewe skryf, lees en skryf. Sy is op 4 November 1989 aan koronêre trombose in die H.F. Verwoerd Hospitaal in Pretoria oorlede.

Sy begin eers in 1948 skryf en publiseer. Haar eerste werk is 'n reklamespreuk vir hemde, waarna 'n kortverhaal oor 'n Sotho-dogtertjie, "Pulani, sy van die reent" in "Die Huisvrou" verskyn. Daarna verskyn soortgelyke verhale ook in "Die Naweek". Sy is veral bekend vir die Sotho-legendes wat in "Legendes uit die misrook", "Legendes uit Basoetoland" en "Litsomo" gebundel word en waarvan enkeles ook in "Standpunte" gepubliseer word. Hierdie verhale beskryf die waterslang, mensvreters, gedrogte, diere, prinse en prinsesse. Wraak, liefde en dood is terugkerende temas. Sommige verhale is duisende jare oud en het hulle oorsprong uit die vroegste tye van die mens se beskawing, met die oudstes van die stam wat die verhale vir eeue lank aan hulle nageslagte oorvertel het. Die hoofkarakters van die verhale is gewoonlik gedugte opperhoofde en hulle vrouens of kinders, met die name wat nie veel saak maak nie. Die algemene naam vir die manlike held is Masilo of Bulane en vir die vroulike heldin Tsélane of Thakáne. In feitlik elke verhaal speel die wyse ou vrou 'n groot rol. In die diereverhale is Hasie altyd die slimjan wat almal uitoorlê. Die verhale word aangebied in die trant van die tradisionele Sotho-verteller, met waardige taal en herhalings en gereelde vraag en antwoord. Die kultuur-historiese waarde van hierdie legendes is onskatbaar en die manier waarop dit omgewerk is in Afrikaans ryk aan stemming. Meyer de Villiers beskou hierdie legendes as net so klassiek as die sprokies van Grimm of die Duisend-en-een-Nagte. Hennie Aucamp versamel 'n keur uit hierdie verhale in "As die maan oor die lug loop". Die titel verwys na die tyd wat ouma verhale uit die ou tyd aan haar kleinkinders vertel. "In the beginning" is haar eie vertaling van sommige van hierdie legendes. 'n Meer omvattende versameling van die legendes word deur Susie McDermid in Engels vertaal en in 1974 uitgegee onder die titel "Tales from the Basotho". Dit geskied onder die beskerming van die American Folklore Society by die Universiteit van Texas en besorg haar 'n plek in "Contemporary Authors", 'n wêreldbekende biografiese naslaanwerk.

Sy skep die bekende lywige en stuitige Lettie Bock-karakter, oor wie sy gereeld sketse publiseer in "Sarie Marais" wat later in die bundels "Lettie Bock kom kuier" en "Tot siens Talettie" saamgebundel word. Later verskyn "Lettie Bock beland in die omnibus", 'n keur uit al die sketse. Die Toon Prens-karakter verskyn aanvanklik in gereelde rubrieke in "Die Huisgenoot", wat later gebundel word in "Toon Prens". Toon is 'n baasverteller wat altyd gereed staan met 'n storie wat hy vir die waarheid aanbied en waarin hy die wonderlikste avonture beleef en buitengewone heldedade verrig. Die skrywer se interaksie met haar huishulp word ook in sketse verwerk wat as "Ek en my bediende" en "Alweer my bediendes" gepubliseer word. Van haar kortverhale word in versamelbundels opgeneem, waaronder "Monyohe, groot slang van die diepwaters" in "Dekade:" "Resente Afrikaanse kortverhale", "Die hen in die naald" in "Vuurslag", "Tseane en die perd met die strepe" in "Vertellers" en "Madiane en die waterslang" in "Wys my waar is Timboektoe'”. Sy voltooi haar lewensverhaal kort voor haar dood. Gereeld skryf sy ook bydraes vir tydskrifte, soos artikels oor ou Boeregewoontes, kwale en medisynes vir die "Tydskrif vir Volkskunde" en die rubriek "Vrou-alleen" vir "Rooi Rose".

Verskeie romans van haar word gepubliseer. "Uit die skaduweekant van die straat" vertel van Neels en Adriana Kolwer wat huisouers is vir veertig seuns van minder bevoorregte afkoms in Opskud, 'n nywerheidskool. Elkeen van hierdie kinders het hulle eie behoeftes en probleme wat soms op buitengewone wyse tot uiting kom. Die verhaal toon groot deernis en begrip vir hierdie kinders wat met 'n agterstand die lewe tegemoet gaan. "Die Vrygesel van Lowergroen" is die skaam Jurie Wiegand, wat alleen op die plaas woon. Jurie reken hy en Troedels, gewilde onderwyseres wat alleen op die dorp woon, sal ideaal by mekaar pas. Die ryk boer Mof Muller sleep egter vlerk by Troedels en Jurie ontmoet Troedels se mooi modelsussie, wat dinge meer ingewikkeld maak.

Sy skryf ook talle werke vir die jeug. Na die verskyning van haar eerste Sotho-verhale in "Die Huisvrou" onder redaksie van Audrey Blignault, nader Ken Swart, Audrey se broer, haar om verhale vir sy jeugprogram op die radio te lewer. Alba Bouwer saai ook haar "Kewaantjie en Kewyntjie" oor die radio uit. Die jeugboeke in die "Meintjie"-reeks is outobiografiese romans oor haar jeug en vroeë volwasse lewe, hoofsaaklik geskryf sodat haar kinders die ou dae kan beleef en onthou. In die verhale beskryf sy Meintjie se jeugjare op die plaas, hoe sy verlief en verloof raak en later trou. Hierdie verhale verskyn aanvanklik as sketse in "Die Huisvrou". "Die raaisel van die kruithoring" is 'n dik jeugroman waarin die idilliese plaaslewe op episodiese wyse teenoor die stadslewe gestel word. Die stadsjapie Stoffel Joubert koop die plaas Gilboa nie om te kom boer nie, maar as vakansieplaas sodat sy kinders meer van die natuur kan leer. Dit grief Mias Bekker wat graag Gilboa wou koop om sy eie boerdery uit te brei. Mias is al lank op soek na 'n kruithoring van sy oupa, wat 'n geskiedkundige dokument bevat met aanwysings na 'n skat wat tydens die oorlog op die plaas begrawe is. Dinge kom tot 'n punt wanneer die Jouberts hierdie kruithoring op Gilboa ontdek. In "Bart Minnaar" beskryf die kat vanuit sy perspektief die huismense, veral die vrou en die dogter wat vir hom huishou.

Minnie skryf ook kinderverhale soos "Kabouter Kapot" (waar die kabouter Kapot en die meisie Krummeltjie in die sprokiesbos kennis maak met mensekinders) en "Bobbie van der Jaan" (waar oom Josef 'n bobbejaantjie huis toe bring en hy daar soos 'n mens word). Van haar radiostories vir kleiner kinders word later in die reeks "Sonstraal" boekies uitgegee, waaronder "Likkewaantjie en Pikkewyntjie", "Weglopertjies" en "Kewaantjie en Kewyntjie". Hierdie boekies bevat outobiografiese elemente en is gebaseer op stories wat sy vir haar eie twee klein dogtertjies vertel het. "Aan moeder se knie: Bybelverhaaltjies vir kleintjies" is ook gerig op klein kinders.

1949
1950
1951
1952
1953
1954
1955
1956
1957
1958
1959
1960
1963
1964
1966
1967
1968
1970
1974
1984
1986



</doc>
<doc id="109053" url="https://af.wikipedia.org/wiki?curid=109053" title="Anthony Pym">
Anthony Pym

Anthony Pym (gebore 1956, Perth, Australië) is ’n geleerde wat die bekendste is vir sy werk in vertaalstudies.

Pym is tans professor in Vertaling aan die Rovira i Virgili-universiteit in Spanje. Hy is ook die voorsitter van die Europese Vereniging vir Vertaalstudies, ’n genoot van die Katalaanse Vereniging van Navorsing en Gevorderde Studies, besoekende navorser aan die Middlebury-instituut van Internasionale Studies in Monterey, buitengewone professor aan die Universiteit Stellenbosch en, in 2015, Walter Benjamin- besoekende professor aan die Universiteit van Wene.

Anthony David Pym het Wesley-kollege (Perth, Australië) en die Universiteit van Wes-Australië bygewoon en het in 1981 sy BA (Hons) aan die Murdoch-universiteit verwerf. Hy het ’n beurs van die Franse regering ontvang vir doktorale studies aan die École des Hautes Études en Sciences Sociales, waar hy in 1985 sy doktorsgraad in Sosiologie voltooi het. In 1983–84 was hy ’n Frank Knox-genoot in die Departement van Vergelykende Literatuurstudie aan die Harvard-universiteit. In 1992–94 het hy ’n postdoktorale beurs ontvang van die Alexander von Humboldt-stigting vir navorsing oor vertaalgeskiedenis aan die Universiteit van Göttingen, Duitsland. In 1994 het hy by die Collège International de Philosophie, Parys, seminare oor die etiek van vertaling aangebied.

Ná jare as ’n professionele vertaler, tydskrifredakteur en organiseerder van kulturele geleenthede in Frankryk en Spanje het hy gedoseer in die vertaalafdelings van die Outonome Universiteit van Barcelona en die Universiteit van Las Palmas de Gran Canaria. In 1994 het hy aangesluit by die Rovira i Virgili-universiteit in Tarragona, Spanje, waar hy in 2000 die Interkultuurstudiegroep, ook in 2000 nagraadse programme in vertaling en in 2003 ’n doktorale program in vertaling en interkultuurstudies gestig het. Hy is sedert 2006 ’n besoekende navorser aan die Monterey-instituut van internasionale studies. Hy woon permanent in die dorpie Calaceite, Spanje.

Pym was een van die eerstes wat vertaalstudie laat wegbeweeg het van tekste en aandag gegee het aan vertalers as mense. Hy het vertaling ook gekonseptualiseer as ’n vorm van risikobestuur, eerder as ’n strewe na ekwivalensie. Hy het die hipotese opgestel dat vertalers lede van professionele interkulture kan wees, wat werk in die oorvleueling van kulture en dat hulle hoogste etiese doelwit is om kruiskulturele samewerking oor die lang termyn te bevorder. In onlangse jare het hy belang gestel in die konsep van inkulturasie, waardeur hy vertaling sien as een van die maniere waarop minderheidskulture in breër kultuurstelsels geabsorbeer word en dan daardie breër stelsels kan wysig.

Die Finse vertaaldeskundige Kaisa Koskinen het Pym se idees teenoor dié van die Amerikaanse vertaalteoretikus Lawrence Venuti gestel, en Jeremy Munday en Mary Snell-Hornby het kommentaar gelewer oor sy kritiek van Venuti.



</doc>
<doc id="109060" url="https://af.wikipedia.org/wiki?curid=109060" title="Kersfees-papegaaivis">
Kersfees-papegaaivis

Die Kersfees-papegaaivis ("Calotomus carolinus") is 'n vis wat wydverspreid voorkom in die Stille Oseaan, die Indiese Oseaan, Oman en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Christmas parrotfish".

Die vis word tot 50 cm lank. Die lyf is ovaalvormig met 'n stroombelynde kop profiel. Volwasse mannetjies is donker blou-groen en die skubbe het pienk rantjies. Daar is ook pienk strepies wat van die oë uitstraal.

Hulle leef in aflandige koraal- en rotsriwwe in water wat 10 tot 30m diep is. Hier kom hulle voor in koraal puin, seegras en grasagtige areas. Hulle vreet 'n verskeidenheid alge en seegras.





</doc>
<doc id="109070" url="https://af.wikipedia.org/wiki?curid=109070" title="Bretonners">
Bretonners

Die Bretonners (Bretons: "Bretoned" of "Breizhiz", Frans: "Bretons") is 'n Keltiese etniese groep inheems aan Bretagne in Frankryk. Hulle speur die grootste deel van hul erfenis aan groepe wat Britoniese tale gepraat en vanaf die suidweste van Engeland, insluitend Cornwall, geëmigreer het om die aanval van Germaanse stamme te voorkom. Bretonners stam ook van die Galliërs en gedeeltelik van die Wikings af. Hulle het in golwe van die 3de tot die 9de eeu, waarvan die meeste tussen 450 en 600, na die Armorika-skiereiland gemigreer wat aansluitend na hulle Bretgane genoem is.

Die belangrikste tradisionele taal van Bretagne is Bretons ("Brezhoneg") wat veral in die westelike gedeelte van die skiereiland gepraat word. Vandag word Bretons deur sowat 365 000 mense gepraat, waarvan 240 000 vlot. Nog 'n ander minderheidstaal van Bretagne is Gallo wat in Opper-Bretagne gepraat word, waar Breton nooit sterk was nie. As een van die Britoniese tale is Bretons nou verwant aan Kornies en meer verlangs aan Wallies, terwyl Gallo 'n Romaanse taal binne die langues d'oil is. Vandag is Frans die moedertaal van die meeste Bretonners. Bretons is tans die enigste van die lewende Keltiese tale wat nie ampstaalstatus geniet nie.

Bretagne word saam met sy bevolking tot een van die ses Keltiese nasies gereken. Etnies vorm die Bretonners saam met die Korniese en die Walliesers die laaste oorblyfsels van die antieke Britte. Die werklike aantal etniese Bretonners in Bretagne en Frankryk as 'n geheel is moeilik om te bepaal omdat die Franse regering geen statistieke oor etnisiteit versamel nie. Bretagne het in Januarie 2007 'n geskatte bevolking van 4 365 500 gehad. Daar word beweer dat in 1914 meer as 1 miljoen mense wes van die grens tussen die Bretons- en Gallo-sprekende gebiede Bretons gepraat het – ongeveer 90% van die bevolking in Bretagne se westelike gedeelte. In 1945 was dit omtrent 75%, en vandag is die mees optimistiese skatting dat 20% van die Bretonners nog Bretons praat. Bretagne het 'n bevolking van omtrent 4 miljoen, insluitende die departement Loire-Atlantique wat die Vichy-regering tydens die Tweede Wêreldoorlog in 1941 van die "amptelike" Bretagne geskei het. Driekwart van die beraamde 200 000 tot 250 000 Bretonse sprekers wat dié taal in die alledaagse lewe gebruik is vandag ouer as 65.

As gevolg van 'n sterk historiese emigrasie het 'n Bretonners diaspora binne die Franse grense en die Franse oorsese gebiede gevestig; hoofsaaklik in die omgewing van Parys, waar meer as 1 miljoen mense 'n Bretonners afkoms beweer. Baie Bretonse gesinne het ook na die Amerikas migreer, oorwegend na Kanada (meestal Quebec en Atlantiese Kanada) en die Verenigde State. Mense uit die streek van Bretagne was een van die eerste wit setlaars wat hulle permanent in die Franse Wes-Indië gevestig het, veral in Guadeloupe en Martinique. Die enigste plekke buite Bretagne wat nog beduidende Bretonners gewoontes behou het, is in Île-de-France (veral Le Quartier du Montparnasse in Parys), Le Havre en in Îles des Saintes, waar 'n groep van Bretonse gesinne hulle in die middel van die 17de eeu gevestig het.



</doc>
