<doc id="109072" url="https://af.wikipedia.org/wiki?curid=109072" title="Salah Abdeslam">
Salah Abdeslam

Salah Abdeslam (15 September 1989, Brussel) is een van 10 mense wat verdink word van die terroristiese aanslag in Parys op 13 November 2015 wat 130 mense gedood het. Hy is die enigste van die groep wat oorleef het.

Hy is gebore in België en woon daar, maar beskik oor Franse nasionaliteit. Hy is glo van kindsbeen af 'n vriend van Abdelhamid Abaaoud, die groep se leier. Abaaoud was reeds geradikaliseer en het in 2013 na Sirië gegaan omrede hy 'n aanhanger van daesj is. Abdeslam is deur hom oortuig om 'n terroris te word. Hy probeer sy vrou te oortuig om met hom na Sirië te gaan, maar sy weier en hy skei van haar. Salah is die broer van Ibrahim wat homself in 'n Paryse kafee opgeblaas het. Die owerhede in België het 125 dae na hom gesoek, veral in die Brusselse wyk Sint-Jans-Molenbeek. Uiteindelik het hulle hom op 19 Maart 2016 gevind, 100 m van die plek waar hulle vermoed het dat hy hom vier maande geleë versteek het. Hy het sy selfoon in werking gestel en dit het die Rijkswacht in staat gestel om hom te vind. Die Belgiese minister van Buitelandse Sake Didier Reynders het verklaar dat Adbeslam na die Stade de France wou gaan om homself ook op te blaas, maar het om onbekende redes besluit het dit nie te doen nie. Hy het vanuit Brussel nog aanslae beplan.

Abdeslam se advokaat is Sven Mary. Hy het verklaar: "Indien iemand beskryf word as publieke vyand nommer een, wil ek hierdie misbruik van gesag beveg". Frankryk het om sy vinnige uitlewering gevra en Mary probeer om dit te verhoed.

Twee dae ná sy aanhouding het 'n nuwe terroristiese aanslag in Brussel plaasgevind. In dié aanslag is 34 mense dood. Die aanslae is glo die antwoord op die "groot oorwinning" van Abdeslam se inhegtenisneming wat die media verkondig het en wat deur die jihadiste as "groot provokasie" gesien is.

Sy advokaat Sven Mary het egter verklaar dat Abdeslam nie van die planne geweet het nie.


</doc>
<doc id="109073" url="https://af.wikipedia.org/wiki?curid=109073" title="Bestaansboerdery">
Bestaansboerdery

Bestaansboerdery is selfgenoegsaamheids-boerdery waar boere daarop fokus om genoeg kos te produseer om hulself en hul gesinne te voed. Die uitset is meestal net genoeg vir eie behoeftes en daar is gewoonlik min oor om te verkoop. Die tipiese bestaansboer het 'n reeks van gewasse en diere om hom en sy gesin deur die jaar van kos en kledingstukke te voorsien. Die besluit oor wat aangeplant gaan word berus grotendeels op dit wat sy gesin vir die jaar gaan nodig hê, en sekondêr wat die markpryse is. Die volhoubaarheid van bestaansboerdery: dit is die lewe laer as die vlak van die markgerigte kleinboere. Hulle is die mense wat genoeg verbou wat hulle nodig het om aan die lewe te bly, bou hul eie huise, en oorleef sonder om gereeld op die markte voorrade te gaan koop. "Afgesien van die noodsaaklikheid van selfgenoegsaamheid in bestaansboerdery, is die hedendaagse bestaanboere tog in 'n mate betrokke by die verkoop van hul landbouprodukte, maar dit is in die meeste gevalle vir goedere wat hulself nie nodig het vir oorlewing nie, en kan suiker, yster dakplate, fietse, tweedehandse klere, en so meer insluit. Die meeste bestaansboere is deesdae in ontwikkelende lande. Hoewel die omvang in die handel, gemeet in harde kontant, minder is as die van verbruikers in lande met moderne markte, het baie van hulle belangrike handelskontakte en handelsware omdat hulle vanweë hul spesiale vaardighede, of besonderse toegang tot grondstowwe, in aanvraag is op die markte," American Journal of Agricultural Economics"."

Die bestaansboerdery in graan (hoofsaaklik koring en gars) is die eerste keer gedurende die Neolitiese Revolusie gedokumenteer toe mense langs die Nylrivier, Eufraat, en die Indus-valleie begin bly het. Bestaansboerdery het ook onafhanklik in Meksiko begin met mielieboerdery, en met aartappels in die Andes.

Bestaansboerdery is steeds aan die orde van die dag in groot dele van Afrika, en dele van Asië en Latyns-Amerika. Dié soort boerdery het teen die begin van die Eerste Wêreldoorlog grootliks in Europa, en in Noord-Amerika, met die koms van die deelboere en huurder-boerdery in die 1930s en 1940's verdwyn. Dit was egter nog so onlangs soos in die 1950's 'n algemene verskynsel op familieplase in Noord-Amerika en Europa dat gesinne die meeste van hul eie voedsel en klere geproduseer het, hoewel die verkope van sommige van die plaasprodukte genoeg geld ingebring het om sekere stapels soos suiker, koffie, tee, brandstof (petrol en lampolie), tekstielprodukte soos kledingstukke, naalde, garing, medisyne, hardeware produkte soos spykers, skroewe en draad, en 'n paar luukshede soos lekkers en boeke, te kon koop. Baie van die bogenoemde items, sowel as sosiale dienste van 'n dokter, veearts, hoefsmid en ander is dikwels met ruilhandel betaal, eerder as met geld. Bestaans- en semi-bestaansboerdery het weer sedert 1990 in Sentraal- en Oos-Europa binne die oorgangsekonomie lewe gekry.

Met hierdie tipe landbou is 'n lap woudgebied se bome afgekap, gebrand en die plantegroei skoongemaak om gewasse aan te plant. Na twee of drie jaar, wanneer die vrugbaarheid van die grond agteruit gegaan het, is die lap grond netso gelos, en die boer beweeg eenvoudig aan na 'n nuwe stuk grond in die woud om die proses te herhaal. Wanneer die grondgebied braak gelaat word, groei die woud in die skoongemaakte gebied weer terug na 'n vrugbare aarde met die biomassas wat weer herstel na sy oorspronklike stand. Na 'n dekade of langer, kan die boer weer terugkeer na sy eerste stukkie grond toe. Dié soort van landbou is volhoubaar in lae-bevolkingsdigtheid, maar in gebiede met 'n hoër digtheid van mense word die grondgebied meer gereeld skoongemaak, met die gevolg dat die grond nie kan herstel nie, die woude word oopgekap, wat 'n tipe van gewas laat groei tot nadeel van die groot bome. Die uiteinde hiervan is ontbossing en gronderosie.

Terwyl die "kap en brand"- tegniek 'n goeie beskrywing is vir die voorbereiding van nuwe landbougrond, het die boere oor die algemeen ook nog kleiner plekke, soms net 'n groentetuin, naby die plaasopstal wat verbou word. Die huisafval is gereeld  by sulke tuintjies naby die huise gestort. Die mis van die hoenders en bokke is aanvanklik net op komposhope weggegooi om dit uit die pad te kry. Baie van die boere het egter die waarde hiervan besef en dit gereeld op hul kleiner landerye gebruik. Hulle het ook soms sulke grond besproei as hulle naby water was.

In sommige van die tropiese streke in Afrika is kleiner landerye gebruik om gewasse in opgeboude beddings te kweek. Sulke boere is inderdaad baie meer gesofistikeerd as wat met die negatiewe verwysing van "afkap en brand" na bestaansboere verwys word.

Dit is die tipe van boere wat met hul kuddes van plek tot plek trek op soek na kos vir hul diere. Oor die algemeen boer hulle met skape, bokke en beeste, vir die melk velle, vleis en wol van die diere. Dié soort van boerdery is algemeen in dele van sentraal-, oos- en wes- Asië, Indië, oos- en suidwes-Afrika en noord-Eurasië. Voorbeelde van die nomade is die Bhotijas en Gujjars van die Himalaja.

Met intensiewe bestaansboerdery bewerk die boer 'n kleinhoewe met eenvoudige implemente en met arbeiders om hom te help. In 'n klimaat   van baie sonskyndae en vrugbare grond kan 'n boer meer as een gewas op dieselfde grond per jaar verbou. Boere gebruik hul kleinhoewes om genoeg vir hulself te produseer, en die oorblywende plaasprodukte word vir ander goedere verruil. Dit beteken dat daar baie meer voedsel per akker geproduseer word in vergelyking met ander maniere van bestaansboerdery. In die intensiefste situasies kan boere selfs terrasse teen skuinstes bou vir rysvelde. Sulke velde is algemeen in die dig bevolkte dele van Asië soos in die Filippyne. Dit kan nog intensiewer bedryf word om kompos, kunsmatige besproeiing en dierereste as kunsmis te gebruik. Intensiewe bestaansboerdery kom voor in die dig bevolkte gebied van die reënstreke van suid-, suidwes-, en oos-Asië.


</doc>
<doc id="109074" url="https://af.wikipedia.org/wiki?curid=109074" title="Francois Loots">
Francois Loots

Francois Alwyn Loots (24 Maart 1962 in Kaapstad), is 'n Suid-Afrikaanse skrywer.

Loots is die jongste van drie seuns. Sy ouer broers is Lieb Johannes en Marius Jan. Sy pa is 'n plaasboer wat in 2001 aan asbestose oorlede is en sy ma is onderwyseres en prinsipale. Hy word groot op 'n plaas naby Prieska in die Noord-Kaap. Op Prieska voltooi hy sy laerskoolopleiding en hy matrikuleer dan in 1979 op Stellenbosch. Ná skool is hy vir 'n jaar uitruilstudent in die American Field Service-program en gaan skool in Interlaken en Bern in Switserland. Hy studeer vir 'n jaar aan die Universiteit van Stellenbosch, maar verskuif dan na die Universiteit van Kaapstad. Hier behaal hy die B.A.-graad in Sosiale Wetenskappe en Duits in 1985, die B.A. Honneurs-graad in 1986 en die M.A.-graad in 1991 oor die Duits-Joodse filosoof Walter Benjamin, met 'n tesis oor “"Der Begriff der Aura und einer Kunst ohne Aura im Werk von Walter Benjamin"”. In 1989 studeer hy met 'n Duitse Akademiese Uitruilprogram (DAAD) in Freiburg im Breisgau in Duitsland.

In die tagtiger- en vroeë negentigerjare gee hy klas by hoofsaaklik die Universiteit van Kaapstad in Duits en Vergelykende Literatuurwetenskap. Sedert 1992 is hy in Kaapstad gebaseer en vanaf 1992 tot 1997 werk hy vir verskillende organisasies wat hulle op gesondheid, opvoeding en landelike ontwikkeling toespits, eers in Kaapstad en later in landelike gebiede van die Wes-Kaap, Oos-Kaap en Noord-Kaap. In 1999 onderrig hy Engels by die North China University of Technology in Beijing in China en in 2000 by 'n kommersiële skool in Kaoshung in Taiwan. Op 'n vrywillige basis is hy 'n Mandarynse tutor by die Universiteit van Suid-Afrika in 2001. Tans is hy vryskut reisjoernalis, vertaler, navorser en onderwyser en hy woon in Kaapstad. Hy is lief vir reis en behalwe die Ooste en sy studies in Europa het hy ook al deur Brasilië gereis.

In 1997 begin hy as deel van 'n informele skrywersgroep om kreatiewe skryfwerk te beoefen en lê reeds in 1998 'n bundel kortverhale aan 'n uitgewer voor, maar die verhale is nie voldoende vir publikasie nie. Sy volgende manuskrip (werkstitel “"Ek en Bliksem"”), word aan Danie Botha by Homeros voorgelê en as “Nagvoëls” gepubliseer, waarmee hy dan sy debuut maak. Dit is 'n speurverhaal met sielkundige insigte oor 'n reeksmoordenaar wat in Kaapstad toeslaan op gays, manlike sekswerkers en uiteindelik op 'n jong seun. Die speurder wat die moordenaar probeer opspoor, Els, worstel met sy stryd om sy persoonlike en professionele lewe te versoen. Weens geslags- en rassevooroordele het die twee ander hoofkarakters, Alwyn uit die Karoo wat sy verlede wil agterlaat en die versteurde onderwyser Maikie, elk verminkte psiges. Heinie is 'n jonger polisieman wat die wêreld van Els en die gay-wêreld oorbrug. Die karakters se lewens loop grootliks parallel met mekaar, maar word netjies saamgetrek aan die einde. Die sensitiewe uitbeelding van homoseksuele emosionele ontwaking gee die roman egter benewens die spanningselement ook die moontlikheid van heling en herstel. Belangrik is ook die ondersoek na en ontginning van die dinamiek van intermenslike verhoudings.

In “"Lente in Beijing”" probeer 'n jong Suid-Afrikaanse Engels onderwyser om volwaardig as gay in die vreemde te lewe. Gerhard Vos hoop dat hy sy seksuele identiteit sal vind deur weg te vlug van sy verlede en die sosiale werklikheid van sy vaderland, waar hy van kleinsaf met vooroordeel en verwerping moes saamlewe. Sy vader was 'n offisier in die apartheidsregime se veiligheidsmagte en betrokke by allerhande vorms van geweld en losbandigheid en Gerhard kom hierteen in opstand, met die begeerte om sy lewe op 'n sterker fondament te bou. As onderwyser in China kry Gerhard met interessante kultuurverskille te doen en leer hy dat hy hom nie van sy pa en sy verlede kan losskeur nie. Hier vind hy hom ook in 'n omgewing waar seksuele gedrag voorgeskryf word en afwykings nie toegelaat word nie. As gay man soek hy na ware liefde en aanvaarding in 'n vaste verhouding, eerder as die wellustige uitleef in 'n eenmalige kontaksituasie. Sy verhouding met die getroude Daniel laat hom dus geestelik onvervuld. "Rapport" het hierdie roman aangewys as een van die literêre hoogtepunte in 2003.

“Die Jakkalsdans” speel een warm naweek in November 1974 in Prieska naby die Koegas-myn af, waar die verwoestende longkwaal bekend as die blou dood (veroorsaak deur asbesvesel) talle slagoffers eis. Die verhaal draai rondom die wyse waarop die hoofkarakters hierdie aanslag op hulle lewens hanteer. Die verhaal beeld die ewige siklus van lewe, siek word, sterf en hergeboorte uit en die struktuur is dus ook siklies, met 'n fokus eers op Aletta, dan Joop, Mannetjies, Tryn en dan terug na Mannetjies en Joop om met Aletta te eindig. Aletta Steyn is vasgevang in 'n sieldodende bestaan en huwelik. Sy is getroud met die algemene handelaar Mannetjies en hulle het 'n aangenome seun, Joop. Dit is veral Joop Steyn, 'n gay man, wat hom op die verkeerde tyd op die verkeerde plek bevind. Hy wil wegkom van die dorp om mode-ontwerper te word en vind dit moeilik om sy seksualiteit op die dorp uit te leef, veral omdat sy verhoudings met ander mans telkens in groot geheimhouding moet geskied. Tryn is 'n bruin meisie vir wie Mannetjies werk in sy winkel gee en met wie hy dan 'n verhouding aanknoop. Die titel van die roman verwys na die geheimsinnige Rotman wat met sy jakkalse vrees by die plaaslike inwoners inboesem. Dit is 'n verwikkelde roman wat op vele vlakke beweeg en tussen werklikheid en fantasie, dood en lewe, op 'n amper mistieke manier beleef word.

“Rooi Jan Alleman” is 'n roman oor die lewe van Bram Fischer, waar die titel (Fischer se selnaam in die ondergrondse strukture van die Kommunistiese Party) reeds aanduidend is van die meer universele aard van die inhoud. Fischer word uitgebeeld as 'n dromer en hy word omring deur drie figure uit die Afrikaner se geskiedenis, die agtiende eeuse Hendrik “Ik ben een Afrikaander” Biebouw, Paul Kruger en Jopie Fourie, met 'n sterk binnestem wat kommentaar lewer oor sy gevoelens en gewaarwordings. Hierdie figure relativeer Bram se afkoms en sy siening van homself. Die inhoud gee glad nie voor om histories korrek te wees nie, al getuig dit van deeglike navorsing en diepgaande kennis van Fischer, met gebeure wat aangepas is om die momentum van die verhaal te onderskraag. Deur hierdie metode word indringende kommentaar gelewer oor wat dit beteken om 'n Afrikaner in Suid-Afrika te wees. Hoewel duidelik fiksie, gee hierdie roman 'n ruimer perspektief as vele geskiedenisboeke op die waarheid en geskiedenis van Fischer se lewe en die onstuimige tyd waarin dit plaasvind. “"Rooi Jan Alleman"” is in 2014 op die kortlys vir die toekenning van die Universiteit van Johannesburg-prys.

“In sneeu geskryf” se titel verwys na die sneeu in Rusland, maar is ook 'n toespeling op die spreekwoord “in klip geskryf”, met die suggestie dat dit anders as in die spreekwoord nie permanent is nie en maklik sal verander. Die verhaal se agtergrond is die moorde wat in Januarie 2003 in die gay seksklub Sizzlers in Seepunt in Kaapstad op die manlike sekswerkers gepleeg is. Die moordenaars is gevang en gevonnis, maar die motief vir die moorde kon nooit bevredigend vasgestel word nie. Hierdie roman skep op kreatiewe wyse 'n gefiksionaliseerde motivering. Die roman word in ses afdelings verdeel, met die eerste 'n proloog wat afspeel in Rusland waar twee priesters 'n seksuele verhouding het en aan die einde 'n teregstelling dophou. Die Russiese gegewe, die sneeu en teregstelling word dan herhalende motiewe wat weerklank vind in al die karakters se lewens. Die volgende vyf afdelings word gewy aan die drie hoofkarakters, Heinrich en Bertus (twee afdelings elk) en Adam. So word verskeie perspektiewe verkry op die herhalende kerngebeure. Heinrich besluit om sy ma en suster in sy ouerhuis op Mareesdrif in die Karoo agter te laat en Kaapstad toe te gaan op soek na werk, sodat hy sy ma uit haar finansiële moeilikhede kan help. Eindelik beland hy by Sizzlers, waar hy die sekswerker Frikkie van der Merwe word, ten spyte van sy gebrek aan ervaring in gay seks. Bertus is een van Frikkie se gereelde kliënte en die eienaar van boekwinkels, onder meer 'n Russiese boekwinkel in Rondebosch, waar hy saam met Frikkie droom van 'n sneeuwêreld, onbesmet met Afrika se hitte en sweet. Die moordenaar, Adam, is 'n skisofreen wat gereeld van skoene en dan van persoonlikheid verander. As kelner bedien hy vir Bertus en Frikkie en hulle laat hom verontrus voel. Die gay-agtergrond van die verhaal is slegs die doek waarteen die individue se karakters en hulle lewens ontbloot word, met die werklike fokus op die individuele lewenssoektog en die tragedie wat in menselewens skuil. Die daaglikse bestaan van sekswerkers en die gevare wat hulle moet trotseer, word knap beskryf.

2001 - Nagvoëls

2003 - Lente in Beijing

2011 - Die Jakkalsdans

2012 - Rooi Jan Alleman

2015 - In sneeu geskryf



</doc>
<doc id="109075" url="https://af.wikipedia.org/wiki?curid=109075" title="Sonja Loots">
Sonja Loots

Sonja Loots is 'n Suid-Afrikaanse skrywer en die dogter van die skrywer Kristel Loots.

Loots is op 6 Augustus 1972 in Kimberley gebore. Sy is die oudste van twee kinders van Willem en Kristel Loots. Haar jonger broer se naam is Werner. Sonja word groot opKlerksdorp. Haar vader se werk veroorsaak dat die gesin gereeld verhuis. So bly hulle later in Durban waar sy haar laerskoolloopbaan tot met standerd twee voltooi. Vanaf standerd drie bly sy in Kaapstad, waar sy eers in Parowvallei en later in Goodwood skoolgaan. In 1990 matrikuleer sy aan die Hoërskool J.G. Meiring in Goodwood. In haar matriekjaar is sy die naaswenner uit sowat 8000 leerlinge van die landwye Afrikaans-Olimpiade wat jaarliks deur die Suid-Afrikaanse Akademie vir Wetenskap en Kuns gereël word. Sy studeer vanaf 1991 verder aan die Universiteit van Stellenbosch, waar sy in 1993 die B.A.-graad met lof verwerf. Op Stellenbosch is sy die redakteur van "Penseel", die studenteblad vir poësie. As wenner in 1994 van die M-Net Beurs vir Skeppende Skryfwerk en die Junior Woordkunsbeurs van die Stigting vir Skeppende Kunste voltooi sy die kreatiewe skryfkursus onder leiding van Etienne van Heerden aan die Rhodes Universiteit in Grahamstad, waar sy met lof die B.A. Honneurs-graad behaal. Die novelle “"Spoor"” skryf sy as deel van die vereistes van hierdie kursus. Sy volg dit op met 'n M.A.-graad aan Rhodes-universiteit, ook met lof behaal, met 'n tesis oor “" 'n Intertekstuele studie: ‘Die werfbobbejaan’ van Alexander Strachan"”.

Hierna werk sy as redaksielid by "Die Burger" in Kaapstad, waar sy eers kopieskrywer in die promosie-afdeling is en dan hof- en hooggeregshofverslaggewer word. Later werk sy vir twee jaar as bladuitlegkunstenaar en subredakteur in die koerant se nagkantoor. In hierdie tyd woon sy in 'n woonstel in Woodstock. In 1999 verhuis sy as tydskrifartikelredakteur vir "De Kat" na Johannesburg, waar sy in Brixton woon. Sy word in 2002 aangestel as "Rapport" se boekeredakteur, 'n pos wat sy tot 2005 beklee. In Johannesburg gee sy deeltyds klas in Afrikaans aan die Randse Afrikaanse Universiteit (nou die Universiteit van Johannesburg) en is vir 'n rukkie bemarkingsbestuurder by Random House Struik. Nadat sy weg is by "Rapport" is sy vir 'n kort rukkie Danie Odendaal, regisseur van die sepie “"7de Laan"”, se sekretaresse en help ook skryf aan die draaiboek van hierdie televisiereeks. Sy doen ook vryskutwerk vir verskeie publikasies, soos "Visi" en "Insig."

Sy is getroud met Pieter Malan en hulle het twee kinders, Henri en Stella. In 2005, net na hul eerste kind (Henri) gebore is, verlaat hulle Suid-Afrika om vir drie jaar in Londen te gaan woon, waar Pieter buitelandse korrespondent vir Media24 was en waar hul dogter (Stella) gebore is. Hiervandaan skryf sy steeds 'n gereelde rubriek vir "Rapport". Na hulle terugkeer bly hulle in Kaapstad en aanvaar sy in Februarie 2009 'n pos as dosent in Afrikaans en Nederlands aan die Universiteit van Kaapstad. Sy doen terselfdertyd navorsing oor haar voorgenome doktorale studies onder Louise Viljoen aan die Universiteit van Stellenbosch, waar sy 'n studie oor verliesliteratuur doen na aanleiding van die manier waarop prominente Afrikaanse skrywers die verlede interpreteer. In 2015 voltooi sy 'n proefskrif oor ensiklopediese fiksie. In 2012 word sy verkies tot voorsitter van die skrywersorganisasie PEN Afrikaans en sy beklee hierdie posisie tot 2013. In 2014 word sy genooi na die Winternachtenfees in Nederland tydens die Week van de Afrikaanse roman.

Op sesjarige ouderdom verskyn een van haar gediggies reeds in 'n kwartaalblaadjie. Op hoërskool begin sy tydskrifverhale skryf vir sakgeld en sy skryf van haar stories in vir wedstryde. Op vyftienjarige ouderdom wen sy in 1988 'n landwye kortverhaalwedstryd aangebied deur die Afrikaanse Taal- en Kultuurbond (ATKB) in samewerking met die stadsraad van Verwoerdburg. Haar kortverhaal, “"Floewp"”, het gehandel oor 'n gesin se aanvaarding van 'n seuntjie met Down-sindroom. In 1990 neem sy deel aan die Skrywers ’90-kompetisie, 'n landwye opstelkompetisie wat deur HAUM-Uitgewers in oorleg met die Bloemfonteinse Skrywersvereniging gereël is. Hier word sy as die provinsiale én landwye wenner aangewys, terwyl 'n kortverhaal van haar gepubliseer word in die versamelbundel “"Inknat"”. Gedurende die wintervakansie van 1990 woon sy 'n Afrikaans-week by, waar sy in 'n opstel-kompetisie as die naaswenner aangewys word. Sy neem in hierdie jaar ook deel aan 'n poësie-werkswinkel onder leiding van George Weideman, waar sy as die belowendste jong digter by die werkwinkel aangewys word. In 1992 verower sy die eerste en tweede prys in Sanlam se Jong Stemme-wedstryd, wat haar verder aanmoedig. Sy publiseer ook kortverhale in "Tydskrif vir Letterkunde".

In haar novelle “Spoor”, gepubliseer toe sy slegs 22 jaar oud is, skets sy die verhaal van twee kinders van die Weskusstreek se lewens, wat soos die treinspoor wat in aanbou is langs mekaar loop maar nie kruis nie. Charity Versveld word gebore op dieselfde oomblik wat 'n vliegtuig in digte mis in die Charity piek in die Pakhuispas vasvlieg en sy het uitsonderlike aanvoeling vir die magiese en mistieke. Sy ontwikkel 'n hunkering na die vlieënier van die vliegtuig. Die sentrale karakter in die ander verhaallyn is Sean Farao, wat as seun ooggetuie is van 'n vliegongeluk in die berg bokant die Verlorenvlei by Elandsbaai. Hy brand hom teen die wrak van die vliegtuig en in die ambulans hou hy die hand vas van een van die uiteindelike slagoffers van die ramp. Ook hy ontwikkel fyn aanvoeling vir die bonatuurlike. Die eendersheid van die twee lewens word deur verskeie ander bindingsmiddels en kruisverwysings gekoppel, maar nooit aan mekaar vasgeknoop nie. Dis nie net die spore van hierdie hoofkarakters wat gevolg word nie, maar ook die dierespore, met kommentaar oor die sinnelose verbruik en vermorsing van die aarde en sy wesens en hulpbronne.

Na 'n lang stilswye volg sy hierdie debuut op met die opspraakwekkende roman “Sirkusboere”. Dit is gebaseer op die ware verhaal van die Boeregeneraals Piet Cronjé en Ben Viljoen wat na die Anglo-Boereoorlog in Amerika saam met die opportunistiese sirkusbaas Frank Fillis die gebeure van die oorlog in 'n militêre skouspel opvoer om so geld in te samel om weer op die been te kom. Die geleentheid is die Wêreldtentoonstelling van 1904 in St. Louis in Amerika. Saam met hulle is Cronjé se onwillige agterryer, Fenyang Mokenyane, wat as Jan Windvoël optree. Vir ses maande lank moet Viljoen as aankondiger twee kere per dag optree vir honderd Boere, honderd Britte en vyftig agterryers wat die veldslae by Colenso en Paardeberg opvoer voor sowat 25 000 toeskouers op 'n slag. Op satiriese wyse wys die skrywer die negatiewe kant van die helde uit en gee meer erkenning aan die verontregtes, maar op so 'n wyse dat al die karakters as lewende mense uitgebeeld word, met hulle goeie en slegte punte, vrese en beginsels. Die ooreenkomste tussen die werklike lewe en die sirkus word subtiel geteken, sodat die sotheid en selfsugtigheid van die menslike strewe duidelik na vore kom. 'n Belangrike motief in die roman is die prysgawe van mag en daaropvolgende desillusie en persoonlike vernedering en die wyse waarop dit verwerk word. Die roman raak ook die kwessie van die vervalsing van die geskiedenis aan, wat noodwendig volg op elke magsverskuiwing. Die beligting van Fenyang Mokenyane en sy rasgenote se benarde situasie, waar hulle moes deelneem aan 'n oorlog waarvoor hulle nie gevra het nie en vir wie die uitslag na enige kant geen verbetering in hulle lewens sou teweegbring nie, vul 'n besondere leemte in die Afrikaanse fiksie oor hierdie oorlog. In 2012 word die Eugène Marais-prys en die M-Net-prys aan “"Sirkusboere"” toegeken en die boek is ook op die kortlys vir die toekenning van die Jan Rabie-prys, die W.A. Hofmeyr-prys, die ATKV-prosaprys en die Universiteit van Johannesburg-prys. Dit word in 2012 ook bekroon met die Suid-Afrikaanse Letterkundetoekennings se K. Sello Duiker-prys as beste Afrikaanse werk.

Twee van haar kortverhale, ”"Spinning through"” en “"Sexy boy"”, word opgeneem in die versamelbundel “"Die mooiste liefde is verby"” onder redaksie van Etienne van Heerden.

Sy word aangewys as die 2004 Via Afrika Boekjoernalis van die jaar.

1995 - Spoor

2011 - Sirkusboere



</doc>
<doc id="109093" url="https://af.wikipedia.org/wiki?curid=109093" title="Perdgesig-eenhoringvis">
Perdgesig-eenhoringvis

Die Perdgesig-eenhoringvis ("Naso fageni") is 'n vis wat voorkom in die weste van die Stille Oseaan, die Indiese Oseaan en aan die ooskus van Afrika vanaf Kenia tot by die Bazaruto-eilande in Mosambiek asook die Seychelle. In Engels staan die vis bekend as die "Horseface unicornfish".




</doc>
<doc id="109097" url="https://af.wikipedia.org/wiki?curid=109097" title="Ontbinding van die Sowjetunie">
Ontbinding van die Sowjetunie

Die ontbinding van die Sowjetunie is amptelik op 26 Desember 1991 verorden, kragtens deklarasie nommer 142-H van die Republieke van die Opperste Sowjet van die Sowjetunie. Die deklarasie het die onafhanklikheid van die voormalige Republieke van die Sowjetunie en die Gemenebes van Onafhanklike State (GOS) erken, hoewel vyf van die ondertekenaars dit eers baie later, of glad nie, bekragtig het. Die agste en laaste leier van die Sowjetunie, Michail Gorbatsjof, het die dag vantevore bedank, sy kantoor as uitgedien verklaar en sy mag, wat die Sowjetkernmissielkodes ingesluit het, aan die Russiese president Boris Jeltsin oorhandig. Daardie aand om 19:32 is die Sowjetvlag vir die laaste keer by die Kremlin gestryk en met die voorrevolusionêre Vlag van Rusland vervang.

In die voorafgaande maande, van Augustus tot Desember, het al die republieke, Rusland inkluis, van die unie afgestig. Die week voor die formele ontbinding van die unie, het elf republieke – almal behalwe die Baltiese lande en Georgië – die Alma-Ataprotokol onderteken wat die GOS formeel erken en verklaar het dat die Sowjetunie nie meer bestaan nie. Die ontbinding van die Sowjetunie (Russies: распад СССР) het ook die einde van die Koue Oorlog beteken. Die 1989-revolusies en die einde van die Sowjetunie was ook die einde van die dekade lange vyandigheid tussen die Noord-Atlantiese Verdragsorganisasie (NAVO) en die Warskouverdragslande. Die vyandskap tussen NAVO en Rusland het egter voortgeduur.

Verskeie van die voormalige republieke van die Sowjetunie het noue bande met Rusland gehandhaaf en multilaterale organisasies soos die Eurasiese Ekonomiese Gemeenskap, die Uniestaat, die Eurasiese Doeane-unie en die Eurasiese Ekonomiese Unie gevorm om ekonomiese en veiligheidsamewerking aan te moedig. Sommiges het by NAVO en die Europese Unie aangesluit om weg te breek van hul militêre- en ekonomiese afhanklikheid van Rusland.

Michail Gorbatsjof is op 11 Maart 1985 deur die Politburo as algemene sekretaris aangewys. Dit was drie uur ná sy voorganger, Konstantin Tsjernenko, se dood op die ouderdom van 73. Gorbatsjof (54) was die jongste lid van die Politburo. Sy aanvanklike oogmerke  was om die Sowjetunie se ekonomie weer op dreef te kry en hy het besef om dit reg te kry sal hy die onderliggende politieke- en sosiale strukture moet hervorm. Die hervormings het begin met die skuif van senior personeellede uit die Brezjnef-era (die era van stagnasie) wat politieke en ekonomiese hervormings kon belemmer. Op 23 April 1985 het Gorbatsjof twee protégés, Yegor Ligachef en Nikolai Ryzhkof, as volle lede in die Politburo ingebring.

Die liberalisering het egter nasionalistiese bewegings en etniese verskille in die Sowjetunuie gekoester. Dit het ook regstreeks aanleiding gegee tot die 1989-revolusies, waartydens die Sowjet-opgelegde kommunistiese regimes van die Warskouse Verdragalande vreedsaam omvergewerp is, wat op sy beurt weer druk op Gorbatsjof geplaas het om wyer demokrasie en selfregering aan die Sowjetunie se samestellende republieke te bied. Die Kommunistiese Party van die Sowjetunie het in 1989, onder Gorbatsjof se leierskap, beperkte mededingende verkiesnigs vir 'n nuwe sentrale wetgewer, die Afgevaardigdes van die Volkskongres, ingestem,l hoewel die verbod op ander politieke partye eers in 1990 opgehef is.

In Mei 1985 het Gorbatsjof in Leningrad 'n toespraak gelewer waarin hy hervormings belowe en 'n teenalkoholveldtog aankondig om wydverspreide alkoholisme te bekamp. Die prys van wodka, wyn en bier is verhoog en die verkope daarvan beperk. Dit was 'n ernstige terugslag vir die staatsbegroting, met 'n verlies van sowat 100 miljard roebel vir die staatskas terwyl die sluikhandel in drank floreer het.

Gorbatsjof het in die herfs van 1985 begin om jonger en meer energieke mense in die regering op te neem.

Gorbatsjof het voortgegaan met sy hervormingsplanne. Op 23 Desember 1986 het die vernaamste Sowjet-andersdenkende, Andrei Sacharof, uit ballingskap na Moskou teruggekeer.

Die Baltiese lande, wat in 1944 gedwing is om deel van die Sowjetunie te word, het op onafhanklikheid begin aandring. Estland was eerste om in November 1988 weerstand te bied toe die land wetgewing aanvaar om die sentrale regering te verwerp.

Die CTAG (Lets: "Cilvēktiesību aizstāvības grupa", Menseregtebeskermingsgroep) Helsinki-86 is in Julie 1986 deur drie werkers in die Letlandse hawestad van Liepāja gestig. Die drie werkers, Linards Grantiņš, Raimonds Bitenieks en Mārtiņš Bariss, het hul organisasie se naam ontleen aan die menseregteverklarings van die Helsinki-ooreenkoms. Helsinki-86 was die eerste openlik antikommunistiese organisasie in die Sowjetunie, en die eerste openlik georganiseerde teenkanting teen die Sowjetbewind. Dit het 'n voorbeeld gestel aan ander etniese minderhede vir hul onafhanklikheidsbewegings.

Driehonderd jong Letlanders van die werkersklas het vroeg een oggend na 'n rockkonsert op die Riga-katedraalplein bymekaargekom en in Leninlaan afgemarsjeer na die Vryheidsmonument met krete soos: "Weg met die Sowjetunie!" en "Bevry Letland!" Die veiligheidsmagte het hulle voorgekeer en verskeie polisievoertuie is omgekeer.

Met die 28 Januarie 1987-sitting van die Sentrale Komitee het Gorbatsjof 'n nuwe beleid van  ""demokratizatsija"" regdeur die Sowjetgemeenskap voorgestel. Sy idee was dat toekomstige verkiesings van die Kommunistiese Party 'n keuse moet bied tussen verskeie kandidate wat met geheime stemme gekies kan word. Afgevaardigdes van die Kommunistiese Party het die voorstel egter afgewater en demokratiese keuses is nooit werklik in die party toegepas nie.

Gorbatsjof het die omvang van glasnost ook drasties uitgebrei en verklaar dat geen onderwerp vir besprekings in die media buite perke mag wees nie. Selfs met hierdie openbare onderneming van hom het dit die Sowjetse intelligentsia byna 'n jaar geneem om die grense te begin verbreed en uit te vind of hy bedoel wat hy sê. Vir die eerste keer het 'n Kommunistiese leier oor die koppe van sy Sentrale Komitee gegaan en 'n beroep op die volk gedoen vir hul steun, in ruil vir vryhede. Dit het gelyk of die taktiek werk. Binne twee jaar kon die hervorming nie langer deur die Party se "konserwatiewes" geïgnoreer word nie.

Op 7 Februarie 1987 is talle politieke gevangenes vrygelaat. Dit was die eerste groep vrylatings sedert Nikita Chroesjtsjof se "ontdooiing in die middel 1950's. Op 6 Mei 1987 het Pamjat, 'n Russiese nasionalistiese groep, sonder toestemming 'n betoging in Moskou gehou. Die owerheid het nie die byeenkoms opgebreek nie, en selfs die verkeer beheer sodat die betogers kon stap na 'n onbeplande afspraak met Boris Jeltsin, die Moskouse leiers van die Kommunistiese Party, en in daardie stadium Gorbatsjof se nouste bondgenoot.
Jeltsin het op 10 September 1987 bedank nadat die onversetlike Jegor Ligatjef in 'n lesing die Politburo gekritiseer het omdat die twee betogings in Moskou toegelaat is. Gorbatsjof het die bedankingsbrief ontvang terwyl hy aan die Swartsee vakansie gehou het, en was stomgeslaan omdat dit die eerste keer was dat iemand vrywillig uit die Politburo bedank. Gefrustreerd omdat Gorbatsjof nie sy griewe in die bedankingsbrief aangespreek het nie, het Jeltsin op 27 Oktober 1987, voor 'n voltallige sitting van die Sentrale Komitee, die stadige pas van hervorming, die slaafsheid van lede teenoor die algemene sekretaris, en Ligatjef se uitlatings, wat tot sy (Jeltsin se) bedanking gelei het, gekritiseer. Niemand sedert Leon Trotsky in die 1920's het nog ooit voorheen die partyleier só kras voor die Sentrale Komitee aangevat nie. In sy repliek beskuldig Gorbatsjof vir Jeltsin van "politieke onvolwassenheid" en "absolute onverantwoordelikheid". Niemand het Jeltsin se kant gekies nie.

Die nuus oor Jeltsin se insurbodinasie en sy "geheime toespraak" het soos 'n veldbrand versprei en sommer gou het samizdat-weergawes (alternatiewe media) die inligting begin sirkuleer. Dit was die begin van Jeltsin se beeld as 'n rebel en hy het gewild geword as 'n anti-establishment-figuur. Die daaropvolgende vier jaar van politieke stryd tussen Gorbatsjof en Jeltsin het 'n belangrike rol gespeel in die ontbinding van die Sowjetunie. Op 11 November 1987 is Jeltsin uit sy pos as eerste sekretaris van die Moskouse Kommunistiese Party geskop.

Gorbatsjof het in 1988 begin beheer verloor oor twee probleemstreke van die Sowjetunie. Die Baltiese republieke is deur bevrydingsgroepe oorgeneem en Kaukasië het in geweld en burgeroorlog verval.

Op 29 November 1988 het die Sowjetunie die blokkering van buitelandse radiostasies se uitsendings gestaak, sodat Sowjetburgers vir die eerste keer nou na nuusdienste buite die Kommunistiese Party se beheer kon luister.

Die ses Warskouverdragslande van Oos-Europa was in 'n mate onafhanklik, maar is oral in die internasionale gemeenskap as die Sowjetunie se satellietstate beskou. Al dié lande is in 1945 deur die Rooi Leër beset, die Sowjet-tipe sosialistiese staat is op hulle afgedwing en hulle het baie min vryheid van aksie, in beide binnelandse en internasionale sake, geniet. Enige pogings tot onafhanklikheid is met militêre mag onderdruk – byvoorbeeld die Hongaarse Revolusie van 1956 en die Praagse Lente van 1968. Gorbatsjof het die onderdrukkende en duur Brezjnef-leerstelling, wat ingryping in die Warskouse Verdragslande gemagtig het, afgeskaf. Hy het 'n beleid van nie-inmenging in die binnelandse sake van bondgenote verkies. Daar is grappenderwys na sy beleid verwys as die "Sinatra-leerstelling" met verwysing na Frank Sinatra se trefferlied "My Way".

Op 12 Junie 1991 wen Boris Jeltsin 57% van die stemme in die eerste verkiesing van 'n Russiese president.

Die finale doodsnikke van die Sowjetunie begin op 1 Desember 1991 met 'n referendum in die Oekraïne toe 90 persent van die kiesers ten gunste van onafhanklikheid stem. Die afskeiding van die Oekraïne, die tweede magtigste republiek, sink enige realistiese kanse van Gorbatsjof om die Sowjetunie selfs net op 'n beperkte vlak bymekaar te hou.

Op 25 Desember 1991 kondig Gorbatsjof sy bedanking as president van die Sowjetunie oor nasionale televisie aan.



Lys van omstrede gebiede in kursief aangedui



'n Meningspeiling in 2014 het aangedui dat 57% van die Russiese bevolking spyt is oor die val van die Sowjetunie, terwyl 30% gelukkig is daarmee. Dit is die ouer mense wat eerder met nostalgie terugdink as die jonger Russe.

Die Russiese president Wladimir Poetin blameer Wladimir Lenin en sy idees op 25 Januarie 2016 vir die ineenstorting van die Sowjetunie.


</doc>
<doc id="109100" url="https://af.wikipedia.org/wiki?curid=109100" title="Martin Heidegger">
Martin Heidegger

Martin Heidegger (Meßkirch, 26 September 1889 – Freiburg im Breisgau, 26 Mei 1976) was 'n Duitse filosoof. Hy word algemeen beskou as een van die invloedrykste filosowe van die twintigste eeu. Sy bekendste werk is "Sein und Zeit" (Syn en Tyd) gepubliseer in 1927.

Heidegger is beide oor die inhoud van sy werk sowel as sy persoonlike lewe, 'n omstrede figuur. Sy uiters persoonlike, soms moeilik verstaanbare taalgebruik is in die oë van 'heideggeriane' fassinerend, hipnoties en poëties. Die invloed van sy taalgebruik word gevind in onder meer die werke van Jean-Paul Sartre en Jacques Derrida. Sy taalgebruik word egter gekritiseer deur Theodor W. Adorno ("Jargon der Eigentlichkeit") en Günter Grass ("Hundejahre") wat sy taalgebruik as bombasties en retories beskou.

Heidegger was 'n ondersteuner van die Nasionaal-sosialisme in Duitsland. Dit het 'n hewige debat ontketen tussen sy ondersteuners en kritici. Sommige mense beskou dit as 'n persoonlike swakheid en basies irrelevant terwyl ander van mening is dat dit inherente tekortkominge in sy denke ontbloot.

Martin Heidegger word op 26 September 1889 gebore in Meßkirch (Oberschwaben) in 'n Rooms-katolieke gesin, as oudste kind van Friedrich en Johanna Heidegger. Sy vader was 'n kuiper en koster van die plaaslike Rooms-Katolieke Kerk. Met behlp van 'n beurs van 'n katolieke stigting gaan hy skool in Konstans (1903) en daarna (1906) in Freiburg im Breisgau (Swart Woud). In 1909 word hy daar 'n student, (oorspronklik in teologie omdat hy 'n priester wou word), maar vanaf 1911 in filosofie. In 1913 verwerf hy sy doktorsgraad, in 1915 gevolg deur sy habilitasie (met die reg om self op universiteitsvlak klas te gee). Hy word daarna in Freiburg assistent van Edmund Husserl, die grondlegger van die fenomenologie.

In 1917 trou hy met Elfride Petri, wat van Lutherse oorsprong was. Sy sou 'n groot invloed hê op sy verdere lewensloop. So ontwerp sy byvoorbeeld die Hütte, 'n hout vakansiehuis teen 'n heuwel by Todtnauberg, nou 'n ski-oord, waar Heidegger telkens rus soek en waar hy sy belangrikste werke sou skryf. Die egpaar het twee seuns.

Hoewel Heidegger aanvanklik Husserl se filosofie volg, begin hy fokus op die ontologie, die leer van die wese van die sin, en veral die waarheid van die sin. Hy bring vernuwing in hierdie metafisiese rigting.

In 1923 volg 'n buitengewone hoogleraarskap in Marburg, 'n klein stad waar hy homself egter nie regtig tuis voel nie. Hy skryf in briewe oor die nat en neerslagtige omgewing en is bly dat hy tydens vakansies na die "Hütte" kan gaan. Slegs 'n intieme verhouding met 'n joodse student, Hannah Arendt, bring vir hom verligting. Sy lesings trek ‘n steeds groeiende skare entoesiastiese studente. Sy vernuwende idees deel hy met studente en die breë publiek. Op hierdie wyse het sy roem in Duitsland toegeneem, ten spyte daarvan dat hy min publiseer. Na Husserl se aftrede as professor aangekondig is, het hy met die skryf van 'n uitvoerige ontologiese studie, voorberei uit sy lesings, begin. Dit het met die uitgee daarvan in 1927 aandag getrek, getiteld "Sein und Seit (SuS)". Met hierdie hoofwerk kon hy hoogleraar word en vestig hy sy naam as 'n besonders oorspronklike denker.

Gedeeltelik gegrond op "SuS" word hy in 1928 aangestel as opvolger van Husserl in die wêreldwyd beroemde leerstoel vir wysbegeerte in Freiburg. Die opkoms van die nationaal-sosialistiese beweging (NSDAP) in Duitsland het ook 'n inpak op Heidegger. Sy vrou is ‘n vurige aanhanger van die NSDAP. Vanaf 1932 simpatiseer Heidegger openlik met Adolf Hitler se ideaal van nasionale opheffing ("nationale Erhebung").

Nadat die filosofie vernuwe word, wil Heidegger ook die gemeenskap vernuwe. Op 21 April 1933 kies sy kollegas hom eenparig as die nuwe rektor van die Freiburg universiteit. Hy volg hiermee professor von Möllendorf op wat (waarskynlik) onder druk van die Nazi-regering 'n dag tevore afgetree het. Op 3 Mei 1933 word hy met 'n groot aantal ander hoogleraars en dosente lid van die NSDAP (vir hierdie groep was dit nie verpligtend om lidmaatskap van die party te aanvaar nie, in teenstelling met staatsamptenare vir wie dit wel verpligtend was). Heidegger se prakties-politieke optredes vind sy hoogtepunt in die beroemde/berugte Rektoraatsvoordrag op 27 Mei 1933, waarmee hy sy nuwe pos aanvaar. 'n Aantal ander voordragte en lesings uit daardie jaar getuig van sy geloof in die nuwe Duitsland.

In sy Rektoraatsvoordrag spreek hy hom ten gunste van hierdie Duitse rewolusie uit. Heidegger se tyd as rektor word egter gekenmerk deur konflik met Nazi studente, intellektuele en burokrate. Na 'n jaar (April 1934) dien hy sy bedanking as rektor in. Hy bly egter 'n hoogleraar aan die universiteit van Freiburg en lid van die NSDAP tot aan die einde van die Tweede Wêreldoorlog. Hy bly tot die einde van sy lewe in sy denke getrou aan die ideaal van 'n "nationale Erhebung", gegrond op die oorspronklike denke van die ou Grieke (die voor-socratici) en mede geïnspireerd deur digters soos Hölderlin. 

Na die einde van die Tweede Wêreldoorlog lê die Franse besettingsmag 'n onderrigverbod op hom. Sy hoogleraarskap word hom nie ontneem nie, sy salaris word betaal, maar hy mag geen lesings meer gee nie. Heidegger verkeer daardeur geruime tyd in ‘n ernstige psigologiese krisis. Vanaf begin jare vyftig besin hy self oor die wese van die kuns, van die taal en van die tegniek. Een kerntema bly die kritiek op die menslike wil tot mag, tot wêreldoorheersing en die matelose oormag van die tegniek. Daarteenoor stel hy die mens/digter/filosoof as die houer van die "Syn". Hy word 'n spreker by seminare en geniet hoë aansien. Baie van sy werke word in ander tale vertaal, en veral in Frankryk, onder andere via Emmanuel Levinas - 'n ware Heidegger-renaissance. Sedert die begin jare sewentig onttrek hy hom al hoe meer van die openbare lewe. Hy sterf op 26 Mei 1976 in Freiburg. Op sy uitdruklike versoek word hy op 28 Mei in sy geboorteplek Meßkirch volgens katolieke gebruike begrawe.

Heidegger het 'n omvangryke oeuvre nagelaat. Heidegger se volledige werke is nog nie gepubliseer nie. Die uitgewery Vittorio Klostermann Verlag werk (al meer as 30 jaar) aan 'n uitgawe van die volledige werke van Heidegger ("Gesamtausgabe") wat na verwagting uiteindelik uit meer as 100 dele sal bestaan. Maar ondanks die diversiteit van sy belangstellings en die ontwikkeling in sy denke, bly Heidegger se filosofie essensieel 'n poging om twee insigte in verband met mekaar te bring.

Die eerste hiervan is Heidegger se insig dat gedurende die loop van tweeduisend jaar se geskiedenis, die filosofie aandag verleen het aan alle wêreldse voorwerpe (insluitende die "wêreld"), maar vergeet het om te vra wat die “Syn” self is. Heidegger formuleer die "vraag van Syn" en dit bly sy fundamentele kwelvraag deur al sy werk. 

Een belangrike bron van insig was Heidegger se interpretasie van Franz Brentano se tesis oor Aristoteles se verskillende gebruike van die woord "syn". Die werk vra die vraag wat se eenheid onderlê die verskillende gebruike van die konsep "syn". Heidegger open sy "magnum opus", "Sein und Seit", met 'n aanhaling van Plato se "Sofist" wat aandui dat die Westerse filosofie "syn" afgeskeep het, aangesien dit as vanselfsprekend beskou word, eerder as waardig vir bevraagtekening. Heidegger se intuïsie oor die vraag van bestaan is dus 'n historiese argument wat in sy latere werk die vraagstuk van "geskiedenis van syn" aanspreek. Volgens hom is dit die geskiedenis van die vergeet van bestaan, wat dit nodig maak om die ontwikkeling van filosofie te ondersoek deur die produktiewe "vernietiging" van die geskiedenis van die filosofie.

Die tweede intuïsie onderliggend tot Heidegger se filosofie word bekom deur die invloed van Edmund Husserl, 'n filosoof wat nie belangstel in die vrae vanuit die geskiedenis van filosofie nie. Eerder het Husserl geargumenteer dat alle filosofie die beskrywing van ervaring moet, en behoort te wees (vanwaar die fenomenologiese spreuk "na die dinge hulleself").Vir Heidegger beteken dit dat ervaring altyd belangrik is in die wêreld en veral ten opsigte van die moontlike maniere van bestaan. Waar Husserl verstaan dat alle bewussyn bedoeld is, word dit getransformeer in Heidegger se filosofie. Heidegger skep die gedagte dat alle ondervinding gegrond is in "sorg." Dit is die basis van Heidegger se "eksistensiële analise", soos hy dit ontwikkel het in "Sein und Seit". Heidegger argumenteer dat om ervaring behoorlik te beskryf beteken dat die wese vir wie die sodanige beskrywing van waarde sal wees, gevind moet word. Hy stel dit dat die beskrywing van ervaring in verband gebring moet word met "Dasein". "Dasein" is 'n Duitse woord wat "daar wees" of teenwoordigheid beteken. Soms word dit ook vertaal as "bestaan". Heidegger gebruik die konsep "Dasein" om te verwys na die ondervinding van bestaan ("being") wat besonders is tot menswees. 

Aanvanklik, in sy vroeë Freiburg jare, is hy geboei deur die skolastiek (Habitasie oor werk van die Middeleeuse filosoof Duns Scotus), Aristoteles, kerkvaders en Kant. Daarna verskuif sy aandag na die fenomenologie (hy was immers die assistent van Husserl), wie se fenomenologiese metode 'n groot invloed uitoefen op sy denke. Tydens sy jare in Marburg het hy onder andere Plato, Augustinus, Martin Luther, Georg Wilhelm Friedrich Hegel, Friedrich Schelling en Søren Kierkegaard bestudeer. Ook sy kontak met die protestantse Marburgse teoloog Rudolf Bultmann was daar 'n groot invloed op sy denke.

In 1927 verskyn "Sein und Zeit" (Syn en Tyd) waarin hy die fundamentele rol van die tydelikheid (gesien as die dood) van die menslike bestaan, sowel objektief as subjektief, ondersoek. Die boek is deel 1 van 'n mislukte en afgebroke projek. Hy fokus op die onlosmaaklike verbondenheid tussen die bestaan ("In-der-Welt-sein" en "Geworfenheit") en hoe die mens vanuit sy noodsaak om sy eie bestaan te verstaan, homself op sy "eindige" toekoms rig en vanuit dié toekoms sy verlede interpreteer. In sy analise van die "Dasein" tree hy in debat met die groot filosowe en die wetenskap wat hy voel te kort skiet. Die gedagte oor menswees as "Dasein", as "in-der-Welt-sein", as "Mitmensch-sein", as "sein-sum Tode", opvatting oor die Niks, oor angs en dood, oor verworpenheid en Sorge is almal tot vandag toe basisbegrippe in die wysbegeerte.

Heidegger gebruik baie nuwe woorde en begrippe omdat die betekenis van standaard terme uit sy tyd hom nie bevredig nie. Daarom is enkele paragrawe van "SuZ" vir 'beginners' moeilik om te lees. Voorts het hy die werk vinnig geskryf terwyl die ingewikkeldheid van die saak die sinskonstruksies ook nie altyd eenvoudig gelaat het nie.

Met sy Freiburgse "Antrittsrede" (24 Julie 1929) "Was ist Metaphysik" trek Heidegger baie aandag, veral met die afsluitingsvraag wat hom sy hele lewe lank sou besighou: "Warum ist überhaupt Seiendes und nicht vielmehr Nichts?" (Waarom is daar hoegenaamd Syn en nie eerder Niks nie?). Origens dui hy in die toespraak aan dat hy die akademiese onderwys sou wil hervorm. Hy beveel aan dat studie weer 'n hernude aanvang moet vind in die denke van die 'ou Grieke', boonop moet daar 'n einde gemaak word aan die onsamehangende verskeidenheid van die afsonderlike vakke. Die rede beteken ook 'n breuk met "SuZ" omdat Heidegger hom nou minder uitlaat oor die individu en abstrakte beelde, maar die "Existens" (bestaan) op die voorgrond plaas. Hy rig hom meer op die konkrete gebeure as "die geskiedenis van die waarheid" en dan gebonde aan 'n gemeenskap: wat die "Geschichtlichkeit" (historisiteit) van die "Dasein" is.

In sy lesings oor die wesenlike waarheid kom die pre-Sokratiese filosowe en Plato aan die orde. Hierin besin hy homself opnuut oor die wese van die waarheid. Wese word hier gebruik soos dit in die Griekse woord "aletheia" uitgedruk word: letterlik onverborgenheid. Daarby onthul hy die struktuur van die waarheid soos dit voorafgaan en vormgee aan die gangbare opvatting van waarheid. Van 'n ware uitspraak verwag ons duursaamheid en betroubaarheid, dat dit altyd akkuraat is en ons lewens ondersteun. Ons weet egter ook dat die werklikheid nooit totaal vasgevang kan word in een uitspraak daaroor nie. Daarvoor is dit altyd te ingewikkeld. Heidegger se uitgangspunt van die waarheid is die waarnemingsvermoë, byvoorbeeld as ons proe of ons sop genoeg sout bevat: die tong proe, die brein beoordeel en ons stel vas. Sulke uitsprake, maar ook in die wetenskappe, is moontlik op voorafgaande nuwighede, die waarheid daarvan word onthul maar word ook tegelykertyd verberg. Wat verberg word, kan deels onthul word, maar dan weer op dieselfde manier tog ook verbloemend wees. So sal daar nooit een definitiewe antwoord op elke vraag wees nie.

Met sy voordrag "Vom Wesen der Wahrheit" reis hy in die jare (1930-1932) deur die hele Duitsland. Hy beklemtoon daarin dat die wese van die waarheid, die vryheid is. Dit is die vryheid van die latere Syn, waardeur iets 'is' en mens 'n ware uitspraak oor gemaak kan word.
Die denke oor die waarheid en die gids/"Führer"-aard wat hy in Plato se "grotvoorbeeld" ondersoek, val saam met die koms van die ander "Führer", Adolf Hitler. Heidegger het 'n tydlank (van die einde van 1932 tot vroeg in 1934) in Hitler 'n soortgelyke gidsfunksie gesien, bedoelende die gids wat die "gevangenisse" in die grot na die lig lei.

In sy Rektoraatsvoordrag (27 Mei 1933: "Die Selbstbehauptung der deutschen Universität") stel Heidegger dit dat hy homselff beskou as die "Führer" van 'n nuwe akademiese gemeenskap in die Nuwe Duitsland, 'n "Kampfgemeinschaft" op soek na die waarheid van die ou Grieke. Hy wys die studente op hul verbondenheid met "die volk" wat die draer is van die oorspronklike waarheid, en bind die studente nouer aan die volksgemeenskap deur middel van "Arbeits"-, "Wehr"-, und "Wissensdienst". Hy sien hierin 'n grootse begin van 'n totaal nuwe tydperk waarin studente met wetenskaplikes saamwerk binne 'n egte akademiese gemeenskap soos hy reeds in sy "Antrittsrede" (1929) aangekondig het.

Nadat hy homself begin terugtrek het van die prakties-politieke gebeure (April 1934) rig hy homself onder andere op die wesensaard van die kuns (byvoorbeeld in "Der Ursprung des Kunstwerkes", 1935), op die digkuns (veral in "Hölderlin" waarin hy 'n voortsetting van die oud-Griekse denke sien), op die denke van Hegel en veral van Friedrich Nietzsche, in uitvoerige lesings. Tydens die oorlogsjare keer hy ook weer terug na sy geliefde 'ou Grieke' met lesings oor Herakleitos, Anaximander en Parmenides. Die nogal rewolusionêre denke uit die begin van die dertigerjare het nou plek gemaak vir meer "Gelassenheit" (gelatenheid). In hierdie verband doen hy (onder andere in "Brief über den Humanismus", 1947) afstand van die eksistensialisme soos dit deur Jean-Paul Sartre veral in Frankryk ontwikkel het. Heidegger vind Sartre se interpretasie van dele uit "SuZ" nie voldoende nie.

Na sy aftrede in 1951 sit Heidegger sy werk voort. In seminare en lesings praat hy veral oor die wese van die tegniek (tegnologie), van "die ding", van bou en woon as wesensdeel van die "Dasein". Hy waarsku teen die "Seinsvergessenheit" van die tegniek (tegnologie) - aanbidders wie hulle blind staar teen die konkrete en doenbare - en probeer self in sy geskrifte die wese, (as werkwoord gesien), van die "Syn" te toon. Die oorheersing van die uitdagende tegniek (tegnologie) sien hy as 'n gevaar, maar met "Hölderlin" stel hy hy dat: ""Wo die Gefahr ist, wächst das Rettende auch"" (Waar die gevaar is, groei die redding ook).

Heidegger het 'n onderhoud met "Der Spiegel" (31 Mei 1976) gehad wat eers 10 jaar na sy dood gepubliseer kon word (""Nur ein Gott kann uns retten""). Hierin distansieer Heidegger hom opnuut nie van sy denke en optrede as rektor in 1932/1934 nie, en hy waarsku ook weer teen die matelose wil tot mag wat die mens in die tegnologiese tyd opnuut wegvoer van die egte denke. Heidegger sien homself as 'n vernuwende denker wat deur sy terugkeer na die bronne van die oorspronklike Griekse denke, op die weg is na 'n "toekoms-in-waarheid".

Martin Heidegger, "Gesamtausgabe" (GA) (Versamelde Werke) verskyn sedert 1975 by Vittorio Klostermann/Frankfurt am Main. Daar word meer as 100 dele beplan.

1927 "Sein und Zeit", "Gesamtausgabe" Volume 2

1929 "Kant und das Problem der Metaphysik", "Gesamtausgabe" Volume 3

1935 "Einführung in die Metaphysik" (1935, gepubliseer in 1953), "Gesamtausgabe" Volume 40

1936–8 "Beiträge zur Philosophie (Vom Ereignis") (1936–1938, published 1989), "Gesamtausgabe" Volume 65

1942 "Hölderlins Hymne »Der Ister«" (1942, gepubliseer in 1984), "Gesamtausgabe" Volume 53

1949 "Die Frage nach der Technik", in "Gesamtausgabe" Volume 7

1950 "Holzwege, Gesamtausgabe" Volume 5. Hierdie versameling sluit in "Der Ursprung des Kunstwerkes" (1935–1936)

1955–56 "Der Satz vom Grund", "Gesamtausgabe" Volume 10

1955–57 "Identität und Differenz", "Gesamtausgabe" Volume 11

1959 "Gelassenheit", in "Gesamtausgabe" Volume 16

1959 "Unterwegs zur Sprache", "Gesamtausgabe" Volume 12

Artikel vertaal uit Nederlands.


</doc>
<doc id="109101" url="https://af.wikipedia.org/wiki?curid=109101" title="Borasien">
Borasien

Borasien is 'n chemiese verbinding met formule . Die molekuul is isoelektronies en isostruktureel met benseen en die eienskappe van borasien en benseen is vergelykbaar. Omrede dit geen koolstof bevat nie word dit wel "anorganiese benseen" genoem.

Borasien is termies stabiel in die gasfase, maar vloeistof ondergaan 'n stadige polimerisasieproses. Onder verhitting word die heksagonale vorm van boornitred (BN) by temperature >800 °C gevorm.

Sedert die ontdekking van hierdie stof in 1926 deur A. Stock en E. Pohland is 'n groot aantal afgeleide verbindings daargestel. Oorspronklik is dit vervaardig deur gasvormige boraan en ammoniak in 'n afgeslote buis te verhit. Aanvanklik word addukte tussen die Lewisbasis ammoniak en die Lewissuur boraan gevorm:

Ander addukte is .4 en .4

Die addukte is nie so vlugtig soos boraan self nie en onder verhitting ondergaan hulle reaksies soos:

Ongelukkig is boraan taamlik giftig en die reaksie lewer ook neweprodukte. Die opbrengs by 180-220 °C is ongeveer 23-41%. Ook reaksies in organiese oplosmiddels het ingewikkelde mengsels opgelewer. 'n Vastestofreaksie is ook moontlik tussen litiumboorhidried en ammoniumchloried:

'n Reaksie met is ook moontlik en hierdie stof kos minder, maar dit vereis voortdurende verpoeiering in 'n meul.


</doc>
<doc id="109102" url="https://af.wikipedia.org/wiki?curid=109102" title="Katalane">
Katalane

Die Katalane (Katalaans, Frans en Oksitaans: "catalans"; Italiaans: "catalani"; Spaans: "catalanes") is 'n etniese groep inheems aan die outonome gemeenskap Katalonië in die noordooste van Spanje. Hulle deel 'n gemeenskaplike Katalaanse kultuur, afkoms en praat Katalaans as moedertaal asook Spaans of Frans as tweede taal. Katalane vorm 'n nasie in die noordwestelike outonome gemeenskap Katalonië. Streng gesproke verwys die term Katalane na die bevolking van Katalonië wat net van Katalaanse afkoms is.

Wêreldwyd leef omtrent 8,2 miljoen Katalane, waarvan sowat 7,5 miljoen in Katalonië. In 'n breër sin verwys die term Katalane ook na mense van Katalaanse afkoms wat in die sogenaamde "Katalaanse lande" ("Països Catalans") leef en Katalaans praat. Die Katalaanse lande sluit naas Katalonië nog Andorra, die Baleariese Eilande, die outonome gemeenskap Valencia, die Franse departement Pyrénées-Orientales en die stad Alghero op die Italiaanse eiland Sardinië in.


</doc>
<doc id="109103" url="https://af.wikipedia.org/wiki?curid=109103" title="Cirruswolke">
Cirruswolke

Cirrus (wolkklassifikasie-simbool : Ci) behoort aan die genus atmosferiese wolke. In Latyn beteken die woord cirrus 'n haarlok of haarkrulletjie en kenmerkend is cirruswolke dun, yl, stringe wolke. Die stringe wolke lyk soms ook soos bossies hare en vandaar die naam "perdesterte" vir hierdie wolke.

Op ons planeet is cirruswolke gewoonlik wit of liggrys. Dit word gevorm wanneer waterdamp deur 'n proses van afsetting beweeg op hoogtes van bokant 5 000 m in matige gebiede en bokant 6 100 m in tropiese areas. Dit word ook gevorm as 'n uitvloeisel uit 'n tropiese sikloon. Wanneer cirruswolke in die lug verskyn, dui dit aan dat daar 'n frontale stelsel of 'n tropiese sikloon onderweg is en dat die weerstoestande binnekort gaan versleg. Alhoewel die voorkoms van cirruswolke 'n aanduiding is dat daar binnekort reën kan val, kan hierdie wolke nie reën produseer nie maar net virga. Virga is yskristalle wat verdamp voordat dit op die grond land.

Wanneer sigbare lig en yskristalle in cirruswolke op mekaar inwerk, skep dit optiese verskynsels soos bysonne en halo's. Cirruswolke laat die temperatuur in die lug tussen die hoofwolklaag met gemiddeld 10 °C styg.  Wanneer die individuele wolkies so uitgebreid is dat dit nie van mekaar onderskei kan word nie, vorm dit 'n laag hoëvlakwolke genaamd cirrostratuswolke. Konveksie op hoë hoogtes kan ook 'n ander tipe hoëvlakwolklaag vorm genaamd cirrocumuluswolke. Dit is klein wolkklossies wat druppels superverkoelde water bevat.

Die yskristalle in cirruswolke het verskillende groottes en vorms. Van hierdie vorms is soliede pilare, hol pilare, plate, rosette en 'n vermenging van hierdie vorms. Die vorm van die yskristal word bepaal deur die temperatuur van die lug, atmosferiese lugdruk en die ys se oorversadigingspunt. In matige temperature word die vorm van die cirruswolke soos volg gegroepeer: die pilaarvorms en plaatvorms is gewoonlik aan die bopunt van die wolk, terwyl die rosetvorms en gemengde vorms nader aan die basis van die wolk geleë is. In die noordelike Arktiese streke is die yskristalle in die cirruswolke hoofsaaklik in die vorm van pilare, plate en 'n kombinasie en hierdie kristalle is ten minste vier keer groter as die minimum grootte.

Daar is verskeie metodes wat wetenskaplikes gebruik om die eienskappe van cirruswolke mee te bestudeer. Een daarvan is LiDAR waarvan die akroniem staan vir Light Detection and Ranging. Hierdie metode verskaf akkurate inligting oor die wolk se hoogte, wydte en breedte. Vogmeters, wat aan weerballonne vas is, gee inligting oor die voggehalte van die cirruswolk maar kan nie die diepte van die wolk akkuraat bepaal nie. Radartoerusting kan weer inligting gee oor die hoogte en dikte van cirruswolke. Die Stratospheric Aerosol and Gas Experiment (SAGE)-program span satelliete in om opnames te doen. Hierdie satelliete meet waar infrarooi-straling in die atmosfeer opgeneem word en indien dit op die hoogte waar cirruswolke voorkom gebeur, word daar aanvaar dat daar cirruswolke op die plek is. Nasa gebruik 'n spektroradiometer om inligting te verkry oor die cirrusdeklaag deur die daaglikse infrarooi-straling wat weerkaats word, te meet. In die nag bereken dit die laag van cirruswolke deur die aarde se infrarooi-straling te bereken. Die wolk reflekteer hierdie uitstraling terug na die grond en dit maak dit vir die satelliet moontlik om die "skadu"wat dit weerkaats in die ruimte te sien. Waarnemings vanuit 'n vliegtuig of vanaf die grond verskaf ook ekstra inligting oor cirruswolke.

Volgens inligting wat die Verenigde State van Amerika met bogenoemde metodes bymekaar gemaak het, is daar bepaal dat die cirruswolkbedekking daagliks en seisonaal wissel. Navorsers het bepaal dat in die somer, in die middel van die dag, is die deklaag die laagste en ongeveer 23% van die grondgebied van die VSA is dan bedek met cirruswolke. Rondom middernag vermeerder hierdie bedekking tot ongeveer 28%. In die winter is daar geen verskil in die cirruswolklaag se bedekking bedags of snags nie. Indien daar cirruswolke in die lug is, wissel die gemiddelde bedekking tussen 30% en 50%. Volgens satallietdata bedek cirruswolke ongeveer 20% tot 25% van die aarde se oppervlakte. In die tropiese areas is hierdie deklaag meer, tot soveel as 70% van die gebied se grondoppervlak.

Daar is vier afsonderlike tipes cirruswolke: Cirrus "castellanus", "fibratus", "spissatus", en "uncinus"; wat elk weer verdeel word in vier variëteite:  "intortus", "vertebratus", "radiatus", en "duplicatus". "Cirrus castellanus" is 'n spesie waarvan die bokant soos 'n cumuliformwolk lyk. Die word veroorsaak deur die konveksie op 'n hoë hoogte wat uit die hoofwolk opstyg. "Cirrus fibratus" is die mees algemene, gestreepte cirruswolk. "Cirrus uncinus-"wolke" "lyk soos perdesterte. Van hierdie variëteite het "cirrus intortus" 'n uitermatig verwronge vorm. "Cirrus radiatus" het groot straalvormige ringe wat oor die hemelruim strek. Kelvin-Helmholtz-golwe is 'n tipe "cirrus intortus" wat in sirkels gedraai is deur 'n vertikale skuifwind.

Cirruswolke word gevorm wanneer waterdamp afsetting ondergaan op 'n hoë hoogte waar die lugdruk wissel tussen 600 mbar op 4 000 m bo seevlaktot 200 mbar op 12 000 m bo seevlak. Hierdie toestande heers gewoonlik aan die voorpunt van 'n warm front.
Omdat die humiditeit op so 'n hoë hoogte so laag is, is hierdie genustipe geneig om baie dun wees.

Cirruswolke word gevorm uit tropiese siklone en daarom waaier dit altyd uit vanaf die oog van orkane. 'n Groot skildvormige kolom van cirrus en cirrostratuswolke is gewoonlik deel van die hoë-hoogte uitvloei van orkane of tiffone. Die implikasie hiervan is dat die onderliggende reënvlae, en somtyds selfs die oog van die storm, moeilik op satellietfoto's waargeneem kan word.

Donderstorms kan digte cirruswolke aan hul bopunt vorm. Wanneer die cumulonimbuswolk in 'n donderstorm vertikaal uitsprei, vries die waterdruppels wanneer die lugtemperatuur vriespunt bereik. Die aambeeldwolk verkry sy vorm vanweë die temperatuuromkering van die tropopouse wat die warm vogtige lug wat die donderstorm vorm, verhoed om enigsins hoër te styg. Vandaar die plat vorm aan die bokant. In tropiese gebiede vorm hierdie donderstorms groot hoeveelhede cirruswolke vanuit hierdie aambeeldwolke. Hoë-hoogte winde druk dikwels hierdie digte laag wolke in 'n aambeeldvorm wat windaf vir etlike kilometres kan strek.

Cirrus Fibratus-wolke is dun en veselagtig in voorkoms. Dit is die tipe wat die meeste voorkom. Dit kan 'n aanduiding van winderige toestande wees want dit word gewoonlik deur skuifwinde op hoë hoogtes gevorm.

Cirrus Uncinus-wolke is ook dun en veselagtig maar het geronde punte.

Cirrus Spissatus-wolke is die heel hoogste wolke van die algemene wolk genera. Dit kan in die hoër tropopouse of in die laer stratosfeer gevorm word. Dit is dig en ondeursigtig en laat nie die lig van die son of maan deur nie. Dit kom meer algemeen voor op die aambeeldgedeelte van cumulonimbuswolke.

Cirrus Floccus se naam is afkomstig uit Latyn en dit beteken "wolvlok". Dit moenie verwar word met cirrocumulus floccus nie want dit is groter as cirrocumulus en kom gewoonlik geïsoleerd voor. Gewoonlik is die virga ook sigbaar en dit maak dit makliker om onderskeid te tref tussen cirrocumulus floccus en cirrus floccus.

Cirrus Intortus-wolke se naam kom uit Latyn wat "verdraai" of "verwronge" beteken. Die wolke is ook dus verdraai en verwronge in voorkoms.

Cirrus Vertebratus-wolke lyk weer soos bene en dit word deur die woord "vertebratus" aangedui. Dit lyk egter meer soos visgrate met veselagtige lyne.

Cirrus Radiatus-wolke lyk soos parallelle lyne wat op een punt begin en vir honderde kilometers ver strek. Hulle beweeg ook parallel weens die skuifwinde.

Cirruswolke bedek tot 25% van die aarde en het 'n verwarmende effek. Wanneer dit dun en deurskynend is, kan die wolke die uitgaande infrarooi-straling suksesvol opneem terwyl dit die inkomende sonlig effens weerspieël. Wanneer cirruswolke 100 m dik is, reflekteer dit ongeveer 9% van die inkomende sonlig, maar dit keer dat byna 50%  van die uitgaande infrarooi-straling ontsnap en daarom laat styg dit die temperatuur van die atmosfeer tussen die wolke met 'n gemiddeld van 10 °C – 'n proses wat bekend staan as die kweekhuiseffek. Wêreldwyd sorg wolkformasies vir 'n temperatuurverlies van 5 °C op die aarde se oppervlak en dit is hoofsaaklik die gevolg van stratocumuluswolke.

Weens die manier waarop die relatiewe dun cirruswolke die aarde warmer maak, word dit gesien as deel van die proses genaamd aardverwarming. Wetenskaplikes is van die oortuiging dat aardverwarming kan veroorsaak dat daar meer dikwels 'n hoë dun wolklaag sal voorkom wat die temperature sal laat styg en die vogtigheid laat verhoog. Dit veroorsaak die vorming van 'n laag cirruswolke. Hierdie hipotese werk met die veronderstelling dat die cirruswolke hoër sal beweeg wanneer die temperature styg en dan sal die volume lug aan die onderkant en die hoeveelheid infrarooi-straling wat terug na die aarde gereflekteer word, meer word. Daarbenewens dui die hipotese daarop dat die styging in temperatuur die grootte van die yskristalle in die cirruswolk sal verhoog, en dit sal tot gevolg hê dat die weerkaatsing van die son se straling en die weerkaatsing van die aarde se infrarooi-straling, mekaar sal uitbalanseer.

'n Soortgelyke hipotese deur Richard Lindzen is die iris-hipotese wat aanneem dat 'n toename in die tropiese see-oppervlak temperatuur kan lei tot minder cirruswolke en dus 'n toename in infrarooi-straling na die ruimte.

Cirruswolke, soos cirrostratuswolke kan verskeie optiese effekte, soos halo's om die son en maan veroorsaak. 'n Halo word veroorsaak deur die interaksie van die lig met die seskantige yskristalle teenwoordig in die wolke. Afhangend van hul grootte en ligging, kan dit 'n wye verskeidenheid wit en gekleurde ringe, boë en kolle in die lug veroorsaak.  Algemene variëteite van halo's is die 22° halo, bysonne, en die omtrekboog op die horison. Halo's wat deur cirruswolke veroorsaak word is duideliker en meer kleurvol as die wat deur cirrostratuswolke veroorsaak word.


</doc>
<doc id="109105" url="https://af.wikipedia.org/wiki?curid=109105" title="Jan H. Maraisprys">
Jan H. Maraisprys

Die Jan H. Maraisprys is ’n prys wat jaarliks toegeken word as erkenning vir ’n uitstaande bydrae tot Afrikaans as wetenskapstaal deur wetenskaplike werk en publikasies op hoë vlak en van hoë gehalte in Afrikaans. Die prys is in 2015 ingestel en word jaarliks op 30 Mei, die geboortedag van Jan H. Marais, oorhandig. Prysgeld beloop R500 000.

Die prys is ingestel deur drie instansies wat hul bestaan grootliks te danke het aan die erflating van Marais, ’n diamantmagnaat, filantroop en taalstryder. Die instansies is Het Jan Marais Nationale Fonds, Naspers en die Universiteit Stellenbosch.

Die keurkomitee vir die prys het bestaan uit prof. Andreas van Wyk, oudrektor van die US, as voorsitter; Christoff Heyns, regsgeleerde van Pretoria; Piet Steyn, voormalige navorsingsdirekteur van die US; Arnold van Zyl, universiteitsrektor van Stuttgart; en dr. Johan van Zyl, oudrektor van die US en voormalige hoof van Sanlam.



</doc>
<doc id="109117" url="https://af.wikipedia.org/wiki?curid=109117" title="Stapelbed">
Stapelbed

'n Stapelbed is 'n meubelstuk met twee of meer beddens wat bo op mekaar gemonteer is. Stapelbeddens bespaar ruimte en bied slaapplek vir meer as een persoon in die spasie wat 'n enkele bed sou opneem. Hierdie beddens word algemeen gebruik waar die beskikbare vloeroppervlak beperk is, soos op skepe, in kinderkamers, jeughostelle en tronkselle.

Stapelbeddens word gewoonlik deur vier pote (een op elke hoek van die bed) ondersteun. Om die boonste bed te bereik, word 'n leer langs die kant aangebring. Die boonste bed het gewoonlik 'n reling om te verhoed dat die slapende persoon afrol of -val. As gevolg van die hoogte en omdat 'n leer benodig word, word dit nie vir kinders onder ses jaar aanbeveel nie.

'n Hoogslaper is 'n verhoogde bed, vergelykbaar met 'n stapelbed, maar sonder die onderste bed. Soms word 'n ander meubelstuk, soos 'n lessenaar of 'n sitbank, onder die bed ingebou.



</doc>
<doc id="109124" url="https://af.wikipedia.org/wiki?curid=109124" title="Baske">
Baske

Die Baske (Baskies: "euskaldunak"; Spaans: "vascos"; Frans: "basques") is 'n etniese groep inheems aan die outonome Gemeenskap van die Baskeland in die noorde van Spanje wat met die Baskiese taal verband hou. Hulle deel 'n gemeenskaplike Baskiese kultuur, afkoms en praat Baskies as moedertaal asook Spaans of Frans as tweede taal. Baske vorm 'n nasie in die noordelike outonome gemeenskap Baskeland. Streng gesproke verwys die term Baske na die bevolking van Baskeland wat net van Baskiese afkoms is.

Wêreldwyd leef tussen 2 en 3 miljoen Baske, waarvan sowat 2,4 miljoen in die Baskeland. In 'n breër sin verwys die term Baske ook na mense van Baskiese afkoms wat in die groter Baskeland ("Euskal Herria") leef en Baskies praat. Die Baskeland sluit naas die outonome Gemeenskap van die Baskeland nog die outonome Gemeenskap Navarra in Spanje in asook die voormalige Franse provinsies Labourd, Neder-Navarra en Soule in.


</doc>
<doc id="109130" url="https://af.wikipedia.org/wiki?curid=109130" title="Sulla">
Sulla

Lucius Cornelius Sulla (Felix) (138 v.C. - 78 v.C.) was 'n Romeinse konsul in die jaar 88 v.C. wat sy leër teen die stad Rome self aangevoer het en later diktator geword het.

Hy behoort tot die "gens" Cornelia en van sy kinderjare is niets bekend, behalwe 'n legende wat sê dat toe hy 'n baba was 'n vrou oor hom gesê sou hê "puer tibi et rei publicae tuae felix": hierdie seun sal geluk bring aan jou en jou republiek. Dit verklaar dat hy die bynaam "Felix", die gelukkige, dra. Sy familie was vernaam en hy het Griekse en Latynse literatuur geleer. Ongelukkig vir hom is sy pa dood toe hy volwasse word en hy het geen erfenis gekry nie. Dit het hom taamlik arm gemaak en uit die kring van die aristokrate gesluit. Hy het hom daarom by die toneelwêreld aangesluit. Hy was 'n goeie sanger en 'n aantreklike man met goudrooie hare en deurdringende blou oë. Later het hy 'n siekte gekry wat sy vel en sy gesig aangetas het. Dit is dikwels as jeuksiekte gesien, maar dit kan ook gordelroos wees.

Hy trou met ene Ilia of Julia wat moontlik 'n suster van Caesar Strabo of van L. Julius Caesar (konsul in 90 v.C.) was en dit bring hom in die politieke kringe van Rome. Hulle kry 'n dogter wat in 89 Pompeius Rufus se seun trou. Die volgende jaar 88 v.C. word hy saam met Pompeius Rufus tot konsul gekies. Sy vrou is moontlik reeds dood en later hertrou hy met ene Aelia. Hy het ook relasies met ander mense, 'n vrou bekend as Nicopolis en 'n man Metrobius. Nicopolis was 'n ouer vrou en toe sy sterf maak sy hom haar erfgenaam. Sy gay avonture het hom by geskiedkundiges, veral in die vroeë 20ste eeu in Engeland nie populêr gemaak nie en is dikwels as 'n vreeslike diktator afgeskilder.

In 107 v.C. word Sulla tot "quaestor" verkies. Hy kom in diens van konsul Gaius Marius wat na die huidige Algerië gestuur word om Jugurtha van Numidië te onderwerp. Jugurtha kry steun van sy skoonpa koning Bocchus van Mauretanië (die huidige Marokko).

Sulla skep 'n leërtjie ruiters in Italia en vertrek na Africa om Marius te help in sy oorlog teen Jugurtha. Met sy toneelervaring vermag hy om homself baie populêr te maak by sy mans, wat hy altyd met groot respek behandel. Sulla speel 'n belangrike rol in die beëindiging van hierdie oorlog. Marius gee hom die amp van "quaestor propraetore" wat beteken dat hy die bevel het oor die Romeinse kamp in Utica toe Marius self Rome toe gaan. Sulla knoop betrekkings aan met Bocchus wat Jugurtha aan die Romeine uitlewer en die Jugurthynse oorlog word beëindig. Marius kan so in Rome op 1 Januarie 104 v.C. 'n triomftog hou. Sulla kry min beloning vir sy rol in Marius se sukses, behalwe moontlik dat koning Bocchus wat nou 'n vriend en bondgenoot van Rome is, vir hom 'n vergulde standbeeld op die Forum Romanum laat plaas.

Marius neem hem saam na die noorde waar die Germane vir probleme gesorg het (104-103 v.C.). Teruggekeerd in Rome is Sulla "praetor" in 93 v.C. en in Silisië "pro consule" in 92 v.C.. en neem dan aan die "Bellum Socium" deel, die oorlog wat Rome moet voer teen sy eie bondgenote in Italia. Sy rol is belangrik genoeg dat hy in 88 v.C. tot konsul gekies word. Die provinsie Asia met sy oorlog teen Mithridates VI van Pontus behoort tot die konsul se verantwoordelikhede, maar Marius laat die volkstribuun Sulpicius 'n wet uitvaardig wat die bevel oor die Romeinse legioene daar van Sulla op homself oordra. Dit is nie wettig nie, maar Sulla het nou die keus: hierdie onreg aanvaar, wat Marius tot Rome se baas sou maak of self die wet breek en na Rome optrek. Hy doen die laaste, verower die stad, dood Sulpicius -wat amptelik onskendbaar is in naam van die godin Ceres- dryf hervormings deur en vertrek na die ooste.

In Rome verdryf in 87 v.C. die een konsul, Octavius, die ander een, Cinna, wat na Marius vlug. Marius besluit die stad in te neem, wat baie geweld veroorsaak, en word in 86 v.C. saam met Cinna opnuut konsul. Hy sterf egter 'n paar dae later en Cinna bly konsul (87-84 v.C.). Sulla, wat in Asia teen Mthridates veg word tot vyand van Rome verklaar. Ná oorwinnings teen Mithridates keer hy in 83 v.C. en 'n burgeroorlog breek uit. Die "optimates" kies sy kant waaronder Crassus en Pompeius. Uiteindelik wen Sulla die oorlog. Hy dood honderde of moontlike duisende politieke teenstanders in die stad en word "dictator". Hierdie amp is eintlik uiters beperk van duur, maar hy bly dit tot hy in 80 v.C. self besluit om af te tree. Hy word dan opnuut konsul en sterf in 79 v.C. Die hervormings van 88 v.C. word opnuut deurgevoer wat beteken dat die posisie van die senaat versterk word en heelparty van die regte van die volkstribune weggeneem word.


</doc>
<doc id="109131" url="https://af.wikipedia.org/wiki?curid=109131" title="88 v.C.">
88 v.C.



</doc>
<doc id="109132" url="https://af.wikipedia.org/wiki?curid=109132" title="104 v.C.">
104 v.C.




</doc>
<doc id="109135" url="https://af.wikipedia.org/wiki?curid=109135" title="Sybel Coetzee">
Sybel Coetzee

Sybel Coetzee is ’n Afrikaanssprekende Suid-Afrikaanse aktrise wat veral in die sewentigerjare groot opgang in die plaaslike rolprentbedryf gemaak het. As student op Stellenbosch het sy reeds in Afrikaanse flieks verskyn, soos Môre, Môre (1974), Springbok (1976) en later in "Gemini" (1980), asook in TV-reekse soos "The Dingleys". Haar laaste filmrol was as Hansie Cronjé se ma in die fliek oor dié krieketkaptein se lewe, "Hansie".

Coetzee het in Linden, Johannesburg, grootgeword waar sy haar man, Louis Möller, reeds in gr. 1 aan die Laerskool Louw Geldenhuys ontmoet het.

Ná skool het sy drama studeer aan die Universiteit van Stellenbosch waar sy in haar tweede jaar die rol van die matriekmeisie Lana in "Môre, Môre" aangebied is. In dié rolprent het dramalegendes soos Anna Neethling-Pohl en Tobie Cronjé haar touwys gemaak. In die 1970’s het die Afrikaanse rolprentbedryf ’n opbloei beleef en Coetzee was destyds die voorste nooi in romantiese flieks.

In 1976 het Coetzee in die omstrede rolprent "Ter wille van Christine" gespeel, ook ’n produk van Jan Scholtz en Elmo de Witt. Daarin was sy ’n Rooms-Katolieke verpleegster op wie Hans Strydom se karakter, ’n NG predikant, verlief geraak het. Voor haar rol in "Hansie" (2008) was sy in 1999 die laaste keer op TV te sien in die M-Net-sepie "" as Fransie Schoeman, die ma van Lindie van Eeden se karakter, Karin.

Op Oujaarsaand 1978 is haar loopbaan amper kortgeknip toe sy ’n ernstige gesigbesering in ’n motorongeluk opdoen. Coetzee was besig om aan die rolprent "Flashpoint Africa" saam met Gayle Hunnicutt en Trevor Howard te werk. Tydens die verfilming het sy bosluiskoors opgedoen en breinfloute agter die stuurwiel gekry. Ondanks die litteken aan haar voorkop het die vervaardiger Jan Scholtz haar kort daarna die vroulike hoofrol in "Diamant en die Dief" aangebied.

Haar en Möller se paaie het in die laat sewentigerjare weer gekruis toe hulle die romantiese hoofrolle vertolk in die fliek "Gemini". Hulle is omstreeks 1980 getroud. Möller was onder andere ’n vervaardiger in die rolprentbedryf en direkteur van die maatskappy Combined Artists, wat die ondersoekendejoernalistiek-program Carte Blanche in 1988 begin het.

In 1989 het hulle die vermaakbedryf agtergelaat toe albei op die kruin van hul loopbaan was. Hulle het op ’n melkplaas naby Plettenbergbaai gaan boer om hul twee seuns, Marius en Heinrich, in ’n plattelandse omgewing groot te maak.

Omdat hulle nog na die teater verlang het, het hulle die Barnyard-teater in ’n skuur, vandaar die naam, op die plaas begin. Dié konsep het hulle algaande uitgebrei en het later drie van dié teaters in Johannesburg en een in Durban, Kaapstad en Pretoria begin. In 1999 het die gesin na Stellenbosch verhuis sodat die seuns na aan die universiteit kon wees. Albei het hulle in ’n finansiële rigting bekwaam: Marius het later in Johannesburg gaan woon en Heindrich in Londen saam met sy vrou, Stelli, wat hy op universiteit ontmoet het. Hulle bly tans in De Zalze net buite Stellenbosch.




</doc>
<doc id="109136" url="https://af.wikipedia.org/wiki?curid=109136" title="Diamant en die dief">
Diamant en die dief

Diamant en die Dief is 'n Afrikaanse rolprent wat op 28 Junie 1978 in Suid-Afrika vrygestel is. Die skrywer en regisseur was Jan Scholtz. Akteurs soos Hans Strydom, Sybel Coetzee en Bill Curry vertolk die hoofrolle.

Die rolprent is ’n komedie. Dit het geen ouderdomsperk nie en is goeie gesinsvermaak.


Diamant en die Dief is die verhaal van 'n sjarmante swendelaar (Hans Strydom) en sy ontmoeting met 'n pragtige geoloog (Sybel Coetzee), aan wie hy vals diamante probeer verkoop. Sy is egter nie onder 'n kalkoen uitgebroei nie en hy bevind hom uiteindelik met 'n ongewenste vennoot. Hulle vertrek na Johannesburg waar hulle met behulp van nog 'n groter swendelaar (Bill Curry) hulle swendelstreke voortsit.



</doc>
<doc id="109143" url="https://af.wikipedia.org/wiki?curid=109143" title="Asturiese Wikipedia">
Asturiese Wikipedia

Die Asturiese Wikipedia is die Asturiese uitgawe van Wikipedia, 'n gratis aanlynensiklopedie. Dit het tans ongeveer artikels, en is die grootste Wikipedia.

Die Wikipedia het tans bladsye, waarvan artikels is. Dit het geregistreerde gebruikers, waarvan as aktief gereken word. Hierdie gebruikers het in totaal wysigings aangebring en lêers opgelaai.


</doc>
<doc id="109157" url="https://af.wikipedia.org/wiki?curid=109157" title="Gespikkeldetang">
Gespikkeldetang

Die Gespikkeldetang ("Zebrasoma gemmatum") is 'n vis wat voorkom in die westelike Indiese Oseaan, meer spesifiek Mauritius, Madagaskar en die kus van KwaZulu-Natal. In Engels staan die vis bekend as die "Spotted tang".

Die vis word tot 23 cm lank. Die lyf en die vinne is bruin tot groen-bruin met klein wit spikkeltjies wat digby mekaar is op die lyf en vinne. Die stertvin is geel of geelbruin.

Die vis leef op aflandige koraal- en rotsriwwe in water wat 10 tot 60 m diep is. Hulle is alleenlopers en bly gewoonlik naby die rif. Die vis vreet alge en dooie koraal van die rotse. Die spesie is seldsaam.




</doc>
<doc id="109161" url="https://af.wikipedia.org/wiki?curid=109161" title="Tweekleurtang">
Tweekleurtang

Die Tweekleurtang ("Zebrasoma scopas") is 'n vis wat voorkom in die Stille Oseaan en die Indiese Oseaan, ook aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Twotone tang".

Die vis word tot 20 cm lank. Die volwasse vis is geelbruin aan die voorkant wat verdonker na amper swart op die stertvin. Daar is klein ligblou spikkels of lyne op die kop en lyf. Daar is ook 'n bossie stekelhare op die basis van die stertvin.

Die onvolwasse visse se kop en voorste gedeelte van die lyf is ligter met goue spikkels op die kop. Die agterlyf is donkerbruin tot pers en daar is gepaarde donker strepe oor die lyf. Die dosale- en analevinne is vergroot.

Die vis leef in tropiese strandmere en beskutte aflandige koraalriwwe in water wat 2 tot 50 m diep is. Hulle is gewoonlik alleenlopers en kan ook klein groepies voorkom. Die onvolwasse vissie sis sku en skuil tussen die koraal. Die vis vreet alge en detritus. Die spesie is seldsaam.




</doc>
<doc id="109167" url="https://af.wikipedia.org/wiki?curid=109167" title="Seilvintang">
Seilvintang

Die Seilvintang ("Zebrasoma desjardinii") is 'n vis wat voorkom in die Indiese Oseaan, die Rooisee en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Sailfin tang".

Die vis word tot 40 cm lank. Hierdie spesie het goed ontwikkelde seiltipe dorsale- en analevinne. Die volwasse vis is bruin tot grys met 'n patroon van afwissellende lig en geel strepe en kolletjies op die kante van die lyf en kop. Die dorsale- en analevinne is bedek met ligte strepe en die stertvin is donker met blou kolletjies. Die onvolwasse visse is gelerig met afwissellende donker en ligte strepe terwyl die dorsale- en analevinne vergroot is met streepmerke op.

Die vis leef in tropiese strandmere en beskutte aflandige riwwe in water wat 1 tot 30 m diep is. Hulle verkies areas in die riwwe waar die koraalgroei meer welig is. Volwasse visse is alleenlopers of kom in pare voor terwyl onvolwasse visse alleenlopers en sku is. Hulle skuil in die takke van korale.

Die vis vreet alge en detritus. Die spesie is raar.




</doc>
<doc id="109176" url="https://af.wikipedia.org/wiki?curid=109176" title="Melville">
Melville

Melville is 'n boheemse voorstad sowat 5 km wes van Johannesburg se middestad waar sommige van die Goudstad se gewildste kuierplekke geleë is. Melville se kroeë en restaurante lok veral studente van die Universiteit van Johannesburg se nabygeleë Auckland Parkkampus asook studente van die Universiteit van die Witwatersrand in naburige Braamfontein.

In teenstelling met die meeste ander noordelike voorstede is Melville saam met Parkhurst en Greenville een van min plekke waar koffiehuise, restaurante en winkels langs strate geleë en nie tot winkelsentrums beperk is nie. Sy besondere atmosfeer en sy ligging naby die historiese voorstad Sophiatown maak van Melville ook 'n toeristeplekpleister. Die Melvillekoppies, golwende heuwels temidde van 'n grasveld in die gelyknamige natuurreservaat, is nie net 'n belangrike opgrawingsplek nie, maar bied ook 'n uitsig oor Johannesburg.

Die voorstad is op 5 Oktober 1896 geproklameer en genoem na die landmeter Edward Harker Vincent Melvill. In die openbare verkoopskennisgewing is Melville beskryf as 'n "skilderagtige en gesonde plek in die nabyheid van Johannesburg, met 'n uitstekende uitsig oor die beboste landskap in die noorde, met die blou bergreekse van Pretoria wat soos lyne van staal teen die gesigseinder uitstrek".

Langs Melville se strate het koffiekroeë, restaurante en winkels ontstaan. Die meerderheid eetplekke is langs 7de Straat geleë, hoewel enkele nuwe restaurante en nagklubs langs Hoofstraat gevestig is. Met meer as dertig gashuise in die nabye omgewing is Melville 'n gewilde verblyfplek vir toeriste. Die Afrikaanse sepie 7de Laan het tot 2015 bygedra tot Melville se landswye bekendheid met openingstonele van sepia-getinte winkels langs 7de Straat, maar dit is in daardie jaar vervang deur beelde van moderne winkels wat niks met Melville te doen het nie 

In 2015 het 'n ongewone nuwe winkelsentrum sy deure in Melville geopen. "27Boxes" bestaan uit sowat tagtig skeepshouers wat in meer as 100 winkels omskep is. Die inspirasie vir die sentrum, wat deur die firma "Citiq" gebou is, het soortgelyke projekte in Engeland en Frankryk gelewer.



</doc>
<doc id="109177" url="https://af.wikipedia.org/wiki?curid=109177" title="Rex Distin Martienssen">
Rex Distin Martienssen

Rex Distin Martienssen, ARIBA, CIAM, * 26 Februarie 1905 in Queenstown, † 23 Augustus 1942 in Pretoria, was 'n Suid-Afrikaanse argitek wat sterk beïnvloed is deur Le Corbusier en as baanbreker vir die modernistiese boukunsbeweging in Suid-Afrika beskou word.

Weens sy ontydige afsterwe tydens sy opleiding as luitenant in die Suid-Afrikaanse Weermag gedurende die Tweede Wêreldoorlog kon Martienssen baie van sy idees nooit verwesenlik nie, maar hy word onthou vir sy ryk nalatenskap van werke op die gebied van boukuns.

Martienssen het sy akademiese opleiding aan die Universiteit van die Witwatersrand ontvang waar die grade B.Arch. (in 1930), M.Arch. (in 1940) en D.Litt. (in 1941) aan hom toegeken is. In 1930 het hy 'n "Associate" van die "Royal Institute of British Architects (ARIBA)" geword en is in 1939 tot voorsitter van die Transvaalse Instituut van Argitekte (TIA) verkies.

Martienssen het sy akademiese loopbaan as senior dosent in argitektuur aan die Universiteit van die Witwatersrand begin en ook as tydelike departementshoof gedien. In 1937 het hy 'n lid van die Fakulteit Ingenieurswese en in 1940 'n lid van die Fakulteit Argitektuur geword. Ná sy aanstelling as mede-redakteur van die "South African Architectural Record" in 1932 het Martienssen sowat veertig artikels oor Griekse, Renaissance- en moderne boukuns gepubliseer. Sy tesis "The Idea of Space in Greek Architecture" het postuum in 1956 verskyn. In 1937 het Martienssen danksy 'n nominasie deur Le Corbusier lid van die "Congrès International d'Architecture Moderne (CIAM)" geword, 'n vereniging van leidende argitekte wat tussen 1928 en 1959 bestaan het.

Verskeie kere het hy na Europa gereis, veral na Nederland en Frankryk, om op die hoogte te bly van die nuutste strominge in die boukuns. Sy kennismaking met die befaamde argitek Le Corbusier in 1934 was die begin van 'n lewenslange vriendskap en 'n bron van inspirasie vir sy werk in Suid-Afrika. Nog in dieselfde jaar het hy sy eie ateljee in Johannesburg gevestig en saam met John Fassler en Bernard Cooke talle geboue van hoë gehalte ontwerp wat sterk modernistiese invloede getoon het.
Martienssen se merkwaardigste ontwerpe sluit die woonhuis in wat hy vir homself gebou het, Huis Martienssen in die Johannesburgse voorstad Greenside, en die woonstelgebou "Peterhouse Flats" (1934-35), eweneens in die Goudstad geleë, wat met sy moderne fasade, markante ingang, massiewe balkonne en silindriese dakterras stylelemente van Le Corbusier se "Villa Savoye" toon.

Ander Suid-Afrikaanse ateljees soos Hanson, Tomkin en Finkelstein het eweneens bekendheid verwerf as verteenwoordigers van die moderne of Internasionale Styl in die boukuns en verskeie geboue volgens Le Corbusier se styl ontwerp. Danksy die noue bande met die CIAM het Suid-Afrikaanse argitekte in aanraking gebly met strominge in die modernistiese Europese boukuns. Maar nog voordat die Suid-Afrikaners hul eie plaaslike vereniging in die lewe kon roep, is Martienssen in 1942 onverwags oorlede. Norman Hanson het die geldigheid en waarde van Le Corbusier se beplanninge toenemend bevraagteken en hulle uiteindelik as vereenvoudigde abstraksies verwerp.

Rex Martienssen was getroud met die argitek en geskiedkundige Heather Martienssen - die eerste vroulike professor aan die Universiteit van die Witwatersrand wat by die Departement van Skone Kunste aangestel is.



</doc>
<doc id="109178" url="https://af.wikipedia.org/wiki?curid=109178" title="Koolstofsuboksied">
Koolstofsuboksied

Koolstofsuboksied is 'n chemiese verbinding met formule .

Die stof is ontdek deur Diels en Wolf in 1906.
Die gas kan met vervaardig word uit malonsuur of uit diasetiltartaarsuuranhidried, maar die bereiding uit malonsuur gee minder neweprodukte. Daar is ook berigte dat dit met 'n osonisator uit koolstofmonoksied vervaardig kan word volgens die reaksie:

In beginsel kan koolstofsuboksied ook vervaardig word deur , soos dit by verbranding vrygestel word aan hoë energie bloot te stel soos gammastraling of hard ultraviolet:

Dit sou 'n nuttige stof oplewer. Daar is navorsing om te sien of dit bruikbaar is om te help die koolstofdioksied probleem op te los, maar die energievereistes is baie hoog.

Infrarooi- en ramanspektroskopie bevestig dat dit 'n lineêre molekuul is, wat as O=C=C=C=O geskryf kan word.
Die stof kan by -78 °C lank bewaar word, maar by kamertemperatuur tree polimerisasie op en dit lewer 'n rooi amorf produk. Watter produkte polimerisasie presies oplewer hang van die omstandighede af. By 100 °C is dit veral 'n heksameer 
Die stof reageer met water om weer malonsuur te vorm en met suurstof oksideer dit na koolstofdioksied. Met ammoniak gee dit malonamied volgens die reaksie:

Met soutsuur reageer dit tot die suurchloried van malonsuur:

Die suboksied is 'n belangrike stof vir die organiese chemie omrede dit in talle van sinteses gebruik kan word, veral in sikloaddisies.


</doc>
<doc id="109181" url="https://af.wikipedia.org/wiki?curid=109181" title="Dua">
Dua

Du'ā' (Arabies: دعاء, meervoud: 'ad'iyah أدعية; ook getranslitereer as Doowa), wat letterlik "aanroeping" beteken, is 'n daad van gebed. Dit word beskou deur Moslems as 'n groot daad van aanbidding. Die Islamitiese profeet Mohammed het gesê "Dua is die wese van aanbidding".

Volgens die Qur'aan:


</doc>
<doc id="109182" url="https://af.wikipedia.org/wiki?curid=109182" title="Fikh">
Fikh

Fikh (/ fɪk /; Arabies: فقه [fiqh]) is die Islamitiese regswetenskap. Sjaria word deur Moslems beskou as die Goddelike wet van die Koran en die soenna (die leringe en praktyke van die Islamitiese profeet Mohammed) en fikh is die menslike begrip van die sjaria. Fikh word deur Islamitiese regsgeleerdes (oelama) uitgebrei en ontwikkel deur interpretasie (ijtihad) van die Koran en soenna. Dit word deur die beslissings (fatwa) van Islamitiese regsgeleerdes geïmplementeer.

Fikh behandel die nakoming van rituele, morele waardes en sosiale wetgewing in Islam. In die moderne era is daar vier prominente skole (madhab) van fikh binne die Soennitiese praktyk en twee (of drie) binne die Sjiitiese praktyk. 'n Persoon wat in die fikh opgelei is, staan as 'n "faqih" (meervoud "fuqaha") bekend.


</doc>
<doc id="109185" url="https://af.wikipedia.org/wiki?curid=109185" title="Quarraisha Abdool-Karim">
Quarraisha Abdool-Karim

Professor Quarraisha Abdool-Karim is 'n Suid-Afrikaanse epidemioloog. Sy is die voorsitter van die HPTN Etiekwerkgroep, FHI in Noord-Carolina. Sy is ook 'n stigterslid en direkteur van generiese antiretrovirale Projekverkryging (GARPP). Sy dien tans as Projek Direkteur van die Vulindlela Landelike Navorsingsterrein. Sy word toegeken met die Orde van Mapungubwe, die hoogste eer in Suid-Afrika. Abdool-Karim is 'n lid van die Akademie vir Wetenskap van Suid-Afrika en die Afrika-Akademie vir Wetenskap. Sy is ook die eerste vroulike ontvanger van die TWAS-Lenovo Wetenskapprys. Sy is met mede-epidemioloog Salim Abdool-Karim getroud.


</doc>
<doc id="109187" url="https://af.wikipedia.org/wiki?curid=109187" title="Archimedes se wet">
Archimedes se wet

Die wet van Archimedes is 'n wetenskaplike beginsel wat verband hou met die dryfvermoë en verplasing van voorwerpe. Dit verduidelik die opwaartse krag wat 'n voorwerp ondervind as dit in 'n vloeistof of gas geplaas word. Hierdie krag is gelykstaande aan die gewig van die verplaaste volume van die vloeistof of gas. Hierdie opwaartse krag word die archimedeskrag genoem.

Die beginsel is in die 3de eeu v.C. deur Archimedes van Sirakuse ontdek toe hy in die bad gesit het. Hy het opgespring, kaal in die straat afgehardloop en geskreeu "Eureka" (ek het dit gevind)! Voorwerpe kon teen daardie tyd akkuraat geweeg word, maar met dié ontdekking kon die volume van 'n voorwerp met die massa daarvan verbind word, om so die digtheid te bepaal.

Wanneer 'n mens 'n voorwerp in vloeistof plaas, voel dit of die voorwerp 'n sekere hoeveelheid minder weeg. Hierdie gewig is gelykstaande aan die gewig van die vloeistof wat dit verplaas het. Archimedes het die dryfvermoë van 'n voorwerp in vloeistof as volg gedefinieer:

Meer algemeen, vir drywende en gesinkte (onderdompelde) voorwerpe, in 'n vloeistof of gas, kan sy wet as volg gestel word:

Vir 'n drywende voorwerp is die gewig van die verplaaste vloeistof die gewig van die voorwerp. Vir 'n gesinkte voorwerp is die volume van die voorwerp dieselfde as die volume van die verplaaste vloeistof. 

Kortliks: Dryfvermoë = gewig van verplaaste vloeistof.

Om die beginsel te gebruik om die verskil tussen goud en 'n ander stof te bepaal, moet die konsep van massa (in die praktyk, gewig) bygevoeg word.

Pas hierdie formule op 'n stuk suiwer goud toe:

Dit gee die digtheid van die goud (die digtheid van water is 1). Die digtheid van die kroon kan nou bepaal word om te bepaal of dit dieselfde of minder dig is.

As alternatief kan 'n skaal gebruik word. Plaas die voorwerp wat getoets word op die een kant (bv. 'n kroon). Plaas goud van gelyke gewig op die ander kant. As die skaal in die vloeistof geplaas word, en die goud afsak, beteken dit dat die voorwerp 'n groter dryfvermoë as goud het, omdat dit minder dig as goud is. Dit het dus 'n groter volume en groter dryfvermoë.

Goudsmede kon dus nie meer silwer met goud meng en daarmee wegkom nie, omdat die digtheid en dus die volume daarvan verskil het.


</doc>
<doc id="109188" url="https://af.wikipedia.org/wiki?curid=109188" title="Richard Gere">
Richard Gere

Richard Tiffany Gere (gebore op 31 Augustus 1949) is ’n Amerikaanse akteur en aktivis. Hy het sy debuut in die 1970's gemaak en in 1977 ’n byspellerrol in "Looking for Mr. Goodbar" gehad, en die volgende jaar ’n hoofrol in "Days of Heaven". Hy het beter bekend geraak ná sy rol in 1980 in "American Gigolo", wat van hom ’n sekssimbool gemaak het. 

Gere het aanvanklik op die verhoog toneelgespeel, waar hy in 1971 in "Rosencrantz and Guildenstern Are Dead" te sien was. Sy eerste groot rol was in 1973 in die Londense verhoogweergawe van die musiekspel "Grease". In die middel 1970's het hy in Hollywoodse rolprente begin verskyn met ’n klein rol in "Looking for Mr. Goodbar" (1977) en ’n hoofrol in "Days of Heaven" (1978), wat goeie resensies gekry het. 

In 1979 was Gere een van die eerste groot sterre van Hollywood wat ’n gay karakter vertolk het, as ’n slagoffer van die Joodse volksmoord in die Broadway-produksie "Bent". Hy het ’n Teaterwêreldprys vir sy spel gewen. In 1980 het hy ’n groot ster geword danksy die prent "American Gigolo", wat in 1982 gevolg is deur die romantiese drama "An Officer and a Gentleman", saam met Debra Winger; dit het byna $130 miljoen gemaak.

Ná ’n paar loketmislukkings het sy loopbaan weer op dreef gekom met die uitreiking van "Internal Affairs" en "Pretty Woman" in 1990. Dis gevolg deur nog suksesvolle prente in die 1990's, soos "Sommersby" (1993), "Primal Fear" (1996) en "Runaway Bride" (1999). Hy het ook ’n groot rol in die 1997-aksiefliek "The Jackal" vertolk.

Gere is in 1999 aangewys as die tydskrif "People" se "Sexiest Man Alive". In 2002 het hy in drie groot prente verskyn: "The Mothman Prophecies", "Unfaithful" en die fliekweergawe van "Chicago", wat die Oscar vir beste prent gewen het. Gere het self ’n Golden Globe gewen vir sy spel. Gere se baldansdrama "Shall We Dance?" (2004) was ook gewild by die loket. Sy volgende prent, "Bee Season" (2005), was ’n kommersiële mislukking.

Daarna was hy te sien in die riller "The Hunting Party" en saam met Christian Bale, Heath Ledger en Cate Blanchett in die halfoutobiografiese prent oor Bob Dylan, "I'm Not There" (albei 2007), en die romatiese drama "Nights in Rodanthe" (2008), wat nie byval by resensente gevind het nie maar wêreldwyd meer as $84 miljoen gemaak het.

Sy spel in 2012 in "Arbitrage" is deur die resensent Lou Lumenick in die "New York Post" beskryf as "die beste van sy loopbaan". Hy het in Desember 2010 ’n prys vir sy lewenslange bydrae ontvang by die Kaïro-rolprentfees.

Gere was van 1991 tot 1995 getroud met die supermodel Cindy Crawford. In November 2002 is hy met die model en aktrise Carey Lowell getroud. Hulle het ’n seun, Homer James Jigme Gere. Die paar is in September 2013 geskei.

Gere, wat as ’n Metodis grootgemaak is, het in sy 20's in Boeddhisme begin belangstel. Hy het eers Zen-Boeddhisme bestudeer en in 1978 Nepal besoek, waar hy Tibettaanse monnike en lamas ontmoet het. Hy het daarna ook die 14de Dalai Lama in Indië ontmoet en ’n praktiserende volgeling van die Gelug-skool van Tibettaanse Boeddhisme geword. As ondersteuner van die Dalai Lama besoek hy Dharamsala, die hoofkwartier van die Tibettaanse regering in bannelingskap, dikwels.

Gere is ook ’n kampvegter vir menseregte in Tibet en weens sy simpatie met dié land permanent verban uit China. In 1993 is Gere verbied om die Oscar-seremonie aan te bied nadat hy die Chinese regering in sy hoedanigheid as aanbieder gekritiseer het. 

Die akteur ondersteun ook Survival International, ’n organisasie wat hom beywer vir die beskerming van die regte en grondgebied van stamme regdeur die wêreld, en ’n kampvegter vir ekologiese veldtogte en vigsbewustheid.



</doc>
<doc id="109189" url="https://af.wikipedia.org/wiki?curid=109189" title="Wang Mang">
Wang Mang

Wang Mang (Chinees: 王莽; 45 v.C. - 23 n.C.) was die keiser van China van 9 tot 23 n.C.

Hy is die enigste keiser van die Xin-dinastie. Xin beteken vars, nuut. Die keiserlike weduwee was sy tante en hy dien as eerste minister aan die hof van die Westelike Han onder keiser Ai, wat 'n swak en openlik gay vors is. Wang Mang is die sterk man agter die troon en sorg dat Ai se opvolger Ping 'n kind met 'n hartprobleem is. Wanneer Ping ouer word en begin om sy eie beleid in te voer, vermoor Wang Mang hom en sit die laaste keiser van die Westelike Han Ruzi op die troon wat nog 'n baba is. In 9 v.C. verklaar hy dat die Han die Hemelse Opdrag verloor het, en plaas homself op die troon.

Sy tante Wang Zhengjun, die weduwee van keiser Yang, was 'n magtige persoon aan die hof van die laaste Westelike Han-keisers. Sy gee hom die Nege Geskenke (jiuxi), ter erkenning van sy werk, wat sy posisie in die hof versterk. Toe Wang Mang 'n agter-agter-kleinseun van keiser Xuan op die troon plaas, hoewel daar volwasse prinse van 'n ouer generasie was, blokkeer sy pogings van die keiserlike Liu-familie om hom teen te hou. Op 9 Januarie 9 stem sy egter glad nie met hom saaam nie, wanneer hy homself op die troon plaas en om die keiserlike seël vra. Sy skreeu en vloek en werp die seël op die grond, maar dit is nou te laat. In 16 sterf sy 84 jaar oud.

Wang Mang se steun onder die elite is nie groot nie. Daar is talle van prinse uit die huis van Han wat volwassenes is en regte op die troon kan opeis. Hy begin 'n beleid van groot hervormings om die gewone volk se steun te kry. Die slawerny word afgeskaf en die belastingstelsel verander. Hy voer die inkomstebelasting in wat hom baie gehaat maak by die adel.

Hy hervorm die munt in 7, 9, 10 en 14 en dit verteenwoordig 'n afwaardering in 7 en 14. Die markiese en laer edele word gedwing om hulle goud in te wissel teen munte wat minder waarde het. Dit word onwettig om grond te verkoop en al die mans kry 'n standaard stukkie grond. Indien mens meer land as die standaard besit moet hulle dit aan familie of bure gee wat nie genoeg land het nie. In 10 word staatsmonopolies ingevoer op sterk drank, sout en ysterwerktuie. Die staat probeer om die pryse vir graan, weefsels en syde te beïnvloed en te stabiliseer. Hierdie maatreëls word deur sommige geskiedkundiges soos Hu Shih gesien as 'n vroeë vorm van sosialisme wat faal omrede China nog nie ryp vir sulke veranderings is nie, maar ander historici stem nie saam nie.

Die dyke van die Huangho-rivier word verwaarloos en sterk reëns sorg vir 'n oorstroming en ekonomiese chaos. Die boere kom in opstand en kleur hule wenkbroue rooi om gevaarlik te lyk. Die opstand se leier Moeder Lu eis terugkeer na die ou stelsel omrede die rampe gesien word as 'n omen dat die Hemel Wang Mang se regering as onregmatig sien. In 17 neem die opstandelinge die hoofstad in, maar die burgeroorlog duur voort tot 23 wanneer Wang Mang vermoor word en die Han-dinastie herstel word, met die meer oostelike stad Luoyang as hoofstad. Dit is hoekom dit die Oostelike Han genoem word. Al Wang Mang se hervormings word teruggedraai en die slawerny word weer ingevoer.


</doc>
<doc id="109190" url="https://af.wikipedia.org/wiki?curid=109190" title="Sint-Jans-Molenbeek">
Sint-Jans-Molenbeek

Sint-Jans-Molenbeek (Nederlands: [sɪnt ˈjɑns ˈmoːləmˌbeːk] of Molenbeek-Saint-Jean (Frans: [molənbek sɛ̃ ʒɑ̃]), kortweg "Molenbeek", is 'n Belgiese stad en munisipaliteit in die Brusselse Hoofstedelike Gewes. Die munisipale gebied het 'n bevolking van 96 501 (soos op 1 Januarie 2019) en 'n oppervlakte van 5,89 km². Die amptelike tale is Nederlands en Frans, maar daar word ook Arabies gepraat.

Die munisipaliteit het 'n Moslemgemeenskap van ca. 25-30%, veral van Marokkaanse afkoms. Daar is groot sosiale probleme met hoë kriminaliteit en werkloosheid en min edukatiewe moontlikhede. In 2016 het die munsipaliteit in die nuus gekom deurdat een van die terroriste van die aanslag in Parys, Salah Abdeslam, hom hier versteek het en hier in hegtenis geneem is.



</doc>
<doc id="109196" url="https://af.wikipedia.org/wiki?curid=109196" title="Persona non grata">
Persona non grata

Die term persona non grata (Latyn, meervoud: "personae non gratae"), letterlik "’n onwelkome persoon", verwys in diplomasie na ’n buitelandse mens wat deur ’n spesifieke land verbied word om dié land binne te gaan of daar te bly. Dit is die ernstigste vorm van sensuur wat ’n land kan toepas op buitelandse diplomate, wat andersins deur diplomatieke immuniteit beskerm word teen inhegtenisneming en ander vorme van vervolging.

Kragtens Artikel 9 van die Verdrag van Wene insake diplomatieke betrekkinge mag ’n staat "op enige tyd en sonder om die besluit te verduidelik" ’n lid van die diplomatieke personeel "persona non grata" verklaar. So ’n persoon word as onaanvaarbaar beskou en word gewoonlik na sy eie land teruggeroep. As hy nie teruggeroep word nie, kan die betrokke land "weier om die persoon as lid van die missie te erken".

Kragtens Artikels 41 en 42 word van diplomatieke personeel verwag om die land waarin hulle diens doen, se wette en regulasies te gehoorsaam. ’n Oortreding van dié artikels kan daartoe lei dat iemand "persona non grata" verklaar word. Dit word ook gebruik om mense uit die land te sit wat verdink word van spioenasie of enige misdaad soos dwelmhandelary. Dit kan ook ’n simboliese aanduiding wees van ontevredenheid. Sogenaamde "gelyke munt"-verklarings het ook al plaasgevind, veral tydens die Koue Oorlog. ’n Ander voorbeeld is tussen die VSA en Ecuador in 2011. Die regering van Ecuador het die Amerikaanse ambassadeur die land belet weens die uitlek van diplomatieke dokumente ("wikileaks"). Die VSA het gereageer deur Ecuador se ambassadeur uit die land te sit. 



</doc>
<doc id="109198" url="https://af.wikipedia.org/wiki?curid=109198" title="Egiptiese staatsgreep van 2013">
Egiptiese staatsgreep van 2013

Massiewe protesoptrede het in Julie 2013 tot 'n staatsgreep in Egipte gelei. Miljoene mense was op straat om die bedanking van Moslembroeder president Mohamed Morsi te eis. Die demonstrasies was groter as wat teen voormalige president Moebarak tydens die Egiptiese rewolusie in 2011 gepleeg is.

Na die rewolusie van 2011, in die raamwerk van die Arabiese Lente, word Mohamed Morsi die eerste demokratiesverkose president van Egipte. Onder die regime van Morsi kom egter geen verbetering in die Egiptiese ekonomie nie, die Egiptiese pond devalueer en daar ontstaan ​​spanning tussen die oorheersende Sunnis enersyds en die Christelike Kopten en Mohammedaanse Sjiïete andersyds. Nadat Morsi homself op 22 Desember 2012 onbeperkte mag toegeëin het om die land te 'beskerm', lei dit na raming tot tweehonderdduisend betogers slegs in Kaïro. Vanaf April 2013 versamel die opposisiegroep Tamarod 22 miljoen handtekeninge via 'n petisie wat die ontslag van Morsi geëis het. Op 30 Junie, die eerste verjaardag van die inhuldiging van Morsi, vaar na raming 14 miljoen betogers die strate in om in die openbaar beswaar te maak teen die president en die Moslembroederskap wat te veel mag na hom toe sou trek. Die betogers sowel as die Egiptiese weermag stel 'n ultimatum aan die president en die politieke leiers om aan die wense van die volk te voldoen. Die massamanifestaties van voor- en teenstanders bly egter onverstoord voortgaan.

Op 3 Julie 2013 voer die Weermag onder leiding van Abdul Fatah al-Sisi 'n staatsgreep op president Morsi uit. Die weermag het Morsi gevange geneem en Adly Mansour as interim-president aangewys. Op 25 en 26 Mei 2014 vind die volgende presidensiële verkiesing plaas, met Sabahi as enige teenkandidaat van Al-Sisi.

Die staatsgreep het tot groot onrus gelei, met betogings en sitstakings wat weke lank voortgeduur het. Aanhangers van die Moslembroederskap, die party van die afgesette president, het Morsi se vrylating geëis asook sy terugkeer as president. Hewige konfrontasie tussen sy aanhangers met die onlustepolisie en Morsi-teenstanders het tientalle lewens geëis. Op 14 Augustus is twee proteskampe van Morsi-aanhangers in Kaïro ontruim. Tydens hierdie uitsettings en verwante konfrontasies is meer as 600 dood en enkele duisende beseer. Tydens hernuïde botsings die volgende dag het weer ruim 100 gesterf.

Vir etlike maande lank is 'n noodtoestand afgekondig en is daar in sommige woonbuurte 'n aandklokreël ingestel. Omdat baie Kopten in Egipte kant gekies het teen Morsi het die Moslembroeders teen hierdie minderheid gedraai. Tientalle kerke is ook aan die brand gesteek.


</doc>
<doc id="109199" url="https://af.wikipedia.org/wiki?curid=109199" title="Akbar die Grote">
Akbar die Grote

Abu'l-Fath Jalal ud-din Muhammad Akbar (14 Oktober 1542 – 27 Oktober 1605, Oerdoe: ), Akbar I, of Akbar die Grote (Oerdoe: "Akbar-e-Azam") was een van die mees bekende 16de-eeuse Mogolheersers van Indië. Hy het vir ongeveer 'n halwe eeu geregeer. Voordat hy oorlede is, het hy 'n groot en stabiele Mogolryk in Indië gevestig. Hy was 'n seldsame kulturele, artistieke en politieke sintetiseerder. In weerwil van Moslemitiese ortodoksie, het hy met Hindoevroue getrou. Hindoe's is ook deur hom in sy hofstelsel as ministers aangestel. Hy was die eerste Mogol wat vroeë Christelike sendelinge in sy hof uitgenooi het. Hy het verdraagsaamheid, pluralisme en vrede tussen Islam, Hindoeïsme en Zoroastrisme bevorder. Hy het ook 'n nuwe Mogolse skool van kuns ontwikkel: 'n kuns van werklike en lewende temas, delikate uitvoering en verrassende kleur wat vroeë Hindoeïstiese en Persiese style gekombineer het.


</doc>
<doc id="109200" url="https://af.wikipedia.org/wiki?curid=109200" title="Mia Farrow">
Mia Farrow

Mia Farrow (op 9 Februarie 1945 gebore as María de Lourdes Villiers Farrow) is ’n Amerikaanse aktrise, aktivis en voormalige model. 

Sy het eerste aandag getrek in die TV-sepie "Peyton Place" en haar kort huwelik met Frank Sinatra. Vir haar spel as Rosemary in Roman Polanski se 1968-prent "Rosemary's Baby" is sy vir ’n Bafta en Golden Globe benoem. Sy het daarna ook in prente soos "John and Mary" (1969), "Follow Me!" (1972), "The Great Gatsby" (1974) en "Death on the Nile" (1978) verskyn.

Farrow was van 1980 tot 1992 in ’n verhouding met die akteur en regisseur Woody Allen. Sy het in dié tyd in 12 van sy 13 rolprente verskyn, onder meer "Zelig" (1983), "Broadway Danny Rose" (1984), "The Purple Rose of Cairo" (1985), "Hannah and Her Sisters" (1986), "Crimes and Misdemeanors" (1989) en "Alice" (1990). Haar laaste prente sluit in "Widows' Peak" (1994), "The Omen" (2006), "Be Kind Rewind" (2008), "Dark Horse" (2011) en die "Arthur"-reeks (2006–2010).

Sy het in meer as 50 rolprente verskyn en het talle pryse gewen, insluitende ’n Golden Globe (met nog sewe benoemings). Sy is ook vir drie Baftas benoem en het ’n prys vir beste aktrise gewen op die San Sebastian-rolprentfees. 

Farrow is ook bekend vir haar uitgebreide werk as ’n welwillendheidsambassadeur van Unicef. Sy is betrokke by humanitêre bedrywighede in Darfoer, Tsjad en die Sentraal-Afrikaanse Republiek. In 2008 het die tydskrif "Time" haar aangewys as een van die invloedrykste mense in die wêreld.



</doc>
<doc id="109201" url="https://af.wikipedia.org/wiki?curid=109201" title="Sirakuse">
Sirakuse

Sirakuse (Italiaans: "Siracusa", Sisiliaans: "Sarausa") is 'n stad en munisipaliteit in die suidooste van Sisilië, 'n eilandgebied van Italië. Dit is 'n hawestad en ook die hoofstad van die gelyknamige provinsie, met 'n bevolking van 125 000.

Sirakuse is bekend as die woonplek van die Griekse wiskundige en ingenieur, Archimedes (287–212 v.C.). Die stad word ook in die Nuwe Testament in die boek van Handelinge vermeld as die plek waar Paulus oorgebly het. In 2005 is die stad, saam met die nabygeleë Rots Nekropolis van Pantalica, tot UNESCO-wêrelderfenisgebied verklaar.

Die stad het 'n ryke geskiedenis. Dit was oorspronklik 'n Griekse kolonie, wat in 734 v.C. deur Griekse boere uit Korinthe gestig is. Hulle het die kolonie "syrako" ("Συρακοῦσαι"), Grieks vir "moeras", genoem.

Die oorblyfsels van die Griekse teater by Sirakuse aan die weskus van Sisilië (Sicilië) was een van die grootste teaters van die antieke wêreld. 'n Deursnee van 160 m was baie ruim. Vandag is daar nog 46 rye sitplekke oor, maar vermoedelik was daar oorspronklik nog 15 gewees. Dit word nog altyd gebruik vir die opvoering van Oud-Griekse dramas.

Die teater is in die 5de eeu v.C. gebou deur Hiëron I, tiran van Sirakuse.





</doc>
<doc id="109204" url="https://af.wikipedia.org/wiki?curid=109204" title="Dean Martin">
Dean Martin

Dean Martin (gebore as Dino Paul Crocetti; 7 Junie 1917 – 25 Desember 1995) was ’n Amerikaanse akteur, sanger en komediant. Hy was een van die gewildste Amerikaanse vermaakkunstenaars van die middel 20ste eeu en is die "King of Cool" genoem vanweë sy oënskynlik gemaklike sjarme en selfversekerdheid. Hy en Jerry Lewis was vennote in die uiters gewilde komediespan "Martin en Lewis". Hy was lid van die "Rat Pack" en ’n ster van die verhoog, musiek, silwerdoek en televisie. Hy was ook die aanbieder van die bekroonde TV-variëteitsprogram "The Dean Martin Show" (1965–1974) en "The Dean Martin Celebrity Roast" (1974–1985).

Wat musiek betref, het Martin as sniksanger talle enkeltreffers gehad soos "Memories Are Made of This", "That's Amore", "Everybody Loves Somebody", "You're Nobody till Somebody Loves You", "Sway", "Volare" en "Ain't That a Kick in the Head?".

Vanaf 15-jarige ouderdom was Martin ’n bokser onder die naam Kid Crochet. Nadat hy ophou boks het, het hy in ’n onwettige casino gewerk en saam met plaaslike orkeste gesing as Dino Martini. In die vroeë 1940's het hy vir die orkesleier Sammy Watkins begin sing, en dié het voorgestel hy verander sy naam na Dean Martin.

Martin het die aandag van Metro-Goldwyn-Mayer en Columbia Pictures getrek, maar is nie ’n kontrak aangebied nie. Hy het die komediant Jerry Lewis by die Glass Hat Club in New York ontmoet waar albei opgetree het. Hulle het bevriend geraak en dit het gelei tot die stigting van ’n musiek-en-komediespan, Marin en Lewis. Ná ’n wankelrige begin het hulle hul vertoning verander tot ’n mengsel van musiek en manewales, met positiewe gevolge. Hulle het in 1948 hul debuut op televisie gemaak en hul radioreeks het in 1949 begin. In dieselfde jaar het hulle ’n kontrak met Paramount geteken as komedie-afwisseling in die fliek "My Friend Irma".

Die span het in 1956 uiteengegaan te midde van ongelukkigheid en rusies. Martin se eerste solo-optrede in ’n rolprent was in "Ten Thousand Bedrooms" (1957), wat ’n mislukking by die loket was. Hy was steeds gewild as sanger, maar met ruk-en-rolmusiek wat al hoe gewilder geword het, was die era van die sniksanger aan die verdwyn.

Martin wou graag ’n ernstige akteur word en hoewel sy salaris vir die prent klein was, het hy in 1958 in "The Young Lions" gespeel, want sy mede-akteurs was Marlon Brando en Montgomery Clift. In dieselfde jaar het hy saam met Frank Sinatra in die drama "Some Came Running" gespeel. In die middel 1960's was hy ’n rolprent- en nagklubster en ’n sanger, terwyl Lewis se loopbaan agteruitgegaan het. 

In 1960 het Martin in die rolprentweergawe van die musiekkomedie "Bells Are Ringing" gespeel. In dieselfde jaar het hy ’n Golden Globe-benoeming gekry vir sy spel in die komedie "Who Was That Lady?", maar wou graag dramatiese rolle vertolk, soos in 1961 se "Ada" en 1963 se "Toys in the Attic". Hy het saam met Sinatra in verskeie flieks gespeel, soos "Ocean's 11", "Robin and the 7 Hoods", "Sergeants 3" en "4 for Texas". Hy was ook saam met Shirley MacLaine in "Some Came Running", "Artists and Models", "Career" en "What a Way to Go!"

As sanger het hy meer as 100 albums en 600 liedjies opgeneem. Sy liedjie "Everybody Loves Somebody" het die Beatles se "A Hard Day's Night" in 1964 vervang as die nommer-een-treffer in Amerika. In dieselfde jaar het sy "The Door is Still Open to My Heart" die sesde plek op die trefferlys gehaal. Martin se musiek is deur country beïnvloed en teen 1965 het van sy albums, soos "Dean "Tex" Martin," "The Hit Sound of Dean Martin," "Welcome to My World" en "Gentle On My Mind" bestaan uit country- en western-liedjies van kunstenaars soos Johnny Cash, Merle Haggard en Buck Owens. 

Drie dekades lank was Martin se optredes in Las Vegas van die gewildstes. Hoewel hy dikwels as ’n hartebreker beskryf word, het hy baie tyd saam met sy gesin deurgebring. Soos sy tweede vrou, Jeanne, voor hul egskeiding gesê het: "Hy was elke dag tuis vir aandete."

Namate Martin se loopbaan vooruitgegaan het, het hy en Frank Sinatra bevriend geraak. In die laat 1950's en vroeë 1960's was hulle, saam met hul vriende Joey Bishop, Peter Lawford en Sammy Davis Jr. bekend as die "Rat Pack". Hulle het saam rolprente gemaak, was saam op die Hollywoodse sosiale toneel en het politieke oortuigings gedeel (vanweë Lawford se huwelik met Patricia Kennedy, die suster van president John F. Kennedy).

In 1965 het Martin se weeklikse komedie-variëteitsprogram "The Dean Martin Show" op NBC begin; dit het geduur tot in 1974. Dit het sy beeld as ’n sorgelose drinker uitgebuit en Martin het sy skynbare persoonlikheid as ’n halfdronk sniksanger gebruik om by vroue aan te lê en in "Celebrity Roast" skerp opmerkings te maak oor mede-sterre. Die reeks was uiters gewild en was dikwels onder die 10 gewildste TV-programme. 

Sy laaste rol op die silwerdoek was in die 1975-drama "Mr. Ricco".

Martin, wat baie gerook het, is in 1993 met longkanker gediagnoseer en het in 1995 aan die openbare lewe onttrek. Hy is op Kersdag 1995 op 78 dood aan asemhalingversaking weens emfiseem. 



</doc>
<doc id="109206" url="https://af.wikipedia.org/wiki?curid=109206" title="Aurangzeb">
Aurangzeb

Abu'l Muzaffar Muhi-ud-Din Muhammad (3 November 1618 – 3 Maart 1707), of net Aurangzeb (Persies/Urdu: ) was Mogolkeiser van Indië van 1658 tot 1707.

Aurangzeb is op 3 November 1618 in Dahod, Gujarat gebore. Hy was die derde seun van Shah Jahan, wat agt jaar voor sy dood aftree vanweë 'n ongeneeslike siekte. Sy oudste broer Dara Shikoh word regent maar hy en sy broer Murad, die jongste en Shuja, die tweede seun eis ook die troon op. Alle vier is hulle seuns van Mumtaz Mahal. Sy vader word beter maar word deur Aurangzeb in die tronk gesit. Murad word gevang en tereggestel. Shuja vlug na die ooste verby Bengale. Dara, wat baie populêr is, gaan na Lahore, maar Aurangzeb agtervolg hom met 'n groot leër. Dara probeer na Kandahar te vlug, maar word deur die vors van Jun verraai. Hy word na Delhi gesleep en daar beskuldig van afvalligheid. Het hy nie beweer dat Hindoes ook monoteïste is nie? Hy word veroordeel en tereggestel. Aurangzeb probeer Dara se aanhangers gunstiger te stem deur sy eie seun Akbar te laat trou met Dara se dogter, maar die meisie en ook sy pa Jahan weier dit. In 1666 sterf Shah Jahan 74 jaar oud en word by sy geliefde vrou Mumtaz in die Taj Mahal begrawe. Aurangzeb is in trane, maar daar is gerugte oor vergiftiging.

Aurangzeb is 'n vroom Sonnitiese Moslem en sy beleid teenoor ander geloviges verskil baie van sy voorgangers s'n. Sy lewesdoel is die Mogolryk in 'n Darul-Islam te verander: 'n Soenni-Islamitiese ryk. Hy verklaar homself die "Alamgir", die wêreldveroweraar. Aurangzeb probeer om sy strenge lewestyl aan sy volk op te lê. Musiek, dans en sang word verbied. Self kopieer hy die Koran eiehandig en stuur dit as 'n geskenk na Mekka. Die jizya, 'n belasting vir nie-Moslems wat Akbar meer as 'n eeu eerder afgeskaf het, word opnuut ingevoer. 

Ook die Sikhs word getref deur hierdie intolerante beleid. In 1664 word Guru Tegh Bahadur die 9de Guru van die Sikhs. Hy reis deur die hele ryk en Sikh-tempels (Gurudwaras) word op verskeie plekke opgerig. Aurangzeb beveel in 1669 dat die tempels verwoes moet word. In Mei 1675 sê 'n groep Brahmins in die Kasjmirvallei vir die Guru dat ook hulle geloof deur die Mogolgoewerneur onderdruk word. Hy besluit om na Delhi te gaan en te protesteer. In Delhi word van hom gevra 'n wonder te verrig om te bewys hoe dig hy by God staan. Hy weier dit en hy kry te hoor dat hy tot Islam moet bekeer indien hy wil oorleef. Drie van sy vriende word voor sy oë gedood. Hy weier hom te bekeer en op 11 November 1675 word hy onthoof. Dit verstoor die goeie verhoudings wat bestaan het tussen Sikhs en die Mogols.

Hindoetempels word tydens Aurangzeb se bewind verwoes, maar baie tempels is ook deur hom opgerig.

Die Hindoes is eers verbaas oor sy optrede en reageer taamlik passief, maar sy maatreëls word sterker en sterker.

Volgens Ram Puniyani was Aurangzeb nie altyd 'n fanatiese anti-Hindoe nie, hy het sy beleid verander, afhangende van die behoeftes van die situasie. Hy het die bou van nuwe tempels verbied, maar het die herstel en instandhouding van bestaande tempels toegelaat. Hy het ook genotvolle skenkings van "jagirs" aan verskeie tempels gemaak om die simpatie van sy Hindoeburgers te wen. Daar is verskeie "firmans" (bestellings) in sy naam, wat die befondsing van verskeie tempels en gurudwaras ondersteun, waaronder die Mahakaleshwar-tempel van Ujjain, die Balaji-tempel van Chitrakoot, die Umananda-tempel van Guwahati en die Shatrunjaya-djaintempels.

Die keiser brei sy ryk uit deur verowerings in 'Klein Tibet' in die noorde van Kasjmir, in Chittagong oostelik van Dhaka en in die suide word die Islamitiese koninkryke Golconda en Bijapur verower. Die ryk bereik sy grootste omvang onder Aurangzeb.

Daar is opstande, selfs in gebiede die 'n eeu of meer rustig gewees het, soos Rajasthan. In die suide stig Shivaji die Maratha-ryk in die hedendaagse Maharashtra. Sy seun Sambhaji word in 1689 gedood maar Maratha word nie onderwerp nie. Ook in die Deccan is daar probleme. Die keiser moet daar teen sy eie seun Akbar oorlog voer.

Sy seun Akbar word gevra om die Mogolryk te red van die intolerante beleid van sy vader en terug te keer na die tolerante beleid van sy voorgangers. Die Rajputs wat die beste troepe van Indië lewer en wat nie meer vir sy vader wil dien nie, dien nou vir sy seun. Hy kry 'n leër van 70 000 van die beste mans en probeer sy vader se troon te verower. Aurangzeb skryf egter 'n valse brief wat hy in hande laat val van die Rajputs en hulle dink dat hulle Akbar nie kan vertrou nie en verlaat hom. Die waarheid kom uit, maar Akbar slaag nie die troon te verower nie. Uiteindelik moet hy vlug na Persië.

Die Sikhs het 'n nuwe leier, Guru Gobind Singh, wat dié gemeenskap baie militanter sou maak. Hy bou 'n fort in Paunta by die Jamuna en verdedig dit suksesvol in 1688. Die ryk is nou aan die wankel. Die militêre aksies het baie geld gekos en daar is groot onrus. Punjab is in opstand. Aurangzeb probeer driemaal om Gobind Singh te onderwerp maar het geen sukses nie. Die konflik duur tot Aurangzeb in 1705 probeer om tot vrede te kom. Gobind Singh se antwoord staan bekend as die "Zafarnama" die oorwinningsbrief. Hy beskuldig die ou keiser van verraad, maar is bereid om hom te ontmoet. Op die pad na Aurangabad waar die keiser bly hoor hy dat Aurangzeb - 88 jaar oud - dood is.

Hy word opgevolg deur sy seun Bahadur Shah, maar die ryk sal tussen 1707 en 1757 uiteenval.


</doc>
<doc id="109207" url="https://af.wikipedia.org/wiki?curid=109207" title="Bekrapte leerbaadjie">
Bekrapte leerbaadjie

Die Bekrapte leerbaadjie ("Aluterus scriptus") is 'n vis wat wêreldwyd in alle tropiese en subtropiese water voorkom. Plaaslik kom dit aan die ooskus van Afrika, suidwaarts tot in die suidelike Oos-Kaap voor. In Engels staan die vis bekend as die "Scribbled filefish".

Die vis word tot 100 cm lank. Die vis is lank en skraal en die stertvin is lank soos 'n langhaarborsel. Die vis is liggrys tot donker olyfbruin van kleur. Die kleurskakering word deur die omgewing bepaal. Daar is ook onreëlmatige blou kolletjies, kort strepies en ook swart kolletjies op die lyf en kop.

Hulle leef in tropiese strandmere en aflandige koraal- en rotsriwwe in water wat 2 tot 80 m diep is. Die onvolwasse visse word soms onder materiaal gevind wat op die oppervlakte dryf. Die vis neig om teen snaakse hellings te swem, is sku en alleenlopend. Hulle vreet 'n groot verskeidenheid plante en bodemdiertjies.





</doc>
<doc id="109210" url="https://af.wikipedia.org/wiki?curid=109210" title="Cary Grant">
Cary Grant

Cary Grant (gebore as Archibald Alexander Leach; 18 Januarie 1904 – 29 November 1986) was ’n Britse akteur wat in 1942 ’n Amerikaanse burger geword het. Hy was bekend vir sy Transatlantiese aksent, sjarme en aantreklike voorkoms, en word beskou as een van die grootste sterre van klassieke Hollywood. Die Amerikaanse Rolprentinstituut het hom in 1999 aangewys as die tweede grootste manlike ster van die goue era van Hollywood, naas Humphrey Bogart. Grant was bekend vir sy komedie- en dramarolle.

Archibald "Archie" Leach is op 18 Januarie 1904 in Horfield, ’n voorstad van Bristol, gebore. Hy was die tweede oudste seun van die fabriekswerkers Elias James Leach en Elsie Maria Kingdon. Sy oudste broer, John, is in 1900 aan tuberkulosemeningitis oorlede.

Archie se kinderjare was ongelukkig. Sy pa was ’n alkoholis en sy ma ’n depressielyer. Higham en Moseley beweer Archie het gegrief gevoel teenoor sy ma en beskryf haar as "wreed en despoties". Hulle glo dit was omdat sy haar oudste seun aan die dood afgestaan het en Archie sy plek moes inneem. Grant het later gesê hy het langer as normaalweg in babaklere rondgeloop en op ’n tyd "was ek nie seker of ek ’n seun of meisie is nie". Sy pa het sy ma later in ’n sielkundige inrigting laat opneem en vir die negejarige seun gesê sy is "met ’n lang vakansie", en later dat sy dood is. Toe Archie 10 jaar oud was, het sy pa weer getrou en ’n nuwe lewe sonder sy seun begin. Archie het eers op 31-jarige ouderdom uitgevind sy ma is nie dood nie.

Hy het op vier en ’n half jaar begin skoolgaan. Hy was ’n onsekere, senuagtige kind. Hy het van die teater gehou en op ses jaar het hy bevriend geraak met ’n akrobategeselskap, "The Penders" of "Bob Pender Stage Troupe", en saam met hulle begin optree. Een van die dansers, Robert Lomas, het later vir hom ’n rolmodel geword. Toe Archie se pa weer trou, het hy hom in Lomas en die geselskap se sorg gelaat. Archie het saam met die groep begin toer en in Maart 1911 het hy saam met hulle na New York gevaar, waar hulle verskeie weke lank opgetree het voor hulle na Brittanje teruggekeer het. 

In 1915 het hy aan die Fairfield Grammar School in Bristol begin skoolgaan waar "Gussie", soos sy skoolmaats hom genoem het, gou onder die seuns en meisies gewild geraak het vanweë sy aantreklike voorkoms en akrobatiese talent. Hy het gou ’n reputasie vir stoutigheid gekry en dikwels geweier om sy huiswerk te doen. Saans het hy in Bristol se teaters agter die verhoog gewerk.

In Maart 1918 is Archie uit Fairfield geskors. Hy het weer by The Penders aangesluit, wat dié jaar in Noord-Engeland en Suid-Skotland getoer het.

In 1920 het Leach op 16-jarige ouderdom weer saam met The Penders vir twee jaar na Amerika gereis, waar hulle opgetree het. Toe die geselskap na Engeland terugkeer, het Leach in die VSA agtergebly om sy verhoogloopbaan daar voort te sit.

Ná ’n toer deur Amerika en Kanada in 1924 het hy na New York teruggekeer. Daar het hy Jean Dalrymple en Dan Jarrott ontmoet en die drie het die Jack Janis-geselskap gestig wat in Mei 1926 begin toer het. In 1928 het hy in ’n produksie van "Polly" verskyn wat as ’n ramp beskou is. Hy het egter die aandag getrek van J.J. Shubert, wat hom in 1929 ’n klein rol teenoor Jeanette MacDonald aangebied het in die Franse weergawe op Broadway van "Boom-Boom". Daarna was hy in ’n produksie van "A Wonderful Night". Hy het aandag begin trek, veral vanweë sy aantreklike voorkoms. 

Leach se spel in 1931 in "Nikki" is deur Ed Sullivan van "The New York Daily News" geprys en danksy dié resensie het hy ’n oudisie gedoen vir Casey Robinson se kortfilm van 10 minute, "Singapore Sue" (1932). Robinson het besef ’n nuwe ster is gebore en het hom ’n rol gegee, hoewel hy nie erkenning ontvang het nie. 

Leach het hierna ’n kontrak met Paramount Pictures geteken en hy is gevra om sy naam te verander na "iets wat meer Amerikaans klink, soos Gary Cooper". Hy het die naam Cary gekies, van sy karakter in "Nikki", en die van Grant van ’n lys wat deur Paramount se reklameafdeling opgestel is.

Cary Grant het sy rolprentdebuut in 1932 in "This Is the Night" gemaak. Resensente het van sy spel gehou en die tydskrif "Variety" het dit as "treffend" beskryf. Hy het daarna saam met Carole Lombard verskyn in "Sinners in the Sun" (1932), wat nie goed ontvang is nie. 

Nadat hy in nog vyf prente gespeel het, was hy in "She Done Him Wrong" en "I'm No Angel" te sien saam met Mae West. Die prent is nommer 75 op die Amerikaanse Rolprentinstituut se lys van snaaksste rolprente, "100 Years... 100 Laughs". 

Hierna was hy in paar minder suksesvolle flieks tot in 1935, toe hy saam met Katharine Hepburn in "Sylvia Scarlett" (1935) gespeel het. Hulle sou later ook in "Bringing Up Baby" (1938), "Holiday" (1938) en "The Philadelphia Story" (1940) saam verskyn. Hoewel die prent ’n kommersiële mislukking was, is sy spel deur resensente geprys, onder andere in die tydskrif "Variety". 

Grant se eerste komedietreffer was "Topper" (1937). In dieselfde jaar het hy sy deurbraakrol in "The Awful Truth" vertolk. In die volgende vier jaar was hy in verskeie klassieke komedies, onder meer "Holiday" (1938) en "Bringing Up Baby" (1938), albei teenoor Katharine Hepburn. In 1940 was hy in "The Howards of Virginia", "The Philadelphia Story" saam met Hepburn en James Stewart, "His Girl Friday" saam met Rosalind Russell en "My Favorite Wife". In dié tyd het hy ook die avontuurprente "Gunga Din" (1939) en "Only Angels Have Wings" (1939) voltooi, asook die dramas "Penny Serenade" (1941) en "Suspicion" (1941), laasgenoemde met Alfred Hitchcock as regisseur. Hy het daarna weer saam met Hitchcock gewerk aan "Notorious" (1946), "To Catch a Thief" (1955) en "North by Northwest" (1959). In 1952 was hy saam met Ginger Rogers en Marilyn Monroe in "Monkey Business".

Grant was een van die eerste akteurs wat onafhanklik geword het deur die "ateljeestelsel" te verlaat wat alle aspekte van hul lewe beheer het. Hy het self besluit in watter prente hy wou speel en kon soms selfs onderhandel om ’n deel van sy prente se wins te kry – iets ongehoords vir dié tyd. 

In die laat 1950's het hy sy eie vervaardigingsmaatskappye gestig en vyf prente gemaak: "Indiscreet" (1958), "The Grass Is Greener" (1960), "Operation Petticoat" (1959), "That Touch of Mink" (1962) en "Father Goose" (1964). Hitchcock het hom gevra om in die 1966-fliek "Torn Curtain" te speel, maar moes uitvind Grant het afgetree.

Grant is vir twee Oscars benoem, vir "Penny Serenade" (1941) en "None But the Lonely Heart" (1944), maar het nooit een vir toneelspel gewen nie. Hy het wel in 1970 ’n Oscar vir sy lewenslange bydrae ontvang.



</doc>
<doc id="109217" url="https://af.wikipedia.org/wiki?curid=109217" title="Errol Arendz">
Errol Arendz

Errol Arendz is 'n internasionaal-bekende Suid-Afrikaanse modeontwerper van Kaapstad. Talle bekendes het al van sy uitrustings gedra. Hy het ook uniforms vir die kajuitbemanning en grondpersoneel van die Suid-Afrikaanse Lugdiens ontwerp.

Arendz het in 1973 met hoogste lof van die Fashion Academy in Johannesburg gegradueer. In die jare sewentig
studeer en werk hy in Parys en Londen. Hy word oornag 'n sensasie in Suid-Afrika toe Fairlady foto's van die sosiale vlinder Barbara Barnard, wie sy eerste versameling uitrustings dra, publiseer.

Sy bekende internasionale kliënte sluit in: Priscilla Presley, Joan Collins, Shakira Caine, Johanna Lumley, Sharon Stone en Jaclyn Smith. Van sy Suid-Afrikaanse kliënte sluit in: Elita de Klerk, Pam Golding en Karen Barnard.



</doc>
<doc id="109218" url="https://af.wikipedia.org/wiki?curid=109218" title="Ruqaiya Sultan Begum">
Ruqaiya Sultan Begum

Ruqaiya Sultan Begum (Persies/Oerdoe: ; ook gespel as Ruqayya, Ruqayyah, 1542 - 19 Januarie 1626) was keiserin van die Mogolryk. Sy was die eerste vrou van keiser Akbar die Grote. Sy was ook die langsdienende Mogolkeiserin as gevolg van haar ampstermyn van meer as 49 jaar.

Sy is gebore as 'n Mogolprinses ("Shahzadi") en was die enigste dogter van die Mogolprins Hindal Mirza. Sy was ook die kleindogter van Keiser Babur, die stigter van die Mogolryk en die eerste Mogolkeiser, asook die niggie van die tweede Mogolkeiser, Humayun.

Sy het 'n deurslaggewende rol gespeel in die onderhandeling van 'n skikking tussen haar man en haar stiefseun, Jahangir, omdat die vader-seun verhouding in die vroeë 17de eeu suur geword het. Dié skikking het uiteindelik gelei tot Jahangir se toetreding na die troon.


</doc>
<doc id="109224" url="https://af.wikipedia.org/wiki?curid=109224" title="Mariam-uz-Zamani">
Mariam-uz-Zamani

Mariam-uz-Zamani Begum (Persies/Oerdoe: , letterlik: "Maria van die Era"), Heer Kunwari, Hira Kunwari of Harka Bai, (1 Oktober 1542 - 19 Mei 1623) was keiserin van die Mogolryk. Sy was die eerste Hoof Rajput vrou van keiser Akbar die Grote, en die moeder van die volgende Mogolkeiser, Jahangir sowel as die grootmoeder van die Mogolkeiser Sjah Jahan.

Tydens die bewind van die Mogolkeiser Akbar die Grote en ook tydens haar seun keiser Jahangir se regering word Mariam-uz-Zamani dikwels as die Koningin Moeder van Hindustan aangehaal. Sy was die langsdienende Hindoeïstiese Mogolkeiserin met 'n ampstermyn van 6 Februarie 1562 tot 27 Oktober 1605, meer as 43 jaar.

Haar huwelik met Akbar het tot 'n geleidelike verskuiwing in die Mogolse godsdienstige en sosiale beleid gelei. Akbar se huwelik met Rajkumari Heer Kunwari was 'n baie belangrike gebeurtenis in die Mogolgeskiedenis. Sy word allerweë beskou in die moderne Indiese historiografie as 'n voorbeeld van Akbar en die Mogolse verdraagsaamheid van godsdienstige verskille en hul inklusiewe beleide binne 'n groeiende multi-etniese en multi-denominasionele ryk.

Heer Kunwari (ook bekend as Harka bai) is as 'n Rajputprinses (Rajkumari) gebore en was die oudste dogter van Raja Bharmal, van Amer (hedendaagse Jaipur). Sy was die kleindogter van Raja Prithvi Singh van Amer. Rajkumari Heer Kunwari was ook die suster van Raja Bhagwan Das van Amer, en die tante van Raja Man Singh ek van Amer, wat later een van die nege juwele (Navaratnas) in die hof van Akbar geword het.

Akbar het Hindoeïstiese neigings ontwikkel en hy het sy Hindoevrou toegelaat om gebruiklike Hindoerituele in die Mogolse koninklike paleis uit te voer. In teenstelling met die gewone praktyk van die sultans, Akbar het sy vrou toegelaat om 'n Hindoe te bly en 'n Hindoetempel in die koninklike paleis te handhaaf. Hy het selfs in die Puja's (Hindoe-gebede) van sy vrou deelgeneem. Mariam-uz-Zamani was 'n aanhanger van die Hindoegod Krishna en haar paleis was versier met skilderye van Krishna.


</doc>
<doc id="109226" url="https://af.wikipedia.org/wiki?curid=109226" title="Eenhoring-leerbaadjie">
Eenhoring-leerbaadjie

Die Eenhoring-leerbaadjie ("Aluterus monoceros") is 'n vis wat wydverspreid voorkom in alle tropiese seë. In die westelike Indiese Oseaan kom die vis voor aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Unicorn filefish".

Die vis word tot 75 cm lank. Die vis se lyf is langer as wat dit hoog is en die bek is konveks. Die vis is sand-bruin tot grys met dowwe kolletjies op die bokant van die lyf. Die onvolwasse visse het reëlmatige patroon van dowwe lyne en grys vlekke oor die lyf.





</doc>
<doc id="109228" url="https://af.wikipedia.org/wiki?curid=109228" title="Apostel">
Apostel

'n Apostel (vanuit Antieke Grieks: ἀπόστολος Apostolos "ambassadeur, boodskapper") is as begrip in die Christelike tradisie die persoon wat 'n direkte opdrag het van Jesus Christus as "boodskapper". Die apostels word oor berig in die Bybel, veral in die Evangelies en Handelinge.

Die apostels was die twaalf volgelinge wat Jesus tydens sy verblyf op aarde deur Palestina gevolg het.

Hulle getuienis word deur die Christendom as die fondament van die Kerk beskou.

Die woord apostel is afgelei van die Griekse woord "om weg te stuur". In die klassieke Grieks was 'n "apostolos" ook 'n groep mense wat op 'n ekspedisie uitgestuur is om 'n kolonie of voorpos vir die moederland te stig. In die Afrikaanse Bybel tref ons die woord apostel in meer as een betekenis in die Nuwe Testament aan. Lukas sonder die naam apostel uit vir die besondere groep wat Jesus se eerste leerlinge geword het (vergelyk Luk. 6:12-19). Hierdie twaalf volgelinge of dissipels wat deur Jesus self gekies is, was Simon (wat Hy Petrus genoem het), Andreas, Jakobus, Johannes, Filippus, Bartholomeüs, Mattheus, Thomas, Jakobus (die seun van Alfeus), Simon die Yweraar, Judas (die seun van Jakobus) en Judas Iskariot (wat Jesus verraai het). Na die dood van Judas Iskariot is sy plek gevul deur Matthias, sodat die twaalftal weer voltallig was. Die getal twaalf hang waarskynlik ten nouste saam met die twaalf stamme van Israel. Die twaalf apostels kan so beskou word as die verteenwoordigers van Israel, wat weer deur die eeue heen as die uitverkore volk van God beskou is.

Jesus self het ook die benaming 'apostel' aan 'n groot aantal mense gegee (vergelyk Hebr. 3:1). Daar is lank aangeneem dat die woord apostel sy betekenis ontleen het aan die uitdrukking "Hy wat gestuur is, is soos sy sender<nowiki>"</nowiki>, 'n segswyse wat graag deur die rabbi's gebruik is. Volgens latere skriftuurlike ondersoeke was die vertolking aanvegbaar. Vandag word daar gemeen dat die woord apostel gebruik word vir iemand aan wie 'n sending opgedra is. Dit verklaar dan ook moontlik waarom Paulus met die woord apostel 'n veel groter groep mense bedoel het, terwyl Lukas die term slegs tot die eerste twaalf dissipels van Jesus beperk het. Vir Lukas was hulle die spesiaal uitgestuurdes. Hy het hulle verhaal in die boek Handelinge van die Apostels aangeteken.

Die manier waarop Lukas die verhaal vertel, is vir die Kerk aanvaarbaar. Die twaalf apostels, met die toevoeging van Paulus, word as die fondament van die Kerk gesien.

Hulle gesag berus op die feit dat hulle die ooggetuies van Jesus se lewe en werke op aarde was en dat hulle deur Horn as leiers van Sy Kerk aangestel is.

Wat dit betref, het apostelskap 'n onherhaalbare element. Maar die werk wat die apostels moes verrig, is wel oordraagbaar. Ander volgelinge kon ook doop of die Nagmaal bedien. In die sin kan die apostelskap tegelykertyd as die begin en die grondslag van die latere kerklike ampte gesien word.

Reeds vroeg al word daar in die Kerk gepraat van "apostoliese geloofsbelydenis", "apostoliese amp" en "apostoliese kerk". Met die term apostolies is daar bedoel dat die Kerk se belydenis en ampte van die apostels afkomstig is en daarom ook deel het in die gesag van die apostels.

Jesus se binnekring (of sy dissipels) gedurende sy tyd op aarde het as die "Twaalf Apostels" bekend gestaan. Hulle was:

Wêreldspektrum, Volume 2, bl.44-45, ISBN 0908409419


</doc>
<doc id="109230" url="https://af.wikipedia.org/wiki?curid=109230" title="Telly Savalas">
Telly Savalas

Aristotelis "Telly" Savalas (Grieks: Αριστοτέλης "Τέλλυ" Σαβάλας; 21 Januarie 1922 – 22 Januarie 1994) was ’n Amerikaanse akteur wie se loopbaan oor vier dekades van televisie gestrek het. Hy was bekend vir sy diep rasperstem en kaal kop. Hy het ook een liedjie, "If?", in 1975 in Brittanje uitgereik. 

Savalas was die seun van Grieks-Amerikaanse ouers en het eers op skool begin Engels leer. Sy loopbaan het as regisseur van spesiale nuusgebeure by die TV-netwerk ABC begin. Sy eerste rol was in 1958 in ’n episode van die TV-dramareeks "Armstrong Circle Theatre". Hy was in 1959 en 1960 in nog twee episodes te sien. 

Tussen 1959 en 1967 het hy meer as 50 gasverskynings in reekse soos "Naked City", "Empire", "The Eleventh Hour", "The Untouchables" en "The Man from U.N.C.L.E." gehad. In 1980 was hy in die TV-fliek "Alcatraz: The Whole Shocking Story".

Terwyl hy in die reeks "The Witness" was, het die akteur Burt Lancaster hom "ontdek". Savalas het saam met Lancaster in vier rolprente gespeel, waarvan die eerste die misdaaddrama "The Young Savages" (1961) was. Hy is vir ’n Oscar vir beste manlike byspeler benoem vir ’n ander een, "Birdman of Alcatraz" (1962). In dieselfde jaar was hy saam met Gregory Peck en Robert Mitchum in "Cape Fear" (1962). Hy het sy hare afgeskeer vir sy rol as Pontius Pilatus in "The Greatest Story Ever Told" (1965) en het besluit om nie weer sy hare te laat groei nie.

Daarna was hy te sien in "The Dirty Dozen" (1967) en twee van sy opvolgprente, weer saam met Lancaster in "The Scalphunters" (1968), in "Crooks and Coronets" (1969) en saam met Clint Eastwood in "Kelly's Heroes" (1970).

Savalas se bekendste rol was in die TV-reeks "Kojak." Die reeks se oorsprong was die TV-fliek "The Marcus-Nelson Murders" (CBS, 1973), wat gebaseer was op die werklike "Career Girls"-moordsaak. Die naam van Savalas se karakter met sy eerste verskyning was Theo "Kojack". Hy is twee jaar agtereenvolgens vir ’n Emmy benoem vir sy spel as Kojak en het dit in 1974 gewen. Hy is ook van 1975 tot 1978 vir Golden Globes benoem en het dit twee keer gewen, in 1975 en 1976. 

CBS het die reeks in 1978 ná vyf seisoene en 118 episodes gekanselleer weens lae kykertalle. Savalas het Kojak daarna in nog ’n paar TV-flieks vertolk.



</doc>
<doc id="109231" url="https://af.wikipedia.org/wiki?curid=109231" title="Dirk Bogarde">
Dirk Bogarde

Sir Dirk Bogarde (gebore as Derek Jules Gaspard Ulric Niven van den Bogaerde; 28 Maart 1921 – 8 Mei 1999) was ’n Britse akteur en skrywer. Hy was aanvanklik gewild in rolprente soos "Doctor in the House" (1954) en het later in kunsflieks gespeel. Hy was ook ’n skrywer wat onder meer memoires, ses romans en ’n versameling artikels die lig laat sien het.

Bogarde het sy toneelloopbaan in 1939, kort voor die begin van die Tweede Wêreldoorlog, op die verhoog begin as "Derek Bogaerde". Nadat hy tydens die oorlog in die weermag was, het hy sy akteursloopbaan hervat en het sy agent sy naam na "Dirk Bogarde" verander. 

In die 1950's het hy die rolle vertolk van ’n skurk in "The Blue Lamp" (1950), ’n aantreklike kunstenaar in "So Long at the Fair", ’n toevallige moordenaar in "Hunted" (1952) en ’n man wat onskuldig in die tronk sit in "Desperate Moment" (1953).

In die ligte komedie "Doctor in the House" (1954) was Bogarde ’n mediese student. Die fliek het hom een van die gewildste Britse sterre van die 1950's gemaak en het tot verskeie opvolgflieks gelei. In "The Sleeping Tiger" (1954) was hy ’n neurotiese misdadiger en in 1955 het hy in sy tweede "Doctor"-fliek, "Doctor at Sea", gespeel saam met Brigitte Bardot in een van haar eerste rolle. Hy was ook in "Simba" (1955), "Cast a Dark Shadow" (1955), "The Spanish Gardener" (1956), "Doctor at Large" (1957), "Ill Met by Moonlight" (1957), "A Tale of Two Cities" (1958), "The Doctor's Dilemma" (1959) en "Libel" (1959).

In die vroeë 1960's het Bogarde afgesien van sy beeld as hartebreker om meer uitdagende rolle te vertolk. In 1961 was hy in "Victim" en in 1963 in "The Servant", waarvoor hy ’n Bafta gewen het, en "The Mind Benders". Ander flieks sluit in "Altered States" (1980), "King & Country" (1964), "Darling" (1965), waarvoor hy ’n tweede Bafta gewen het, die film noir "Our Mother's House" (1967), "Death in Venice" (1971), "Despair" (1978) en "Daddy Nostalgie" (ook bekend as "These Foolish Things"; 1991).

In die 1960's en 1970's het Bogarde teenoor bekende sterre soos Judy Garland, Terence Stamp, John Gielgud, Laurence Olivier, Henry Fonda en Yul Brynner gespeel. Van sy prente in dié tyd sluit in "The Angel Wore Red" (1960), "Song Without End" (1960) as die pianis Franz Liszt, "H.M.S. Defiant" (ook bekend as "Damn the Defiant!"; 1962), "Hot Enough for June" (1964), "Modesty Blaise" (1966), "Sebastian" (1968), "Oh! What a Lovely War" (1969), "Night Flight from Moscow" (1973) en "A Bridge Too Far" (1977). 

In 1977 het Bogarde ’n tweede loopbaan as skrywer begin. Sy eerste boek was "A Postillion Struck by Lightning" en dit is gevolg deur nog 14 trefferboeke wat sy memoires, romans, essays, gedigte en joernalistieke artikels insluit. 

As skrywer was sy styl pittig, elegant en nadenkend.



</doc>
<doc id="109232" url="https://af.wikipedia.org/wiki?curid=109232" title="Lucille Ball">
Lucille Ball

Lucille Désirée Ball (6 Augustus 1911 – 26 April 1989) was ’n Amerikaanse aktrise, komediant, model en televisievervaardiger. Sy was veral bekend as die ster van die sitkoms "I Love Lucy", "The Lucy–Desi Comedy Hour", "The Lucy Show", "Here's Lucy" en "Life with Lucy", wat sy self vervaardig het.

Ball se loopbaan het in 1929 begin toe sy as model begin werk het. Kort daarna het sy op Broadway toneelgespeel onder die naam "Diane Belmont". In die 1930' en 1940' het sy in kleiner rolle in rolprente verskyn. In dié tyd het sy die musikant en akteur Desi Arnaz ontmoet en hulle is in November 1940 getroud. 

In die 1950's het Ball op televisie begin verskyn. Sy en Arnaz het die sitkomreeks "I Love Lucy" in 1951 begin, en dit het een van die gewildste programme in die geskiedenis geword. Die paar is in Mei 1960 geskei. In 1961 het sy met die komediant Gary Morton getrou. 

In 1962 het Ball die eerste vroulike hoof van ’n groot televisie-ateljee, Desilu Productions, geword. Dit het gewilde reekse soos "Mission: Impossible" en die oorspronklike "Star Trek" vervaardig. Ball het steeds op televisie en die silwerdoek toneelgespeel, tot met haar dood op 77 in April 1989. 

Sy is vir 13 Emmys benoem en het vier gewen. In 1977 was sy een van die eerste ontvangers van die Women in Film Crystal Award. Sy het ook die Golden Globes se Cecil B. DeMille-prys in 1979 gewen, die Kennedysentrum-eerbewys in 1986 en die Goewerneursprys van die Academy of Television Arts & Sciences in 1989.



</doc>
<doc id="109233" url="https://af.wikipedia.org/wiki?curid=109233" title="Suideroord">
Suideroord

Suideroord is 'n voorstad van Johannesburg wat in die administratiewe Streek F, sowat 8 km suid van die middestad, geleë is. Suideroord beslaan 'n oppervlakte van 1,54 km², terwyl die bevolking in die sensus van 2011 as 3 556 bepaal is. Die voorstad word verder verdeel in twee woonbuurte, Suideroord-Noord en Suideroord-Suid. Suideroord is oorspronklik in die 1970's as 'n blanke woonbuurt ontwikkel.

Noemenswaardige geboue in Suideroord sluit die Anglikaanse St Andrews-kerk in Burgerstraat in. Honderde Afrikaner-slagoffers van 'n Britse konsentrasiekamp, wat tydens die Anglo-Boereoorlog op die terrein van die Turffontein-renbaan ingerig is, het hul laaste rusplek in Suideroord gevind. Die begrafnisterrein is in die vorm van sewe groot doodkiste ontwerp.


</doc>
<doc id="109234" url="https://af.wikipedia.org/wiki?curid=109234" title="Hendrik Johannes Venter">
Hendrik Johannes Venter

Ds. Hendrik Johannes Venter (4 Desember 1889, Wolweleegte, distrik Fauresmith, Oranje-Vrystaat – Kameelfontein, Koedoesrand, distrik Potgietersrus, 18 Mei 1964) was ’n predikant in die Gereformeerde Kerk wat in sy 37 jaar lange loopbaan net een gemeente bedien het, te wete Waterberg.

Hendrik Johannes Venter is uit 'n eg Afrikaanse Boerefamilie gebore as die tweede oudste kind van Jacobus Stephanus Venter en sy vrou, Elizabeth Margaretha (gebore Venter), wat in 1888 uit Colesberg na die huidige Petrusburgse distrik verhuis het. As 'n 10- tot 13-jarige seun het hy die hele Tweede Vryheidsoorlog in die veld deurgemaak sonder om ooit in een van die berugte konsentrasiekampe te lande te kom.

Sy gesin het alle besittings tydens die oorlog verloor en moes hy eers op die plaas help voordat hy op 19-jarige leeftyd in st. 4 kon begin skoolgaan op die woonplaas. Daarna gaan hy na die staatskool op Petrusburg en matrikuleer in 1914 aan die Hoër Gimnasium op Potchefstroom. Vervolgens studeer hy aan die Literariese Afdeling van die Teologiese Skool, waarna hy 'n verdere vierjarige kursus gevolg het met die oog op sy teologiese studie en hy hom in die teologie bekwaam nadat hy in die voorbereidende eksamen geslaag het. 

Vroeg in 1923 is hy beroep tot herder en leraar van die Gereformeerde kerk Waterberg, alwaar hy op 28 September 1923 as vierde vaste predikant vir Waterberg op Nylstroom bevestig is. Van sy bevestiging af het onafgebroke die kerk Waterberg bearbei wat die latere landdrosdistrikte Waterberg en Potgietersrus beslaan het plus gedeeltes van distrikte aan die suide, ooste en weste van die gebied. Hy bly woon op Nylstroom terwyl gedurende sy bediening die Gereformeerde kerke van Potgietersrus (afgestig op 4 Maart 1928), Koedoesrand (20 Mei 1939), Magol (Ellisras) (28 November 1942), Warmbad (6 Februarie 1954), Naboomspruit (16 November 1957) en Vaalwater (6 Desember 1958) afgestig is. 

Daarby was hy byna onafgebroke konsulent van die gemeentes in die Zoutpansberge, te wete Pietersburg, Louis Trichardt, Laeveld, Magalakwin en Messina. Ook was hy gedurende die jare 1926–1938 die algemene korrespondent en konsulent van Suid- en Noord-Rhodesië waarheen hy verskeie kere per trein en later per motor moes gaan en meesal sy gemeente en gesin drie maande lank agter moes laat. Eenkeer het sy gade hom vergesel, maar anders moes hy vir lange maande op diensreise gaan en sy moes met hulle kroos agterbly: Hy in die geloof op sy sending; sy in die geloof met haar roeping as vrou en moeder, ook pastoriemoeder. En dit alles terwyl daar geruime tyd geen tweede predikant benoorde Pretoria en Rustenburg was nie.

Geseënd met 'n gesonde, bereidwillige, hardwerkende en roepingsbewuste wederhelf, wat hom steeds getrou bygestaan het, ook gedurende daardie lang tussentye van afwesigheid op ampswerk, het die egpaar enduit gelukkig en vrugbaar gewerk. Geen doodsengel het die pastorie in al die jare besoek nie. Hy het sy emeritaat op 10 April 1961 aanvaar ná lewenslange bediening op Nylstroom. Gedurende dieselfde jaar lê hy die hoeksteen van die Waterbergse Tehuis vir Bejaardes, vir die oprigting waarvan hy en sy vrou hulle baie beywer het. Hy verhuis later na Pretoria maar sterf terwyl hy die jubileumfees-vierings van die gemeente Koedoesrand bywoon en word begrawe in die ou kerkhof op Nylstroom. 

Benewens sy spesifieke arbeid en taak as predikant kon hy ook nog sy deel bydra tot die onderwys en opvoeding van die kinders, sowel kerklike as maatskaplike. Hy het met oorgawe gedien in beheerrade en skoolkomitees en as lid van die skoolraad het hy in 1937 'n sterk protes gelei na die administrateur van Transvaal teen die skoolplaasskema van Simon Bekker. In sy protes by die administrateur op21 Januarie 1937 het Venter dié skoolstelsel op histories-godsdienstige en maatskaplik-politieke gronde verwerp en beweer dat die plaaskinders daardeur 'n minderwaardiger onderwysopleiding sou ontvang. Hy het gepleit dat beurse beskikbaargestel word waardeur dit vir plaaskinders moontlik gemaak sou word om in dorpskole onderwys te ontvang. 

Dr. Bouke Spoelstra skryf in die "Suid-Afrikaanse Biografiese Woordeboek": "Venter was in murg en been 'n konserwatiewe Afrikaner wat sy lewe gegee het in diens aan die Waterbergse mense. Hy het uit beginsel nooit vakansie geneem nie. Op kerklike gebied het hy hom op Sinodes onderskei as 'n kampvegter vir die selfstandigheid van gemeentes en die behoud van tradisionele beginsels, sodat daar soms goedig na hom verwys is as 'Hendrik Dopper'. Soms was sy stryd om behoud van tradisionele beginsels nie suiwer Skriftuurlik gefundeer nie. 'n Sprekende voorbeeld hiervan was sy stryd teen die gebruik van die Skrifberyminge van prof. J.D. du Toit (Totius) in die Geref. Kerk. Sy optrede (is) altyd gekenmerk deur oortuiging, vriendelikheid en robuuste doelgerigtheid."

Op 29 Augustus 1923 is hy in die huwelik bevestig met Liberta Henning, jongste dogter van oom Andries en tante Cecilia Johanna (Hannie) Henning, ’n welbekende gesin vroeër van Burgersdorp, en later van Fauresmith. Net soos haar man, het sy dikwels in die openbare lewe leiding geneem en in allerlei besture gedien soos dié van die kultuurvereniging, die Voortrekkerbeweging, die hospitaalraad en die afdelings- en dagbestuur van die Nasionale Party van Waterberg. Sy was ook voorsitster van die damesafdeling van die Waterbergse Skou, die Suid-Afrikaanse Vrouefederasie en van die liefdadigheidsvereniging en moederspensioenekomitee. Uit hul huwelik is drie dogters en 'n seun gebore. 



</doc>
<doc id="109240" url="https://af.wikipedia.org/wiki?curid=109240" title="Oksied">
Oksied

'n Oksied is 'n chemiese verbinding van 'n element met suurstof.

Amper al die chemiese elemente vorm verbindings met suurstof. Uitsonderings is edelgasse soos helium of neon. Oksiede van goud is bekend, maar hulle is metastabiel.

Die meeste oksiede is vastestowwe, soms met hoë smelt- en kookpunte, veral die oksiede van die metale, maar oksiede van nie-metale soos of is gasse en is 'n vloeistof.

In die eintlike oksiede is die oksidasietoestand van die suurstofatoom -2. Die ander element kan in sy hoogste oksidasietoestand voorkom, soos +6 vir swawel in , maar soms is dit ook laer soos +4 in .


</doc>
<doc id="109241" url="https://af.wikipedia.org/wiki?curid=109241" title="Organiese verbinding">
Organiese verbinding

Organiese verbindings is 'n groot klas van chemiese verbindings wat gebaseer is op die element koolstof.

Party verbindings van koolstof word egter om geskiedkundige redes nie tot die organiese verbindings gereken nie. Dit is oksiede soos , , karbiede, karbonate, sianiede. Aanvanklik is daar geglo dat organiese verbindings net deur lewende organismes vervaardig kon word. Toe duidelik geword het dat dit nie waar is nie het die verskil tussen organiese en anorganies koolstofverbindings in beginsel verval, maar die nomenklatuur het gebly.

Daar is 'n enorme aantal organiese verbindings en dit maak die organiese chemie die grootste onderdeel van die chemie. Dit is nogtans net so by die temperature waarby mense op Aarde leef. Die meeste organiese verbindings ontbind by verhitting bo 200-300 °C. Die meeste organiese verbindings het 'n molekulêre struktuur. Dit is die gevolg van die eienskap van koolstofatome om kovalente bindings te vorm met ander koolstofatome. Die molekules het dikwels koolstofkettings, maar daar is ook ringverbindings.

Belangrike klasse organiese verbindings:



</doc>
<doc id="109244" url="https://af.wikipedia.org/wiki?curid=109244" title="Diatomiese molekuul">
Diatomiese molekuul

'n Diatomiese molekuul is 'n molekuul wat net uit twee atome bestaan.

Party elemente kom voor as diatomiese molekules, soos waterstof , stikstof , suurstof , fluoor en chloor , wat almal gasse is by kamertemperatuur. Broom is 'n vloeistof en Jood 'n vlugtige vastestof.

By hoë temperature kom diatomiese molekules ook in die dampfase van sommige elemente voor, soos litium , swawel of selfs koolstof .

Al hierdie molekules word "homonukleêr" genoem omdat beide atome tot die dieselfde element behoort. Daar is egter ook "heteronukleêre" diatomiese molekules, byvoorbeeld van die verbindings koolstofmonoksied , stikstofmonoksied of van interhalogeenverbindings soos , , , ensomeer.

Daar bestaan ook diatomiese molekulêre ione soos die sianiedioon or die hipochlorietioon 

Molekules wat uit drie atome bestaan, word triatomies genoem en soms word 'n spesie met veel atome poliatomies genoem.


</doc>
<doc id="109246" url="https://af.wikipedia.org/wiki?curid=109246" title="Allotroop">
Allotroop

Allotrope is twee of meer vorme van dieselfde element met 'n verskillende (kristal)strukture.

'n Klassieke voorbeeld van twee allotrope is grafiet en diamant. Albei is vorme van die element koolstof, maar die struktuur en saam daarmee die eienskappe van die twee stowwe is baie verskillend. Die een is swart, 'n goeie elektriese geleier en 'n smeermiddel, die ander is helder deursigtig, 'n halfgeleier met 'n groot bandgaping en die hardste materiaal. Tog kan beide verbrand volgens die reaksie:

Die hitte wat daarby vrygestel word is nogtans nie heeltemal dieselfde nie. 'n Gram grafiet gee effens meer hitte as 'n gram diamant. Dit wil sê dat die grafietallotroop van koolstof die stabiele fase is en diamant 'n metastabiele fase. Koolstof het nog meer allotrope, soos buckminsterfullereen en grafeen.

Daar bestaan verskeie elemente met allotrope, soos wit en rooi fosfor, wit en grys tin ensomeer. Ook disuurstof en osoon word soms allotrope van die element suurstof genoem, maar vloeibare, gasvormige en vaste vorme van dieselfde element word gewoonlik nie met die woord allotroop aangedui nie.

Verbindings kan ook meer as een vorm vertoon. Kwarts het byvoorbeeld baie vorme. Dit word egter gewoonlik polimorfie genoem. Allotropie kan gesien word as 'n spesiale geval van polimorfie.

Watter allotroop die stabielste fase is hang af van die omstandighede, soos die temperatuur en die druk. Indien die omstandighede verander kan 'n fase-oorgang optree en die een allotroop in die ander oorgaan.


</doc>
<doc id="109247" url="https://af.wikipedia.org/wiki?curid=109247" title="Sulfied">
Sulfied

'n Sulfied is 'n sout wat die swawelioon bevat of 'n verbinding tussen 'n metaal en swawel. Die swawelioon is die suurres van waterstofsulfied (). Die naam sulfied word soms ook gebruik vir 'n tioëter, 'n organiese verbinding met 'n -S- funksionele groep.

Die oksidasietoestand van die swawelatoom is 2- en die ioon het reduserende eienskappe. Dit kan byvoorbeeld oksideer tot die disulfiedioon (). Verbindings soos wat die disulfiedioon bevat, word soms ook sulfiede genoem.

Oksidasie na die neutrale element of die +4 of +6 toestand is ook moontlik.

Die sulfiede van die alkalimetale is oplosbaar in water. Ander sulfiede is onoplosbaar, of in die geval van kopersulfiede baie sterk onoplosbaar. Sulfiede soos of is higroskopies en gee sterk basiese oplossings omrede die tweede suurkonstante van 'n baie hoë waarde het: pKa=19. Die sulfiedioon sal hidroliseer volgens die reaksie:

Met sure sal dit verder hidroliseer en die giftige waterstofsulfiedgas vrystel.

Sulfiedoplossings is in staat om swawel op te los, waarby disulfied, of hoër polisulfiede gevorm word. 'n Verbinding soos is 'n goeie voorbeeld van 'n polisulfied. Dit bevat die tetrasulfiedioon met 'n ketting van vier swawelatome.

'n Sulfied soos kalsiumsulfied is nie in water oplosbaar nie, maar het die kenmerkende stank reuk van waterstofsulfied vanweë hidrolisasie en sal in water ontbind.

Party sulfiede van oorgangsmetale is egter baie stabiel ten opsigte van hidrolisasie. Hulle kan halfgeleidende of geleidende eieskappe besit en nie-stoigiometriese verbindings oplewer. Sulfidiese minerale kom natuurlik voor en sommige van hulle is belangrike ertse.



</doc>
<doc id="109248" url="https://af.wikipedia.org/wiki?curid=109248" title="Kubaans-Amerikaanse betrekkinge">
Kubaans-Amerikaanse betrekkinge

Kuba en die Verenigde State van Amerika herstel op 20 Julie 2015 diplomatieke betrekkinge, wat gedurende die Koue Oorlog in 1961 verbreek is. Die Amerikaanse diplomatieke verteenwoordiging in Kuba word deur die ambassade in Havana behartig, en daar is 'n soortgelyke Kubaanse ambassade in Washington, D.C.. Die Verenigde State van Amerika, het egter aangegaan om sy handels-, ekonomiese-, en finansiële verbod op Kuba te handhaaf. Dit maak dit onwettig vir Amerikaanse sakeondernemings om sake met Kuba te bedryf. Hoewel die Amerikaanse president, Barack Obama, 'n voorstaander is vir die opheffing van die embargo, bepaal die Amerikaanse reg dat dit net met die goedkeuring van die Kongres kan geskied. Op 22 Maart 2016 lui Obama 'n nuwe era in internasionale betrekkinge in toe hy die eerste Amerikaanse president, sedert 1959, geword het om Kuba te besoek. "Ek het hierheen gekom om die laaste oorblyfsels van die Koue Oorlog in die Amerikas te kom begrawe," was sy boodskap in Havana.

Namate die Spaanse Ryk in die 1820's sy houvas op sy gebiede in die Amerikas verloor het, het daar uiteindelik net twee lande, Kuba en Puerto Rico, onder sy beheer oorgebly. Dit het ook in 1898 met die Spaans-Amerikaanse Oorlog tot 'n einde gekom, met Kuba wat 'n protektoraat van Amerika geword het. Dit het Amerika die geleentheid gebied om ekonomiese en politieke oorheersing oor Kuba te kry. Hoewel Kuba in 1902 onafhanklikheid gekry het, het die Amerikaanse houvas voortgeduur.

Die Kubaanse Revolusie van 1959 het die bilaterale betrekkinge tussen die twee lande begin versuur. In 1961 verbreek Amerika diplomatieke bande en begin met koverte operasies om die Kommunistiese regime omver te werp. Amerika stel verdere strafmaatreëls in nadat Kuba Amerikaanse eiendom in die land nasionaliseer. Intussen begin verskeie organisasies, wat die VN se Algemene Vergadering insluit, met 'n beroep vir opskorting van Amerika se uitgerekte ekonomiese-, handels-, en finansiële embargo teen Kuba.

Op 7 Desember 2014 kondig pres. Barack Obama en pres. Raúl Castro die begin aan van 'n proses om die betrekkinge tussen die twee lande te normaliseer. Die media het dit die "Kubaanse Ontdooiing" gedoop. Die deurbraak het gekom na maandelange geheime samesprekings in Kanada en in die Vatikaanstad met die hulp en ondersteuning van Pous Franciskus. Sommige van die Amerikaanse reisbeperkings is opgehef, minder beperkings op geldoorplasings, en die Amerikaanse banke kry toegang tot die Kubaanse finansiële instellings. Die ambassades, wat in 1961 met Kuba se noue bande met die Sowjetunie opgeskort is, is weer in Washingtion DC en in Havana geopen.

Teen 1877 het Amerika reeds 83% van alle Kubaanse uitvoerprodukte gekoop. Dit was in dié tyd dat die Engelse reisiger, Anthony Trollope opgemerk het dat "die land se handel in buitelanders se hande val, Havana sal binnekort so Amerikaans soos New Orleans wees". Noord-Amerikaners het hulle ook al hoe meer op die eiland gaan vestig, en die noordelike strande het 'n meer Amerikaanse karakter as die van die ou Spaanse setlaars gehad. Bowenal het dié betrokkenheid die Kubaanse ekonomie by die Amerikaanse stelsel ingegreer en sodoende Kuba se bande met Spanje verswak.

Teen 1926 het Amerikaners 60% van die Kubaanse suiker-industrie besit en 95% van die Kubaanse totale opbrengste uit suiker-rietplantasies is na Amerika uitgevoer..

Generaal Fulgencio Batista se opgang in die 1930's en sy twee termyne as Kubaanse president (1940–44 en 1952–59) was 'n era van noue samewerking tussen die regering van Kuba en Amerika. Batista se tweede termyn was met 'n staatsgreep in Florida beplan en Amerika se president Harry S. Truman was vinnig om Batista se terugkeer met militêre en ekonomiese hulp te verwelkom. Die Batista-era was gekenmerk met die totale oorheersing van Amerika oor die Kubaanse ekonomie. Korrupsie het floreer en Kuba het later 'n veilige hawe vir Amerika se georganiseerde misdaadbase geword.

Namate die gewapende konflik tussen die rebelle onder leiding van Fidel Castro en die Batista-regering ontwikkel het, is daar druk deur die aangewese nuwe president, Manuel Urrutia Lleó, op Amerika geplaas om sy wapenverkope aan Batista te staak. In Maart 1958 neem Washington die kritieke besluit om Batista se wapenvoorsiening op te skort. Dit het die stryd onomkeerbaar ten gunste van die rebelle gedraai. Ambassadeur Earl T Smith het hewig beswaar uit Havana gemaak en William Wieland, 'n adviseur van die Amerikaanse departement van buitelandse sake het die volgende te sê gehad: Ek weet Batista word deur baie as 'n 'son of a bitch' beskou... maar die Amerikaanse belange kom eerste... hy was minstens ons eie 'son of a bitch' gewees."

Die Amerikaanse president, Dwight D. Eisenhower bied amptelike erkenning aan Kuba na die 1959 Kubaanse Revolusie wat vir Batista onttroon, maar die betrekkinge tussen die twee lande het vinnig agteruitgegaan. Die Amerikaanse regering was besorgd oor die landbouhervormings en die nasionalisering van nywerhede wat aan Amerkaanse burgers behoort het. Tussen 15 en 26 April 1959 besoek Fidel Castro en 'n afvaardiging  verteenwoordigers Amerika as gaste van die Persklub. Baie het die besoek as 'n "sjarme-offensief" van Castro en sy pas gestigte regering beskou, en sy besoek het onder meer 'n kranslegging by die Lincoln gedenkteken ingesluit. Na 'n vergadering tussen Castro en adjunk-president Richard Nixon, waar Castro sy hervormingsplanne vir Kuba verduidelik het, het die Amerikaanse regering stelselmatig begin om beperkinge teen die eiland te implementeer. Op 4 September 1959 ontmoet ambassadeur Bonsal die Kubaanse premier Fidel Castro om sy "ernstige kommer oor die hantering van Amerikaners se privaateiendom," uit te spreek.

Namate staatsinmenging en die oorname van sakeondernemings in privaatbesit oorgeneem word, het die handelsbeperkinge teen Kuba toegeneem. Amerika het opgehou om Kubaanse suiker te koop en geweier om sy voormalige handelsvennoot van broodnodige olie te voorsien. Dit het 'n verpeltterende uitwerking op die eilland se ekonomie gehad en Kuba het hom na sy nuutgevonde handelsvennoot, die Sowjetunie, gewend vir petroleum. Die spanning is verhoog toe die vragskip, La Coubre in die hawe van Havana ontplof en 75 mense sterf. Fidel Castro beskuldig Amerika vir die voorval, maar gee tog toe dat daar geen bewyse vir die beskuldigings is nie. Daardie selfde maand gee president Eisenhower stilweg vir die Central Intelligence Agency (CIA) toestemming om Kubaanse vlugtelinge toe te rus en op te lei as 'n gevegsmag om Castro se bewind omver te werp.

In 1961 slaag Kuba daar in om 'n gewapende inval deur sowat 1500 Kubaanse vlugtelinge, wat deur die CIA opgelei is, by die Bay of Pigs, af te weer. Amerika begin hierna om nuwe planne te formuleer om die Kubaanse regering te destabiliseer. Die kollektiewe naam vir al hierdie bedrywighede was die "Kubaanse Projek", maar het ook as, Operasie Mongoose, bekend gestaan. Dit was 'n gekoördineerde program van politieke, sielkundige, en militêre sabotasie, waarby intelligensie-operasies sowel as sluipmoordaanslae op sleutel politieke figure deel van die projek was.

'n Verslag van 'n Amerikaanse senaatskomitee oor intelligensie-aangeleenthede het later bevestig dat daar tussen 1960 en 1965 agt pogings was om Castro dood te maak.

Met die Ontbinding van die Sowjetunie in die laat 1980's en vroeë 1990's het die Koue Oorlog tot 'n einde gekom en vir Kuba sonder sy internasionale borge gelaat. Die jare hierna was vir Kuba ekonomies baie swaar. Amerika het vir 'n gedeelte van hierdie tyd private humanitêre hulp aan die land toegelaat. Die Amerikaanse embargo is egter in Oktober 1992 heringestel.

In Januarie 1999 verslap president Bill Clinton die reisbeperkings na Kuba in 'n poging om kulturele uitruiling tussen die twee lande aan te moedig.

Met Fidel Castro se aankondiging in 2008 dat hy gaan uittree, was die adjunk-minister van buitelandse sake, John Negroponte, vinnig om te sê Amerika is nie van plan om die embargo op te hef nie.

Die betrekkinge tussen Amerika en Kuba het vaag gebly, maar sedert Castro se uittrede as amptelike leier van Kuba en met Barack Obama wat president geword het, het die betrekkinge verbeter.

In April 2009 begin Obama, wat byna die helfte van die Kubaans-Amerikaanse stemme in die 2008 presidensiële verkiesing gekry het, om 'n minder streng beleid teenoor Kuba te implementeer. Hy verklaar ook dat hy oop is vir dialoog met Kuba, maar sal net die embargo lig as Kuba politieke veranderinge teweeg bring. Tydens die Vyfde Spitsberaad van die Amerikas in 2009, sê Obama daar is 'n nuwe begin vir Kuba.

Die nuwe Kubaanse president, Raúl Castro, het in 'n mate positief gereageer en op 27 Julie 2012 aangedui dat die Kubaanse regering bereid is om met Amerika "oor enigiets" samesprekings te voer. Op 10 Desember 2013 met die staatsgedenkdiens van Nelson Mandela in Suid-Afrika, het Barack Obama en Raúl Castro hande geskud, met Castro wat in Engels sê: "Mnr President, ek is Castro." 

Hoë-vlak diplomate van Amerika en Kuba beraadslaag in Januarie 2015 in Havana. Die samesprekings het nie juis enige beduidende deurbrake opgelewer nie, maar albei kante het dit as "produktief" beskryf. 'n Kubaanse amptenaar van buitelandse sake, Josefina Vidal, het gesê verdere samesprekings gaan geskeduleer word.


</doc>
<doc id="109251" url="https://af.wikipedia.org/wiki?curid=109251" title="Argus Panoptes">
Argus Panoptes

Argus Panoptes of Argus (Grieks: Άργος ο Πανόπτης; "Argos o Panoptis") is 'n mensagtige monster in antieke Griekse stories met honderd oë. Hierdie oë is oor sy hele lyf versprei. As hy slaap sal slegs twee van hierdie oë op 'n slag rus. Die Griekse woord "pan" beteken "alles" en "optes" beteken "sien" (dus, alsiende).

Toe Zeus (die oppergod) se oog op die beeldskone Io val, verander hy haar in 'n pragtige silwerkleurige koei, sodat sy vrou Hera niks sou agterkom nie. Maar sy vrou vertrou hom nie, en gee Argus opdrag om Io dop te hou. Argus word daarna in opdrag van Zeus (om Io te bevry) deur Hermes gedood. Hermes speel vir hom fluit, waarna hy in so 'n diep slaap val, dat al sy oë toeval. Na Argus se dood, plaas Hera sy honderd oë (as 'n huldeblyk) op die stert van haar heilige dier, die pou, wat se stert immers vol oë is, en waarvan die waaksaamheid spreekwoordelik is.

Die uitdrukking ""iets met Argusoë gadeslaan"" beteken dan ook om iets waaksaam en met wantroue dop te hou. Sommige Engelse koerante word ook "Argus" genoem (die Cape Argus is 'n voorbeeld hiervan) om te suggereer dat hulle altyd hul oë vir die jongste nuus oophou.


</doc>
<doc id="109254" url="https://af.wikipedia.org/wiki?curid=109254" title="Ezra Pound">
Ezra Pound

Ezra Pound, volledige naam: Ezra Westin Loomis Pound (* 30 Oktober 1885 in Hailey, Idaho, Verenigde State; † 1 November 1972 in Venesië, Italië), was 'n Amerikaanse digter en literêre kritikus wat as een van die mees vooraanstaande verteenwoordigers van die "moderne" beweging binne die Britse en Amerikaanse literatuur beskou word.

Hy het in die Romaanse tale gestudeer en vir 'n kort tyd klas gegee voordat hy na Europa vertrek het. Sy eerste gedigte (deur homself uitgegee as "A lume spento"; 1908) was nog heeltemal in die tradisie van die Engelse digter Robert Browning (1812-1889), maar toe hy eers in Londen was, het hy gou een van die belangrikste avant-garde figure geword. 

Hy was een van die inisieerders van die groep imagiste en is net soos hulle deur die Chinese en Japanse digkuns geïnspireer, veral deur die beeldgebruik in die kort Japanse haikoe-gedig. Die imagiste het hom egter gou teleurgestel en in 1914/15 het Pound vir die tydskrif "Blast" geskryf oor die streng vortisisme, waartoe ook die skilder Wyndham Lewis en die beeldhouer Henri Gaudier-Brzeska behoort het. 

Pound het sy lewe lank belang gestel in ander kulture en literature. Hiervan getuig onder meer sy vertalings van die werk van die Provensaalse troebadoer Arnaut Daniel en die 13de-eeuse Italiaanse digter Guido Cavaleanti (1912), van Chinese gedigte (C"athay", 1915), van die Japanse No-spele (1917) en sy vrye verwerking van die werk van die Latynse digter Propertius (ca. 50- 16 v.C.): "Homage to Sextus" "Propertius" (1917). 

In hierdie tydperk het hy saam met T.S. Eliot probeer om die versvorme te vernuwe sonder om tot vormloosheid te verval. Later het Pound en Eliot se sienswyse egter verskil: Eliot het die probleme van daardie jare as veral religieus en moreel gesien, en Pound as meer kultureel en sosiaal. Pound se ontnugtering oor die Westerse samelewing kan duidelik gesien word uit die siklus "Hugh Selwyn" "Mauberley" (1920). In dieselfde jaar het hy na Frankryk vertrek, maar hom in 1924 in Italië gevestig. Hy het in onder andere prosawerke soos "ABC of" "reading" (1934) en "Guide tot Kulchur" (1938) gepleit vir 'n wêreldkultuur en hom beywer vir ekonomiese hervormings. 

Hierdie idees word ook herhaal in sy lewenswerk (meer as 100 "Cantos"), waaraan hy van 1915 tot met sy dood gewerk het. In die dertigerjare was Pound ŉ groot bewonderaar van Mussolini, wat hy as die redder van Italië gesien het, en hy het ook tydens die oorlog anti-Amerikaanse propaganda vir die Italiaanse radio gemaak. Na die oorlog is Pound deur die Amerikaners gevange geneem, maar vanweë ontoerekenbaarheid in 'n psigiatriese inrigting verpleeg. 

Die "Cantos" het geen duidelike opbou nie (ondanks "fugatiese" herhalings van bepaalde temas, en gereelde verwysings na Homerus se "Odyssee" en Dante se "Paradiso"). Daar is totale obskure aanhalings en sinspelings wat getuig van Pound se politieke opvattings. Pound se meesterlike beheersing van die verstegniek is egter bo alle twyfel verhewe, en daarmee ook sy posisie as groot vernuwer van die Engelstalige poësie, 'n status wat hy met Yeats en Eliot deel.

Naas 'n sewentigtal literêre werke, wat uit sy eie pen gekom het, het hy ook 'n beslissende bydrae gelewe om die deurbraak van 'n wye verskeidenheid ander digters en skrywers te bevorder, onder wie William Butler Yeats, James Joyce, Ernest Hemingway, Robert Frost, D.H. Lawrence en T.S. Eliot. 

Sy radiouitsendings in Italië gedurende die Tweede Wêreldoorlog, waarin hy die standpunte van die fascistiese Mussolini-bewind verdedig het, het ná die oorlog tot sy inhegtenisneming gelei. Hy het tot 1958 in aanhouding gebly.

Tydens sy gevangenskap het hy die beroemde "Pisan cantos" (waarvoor hy in 1949 die Bollingen-prys ontvang het) en in die inrigting die "Rock drill"-reeks geskryf. In 1958 is hy vrygespreek en het hy na Italië teruggekeer, waar hy op 1 November 1972 in Venesië oorlede is. Hy het sy laaste ruspek op die eiland San Michele gevind. Pound se vroeëre werke is minder ingewikkeld en word oor die algemeen hoër aangeslaan as die "Cantos". 



</doc>
<doc id="109255" url="https://af.wikipedia.org/wiki?curid=109255" title="Vincente Minnelli">
Vincente Minnelli

Vincente Minnelli (gebore as Lester Anthony Minnelli; 28 Februarie 1903 – 25 Julie 1986) was ’n Amerikaanse regisseur van die verhoog en silwerdoek wat van die grootste klassieke musiekprente van sy tyd gemaak het, soos "Meet Me in St. Louis", "Gigi", "The Band Wagon" en "An American in Paris". Hy het ook komedies en melodramas geregisseer. Hy was van 1945 tot 1951 met Judy Garland getroud; hulle was die ouers van Liza Minnelli.

Ná hoërskool het Minnelli na Chicago verhuis, waar sy eerste werk as vensterversierder by ’n afdelingswinkel was. Hy het later vir die fotograaf Paul Stone gewerk wat veral akteurs in Chicago se teaterdistrik afgeneem het. Sy belangstelling in die teater het gegroei en hy het graag kunsboeke gelees.

Minnelli se eerste werk in die teater was as kostuum- en stelontwerper in die Chicago-teater, wat later met ’n groter groep saamgesmelt het, en hy het soms in New York gewerk. Hy het later na Greenwich Village verhuis en by Radio City Music Hall gewerk kort ná die opening daarvan in 1932. Hy het sy pad opgewerk van stelontwerper tot verhoogbestuurder.

Die eerste toneelstuk wat hy geregisseer het nadat hy by die Music Hall weg is, was ’n musiekrevue, "At Home Abroad", wat in Oktober 1935 geopen het. Dit is positief ontvang en het ’n speelvak van twee jaar gehad. Hierna het "Ziegfeld Follies of 1936", "Hooray for What!", "Very Warm for May" "The Show is On" gevolg. Minnelli het ’n goeie reputasie gekry en hy is in 1940 ’n werk aangebied by MGM.

Sy eerste rolprent was "Cabin in the Sky" (1943), wat duidelik deur die teater beïnvloed is. Kort daarna het hy "I Dood It" en "Meet Me in St. Louis" (1944) geregisseer. In dié tyd het hy op die prent se ster, Judy Garland, verlief geraak. Hulle is in Junie 1945 getroud en het ’n dogter, die aktrise en sangeres Liza Minnelli, gehad. Die Minnelli's is uniek in die sin dat pa, ma en dogter Oscars gewen het.

Benewens sy musiekprente soos "An American in Paris" (1951), "Brigadoon" (1954), "Kismet" (1955) en "Gigi" (1958), het hy ook komedies en melodramas geregisseer soos "Madame Bovary" (1949), "Father of the Bride" (1950), "The Bad and the Beautiful" (1952), "Designing Woman" (1957) en "The Courtship of Eddie's Father" (1963). Sy laaste fliek was "A Matter of Time" (1976). 

Minnelli het ’n Oscar-benoeming gekry vir "An American in Paris" (1951) en het later een gewen vir "Gigi" (1958). Peter Bart sê in sy boek "The Gross" dat Minnelli een van die suksesvolste regisseurs van alle tye was, en ongetwyfeld die suksesvolste een in die 1940's en 1950's. Die Franse regering het hom ’n paar weke voor sy dood in 1986 ’n kommandeur van die land se Erelegioen gemaak.



</doc>
<doc id="109257" url="https://af.wikipedia.org/wiki?curid=109257" title="Cecil B. DeMille">
Cecil B. DeMille

Cecil Blount DeMille (12 Augustus 1881 – 21 Januarie 1959) was ’n Amerikaanse rolprentregisseur en . Tussen 1913 en 1956 het hy 70 rolprente, sonder en met klank, gemaak. Hy word erken as ’n medestigter van die Hollywoodse rolprentbedryf en die kommersieel suksesvolste vervaardiger-regisseur in die geskiedenis. Sy prente het uitgestaan danksy hul epiese skaal en sy filmtalent. Hy het stilprente in elke genre gemaak: sosiale, morele en geskiedkundige dramas, komedies, westerns en klugte.

Daar is verskeie spellings van DeMille se van. Sy familie se oorspronklike Nederlandse van was "de Mil", wat later "de Mille" geword het. As volwassene het hy die spelling "DeMille" vir professionele doeleindes aangeneem, maar steeds "de Mille" in sy private lewe gebruik. Ook sy kinders en broer gebruik laasgenoemde spelling.

DeMille het sy loopbaan in 1900 as ’n verhoogakteur begin. Hy het later teaterproduksies geskryf en geregisseer, sommige saam met Jesse Lasky. Sy eerste rolprent, "The Squaw Man" (1914), was die eerste wat in Hollywood geskiet is. Die liefdesverhaal oor die kleurgrens heen het dit ’n enorme treffer gemaak en het "Hollywood op die kaart geplaas". Sy voortdurende sukses het gelei tot die stigting van Paramount Pictures saam met Lasky en Adolph Zukor. 

Sy eerste epiese Bybelprent, die 1923-stilprent "The Ten Commandments", was onder resensente en by die loket ’n treffer; dit het 25 jaar lank die rekord gehou as Paramount se grootste geldmaker. In 1927 was hy die regisseur van "The King of Kings", ’n biografie van Jesus. Dit is geprys vir sy sensitiwiteit en het meer as 800 miljoen mense na rolprentteaters gelok. "The Sign of the Cross" (1932) was die eerste klankprent wat alle aspekte van filmtegniek gebruik het. "Cleopatra" (1934) was sy eerste prent wat vir ’n Oscar benoem is. Ná meer as 30 jaar in Hollywood het DeMille die hoogtepunt van sy loopbaan bereik met "Samson and Delilah" (1949), ’n epiese Bybelprent wat ’n kommersiële rekordsukses was. 

Benewens sy Bybelse en historiese prente, het hy ook flieks geregisseer wat neig na "neo-naturalisme", prente wat die mens se wette probeer uitbeeld terwyl hy teen die natuurkragte veg. Hy het sy eerste Oscar-benoeming vir beste regisseur gekry vir sy sirkusdrama "The Greatest Show on Earth" (1952), wat die prys vir beste prent gewen het. 

Sy laaste en bekendste fliek, die 1956-prent "The Ten Commandments" met Charlton Heston en Yul Brynner, is tans die prent wat die heel meeste geld ingebring het as inflasie in ag geneem word. Hy het die Oscar vir beste prent gewen en ook ’n ereprys vir sy lewenslange bydrae ontvang. Verder het hy die Palme d'Or (nadoods) vir "Union Pacific" ontvang, ’n Amerikaanse Regisseursgildeprys vir sy lewenslange bydrae en die Irving G. Thalberg-herdenkingsprys. Hy was ook die eerste ontvanger van die Golden Globes se Cecil B. DeMille-prys, wat later na hom genoem is.



</doc>
<doc id="109260" url="https://af.wikipedia.org/wiki?curid=109260" title="Cecil B. DeMille-prys">
Cecil B. DeMille-prys

Die Cecil B. DeMille-prys is ’n ere-Golden Globe wat deur die Hollywood Foreign Press Association toegeken word vir "uitnemende bydraes tot die vermaakwêreld". Dit is die eerste keer op 21 Februarie 1952, op die 9de Golden Globe-toekenningsaand, toegeken en is later genoem na die eerste ontvanger, die regisseur Cecil B. DeMille. Dit word jaarliks toegeken (behalwe in 1976 en 2008).

Die eerste vrou wat dit ontvang het, was Judy Garland in 1962 wat op 39-jarige ouderdom ook die jongste ontvanger nog is. Samuel Goldwyn was in 1973 op 93 die oudste. Die eerste Afro-Amerikaner wat dit gekry het, was Sidney Poitier in 1982.

<nowiki>*</nowiki> "2008 se Golden Globe-aand is gekanselleer weens die staking van die Amerikaanse Skrywersgilde die vorige jaar; die prys is oorgedra na die 2009-seremonie."
<nowiki>**</nowiki> "Woody Allen se prys is deur Diane Keaton in ontvangs geneem."



</doc>
<doc id="109261" url="https://af.wikipedia.org/wiki?curid=109261" title="Hendrikus Pasch">
Hendrikus Pasch

Ds. Hendrikus Philippus Josef Pasch (ook gespel Hendricus Philippus Josephus, Amsterdam, Nederland, 2 Maart 1865 – Lindley, Oranje-Vrystaat, Suid-Afrika, 15 September 1936) was tussen 1908 en sy sterfjaar predikant in vier gemeentes van die Gereformeerde Kerk.

Pasch is uit Katolieke ouers met name Gerardus Bartholomeus Pasch en Anna Martens gebore. Hy is gedoop in die Katolieke kerk van St. Nicolas in Amsterdam. Op 16 Mei 1878 word hy toegelaat tot die "Heilige Communie". Op ongeveer 19-jarige ouderdom emigreer hy, land op 6 Desember 1884 in Kaapstad, en begin as ingenieur werk in die republiek van OVS. Dit moes net ná hierdie tyd gewees het dat hy sterk onder invloed van die Gereformeerde Kerk gekom het en in dié Kerk belydenis van die geloof aflê. Hy gaan direk daarna na die Teologiese Skool Burgersdorp om opgelei te word as predikant, hoewel ds. N.H. van der Walt in sy lewensberig in die "Almanak" van 1938 skryf hy het hom ná die Driejarige Oorlog op Ladybrand gevestig en daar lidmaat van die Gereformeerde Kerk geword.

Op Burgersdorp is sy studie onderbreek deur die uitbreek van die Driejarige Oorlog. Hy het hom reeds so een gevoel met die Boerevolk dat hy dadelik vertrek na die noorde. Eers het hy belangrike werk verrig onder die Rooi Kruis, en later geveg as kaptein. Gedurende die oorlog veg hy onder genls. P. Viljoen en C. Spruyt en kmdt. C. Vercuiel van die Heidelbergse kommando. In die oorlog is sy regterarm en sy regterbeen afgeskiet. Hy is bevorder tot veldkornet en later tot kaptein van 'n verkenningskorps. Hy doen ook goeie dienste as leërdokter en veg later onder genl. Christiaan de Wet en kmdt. Ackerman van Edenburg. Pasch is aan end van 1901 by Kapokfontein in die Vrystaat gevang deur verraad. Hy word verban na Bermuda waar hy bly tot op 16 Julie 1902 toe hy op Darrelseiland die sertifikaat van getrouheid aan die Britse kroon onderteken en terugkeer na sy vaderland.

Hy gaan dadelik met sy studie voort op Burgersdorp. Op 11 Julie 1904 trou hy op Steynsburg, Kaapkolonie, met 'n jong weduwee met twee kinders, byname Johanna Maria Magdalena Snyman (gebore Schutte). Hy gaan saam met die Teologiese Skool na Potchefstroom, en word daar op 4 Desember 1907 beroepbaar gestel in die Gereformeerde Kerk van SA. Op 17 Junie 1907 word hy beroep as herder en leraar van Humpata, Portugees-Wes-Afrika. Hy aanvaar die beroep. Daar het hy onder die Angola-Boere nuttige werk met groot opofferinge gedoen. Sy tweede gemeente was Ladybrand en dan arbei hy van 1920 tot 1927 in Pietersburg.

Aan die einde van 1927 is hy beroep na Lindley, OVS. Hy aanvaar dit. Middel 1928 ontval sy vrou hom op Lindley. In 1930 is hy weer getroud. Hy sterf in September 1936 op Lindley terwyl hy nog in diens gestaan het.

Ds. N.H. van der Walt skryf in ds. Pasch se lewensberig in die "Almanak" van 1938: "'n Besondere yweraar het hy gewoeker met die talente wat die Here, sy Sender, aan hom toevertrou het, en baie getrou meegewerk aan die opbou van die Suid-Afrikaanse volk, met wie hy hom volkome vereenselwig het, en (wat) hy liefgehad het. Ds. Pasch was 'n man wat weet wat hy wil, en met 'n yster-wil het hy altyd voet by stuk gehou. Hy was beslis in sy oortuigings en het sy lewensbeskouings nie onder stoele en banke weggesteek nie. Ds. Pasch het groot dienste aan die kerk en land en volk bewys. Sy nagedagtenis sal in eer gehou word. Mag sy kinders in sy voetspore wandel."



</doc>
<doc id="109262" url="https://af.wikipedia.org/wiki?curid=109262" title="Palme d'Or">
Palme d'Or

Die Palme d'Or (IFA: palm(ə) dɔʁ; Afrikaans: "Goue Palm") is die hoogste prys wat op die Cannes-rolprentfees toegeken word. Dit is in 1955 deur die organiseerders ingestel en het die Grand Prix du Festival International du Film (1939 tot 1954) vervang.

In 1964 is dit weer deur die Grand Prix du Festival vervang voor dit in 1974 heringestel is.


<nowiki>*</nowiki> 
<nowiki>§</nowiki> 


In 2002 het die fees ’n ere-Palme d'Or begin toeken aan regisseurs wat aansienlike werk gelewer het, maar nooit ’n mededingende prys gewen het nie. In 2011 is aangekondig die ereprys sou jaarliks toegeken word, maar dit het nie so uitgewerk nie en dit is vir die eerste keer weer in 2015 toegeken. Die Amerikaanse regisseur Woody Allen was die eerste wenner en die Franse rolprentmaker Agnès Varda die eerste vroulike ontvanger, in 2015.




</doc>
<doc id="109266" url="https://af.wikipedia.org/wiki?curid=109266" title="Izak van der Walt">
Izak van der Walt

Ds. Izak Jacobus van der Walt (plaas Nauwpoort, distrik Rustenburg, Transvaal, 10 Augustus 1904 – 8 Desember 1975) was ’n predikant in vyf gemeentes van die Gereformeerde Kerke in Suid-Afrika, waarvan vier in die destydse Transvaal was en een, Hennenman, in die Vrystaat. 

Van der Walt het die lewenslig in die distrik Rustenburg aanskou en is daarna gedoop in die Gereformeerde kerk Rustenburg. Later het sy ouers, algemeen bekend as oom Izak en tant Miemie, na die Moot getrek waar Van der Walt en sy tweelingbroer, Willie, hul eerste onderwys aan die CNO-skool op Hartbeesfontein ontvang het. Hul eerste onderwysers was N. van der Walt en later P.A. Mulder en J.J. Malan. Die CNO-skool is egter later gesluit en moes hulle toe na die goewermentskool op Hartebeestfontein gaan waar meester A. Bosua die hoof was. Aan die einde van st. 5 het Van der Walt ’n beurs verwerf wat sy ouers in staat gestel het om hom na die Potchefstroom Gimnasium te stuur waar hy gematrikuleer het. In die PUK vir CHO het hy sy my studie voortgesit en ná B.A. aan die Teologiese Skool waar hy einde 1931 sy finale eksamens afgelê het.

Begin van 1932 het die gemeente van Matlabas hom gevra om tydelik as proponent daar te kom werk. In April van dieselfde jaar is hy daarheen beroep en in Julie as eerste predikant van dié kerk bevestig deur prof. J.A. du Plessis. In 1958 sou ds. Van der Walt skryf: “Die beginjare in die nuwe gemeente was moeilik. Die mense was arm, ’n swaar depressie het gedruk, die nuwe kerk wat gebou was moes afbetaal word, ens. Tye en toestande het later darem verbeter. Vervoermiddele met huisbesoeke was nie van die modernste nie. Dit het gegaan soms per muilkar, soms per motor en ’n enkele keer ook te perd, te donkie en te voet. Grappies het ook nie ontbreek nie veral nie as ons die dag met die perde en donkies moes gaan. En toe op ’n keer die diaken vlak voor die huis waar ons moes gaan huisbesoek doen van sy perd afgeval het met al sy potsierlike manewales daarby, het dit moeilik gegaan om die nodige erns by die huisbesoek te bewaar.”

Ds. Van der Walt is in 1934 getroud met mej. B.J. Theron van Frankfort. Uit die huwelik is drie kinders gebore van wie een jonk oorlede is. 

In 1941 is hy na Louis Trichardt, waar hy vier jaar gearbei het. Destyds was die latere gemeentes Magalakwin en Messina nog wyke van Louis Trichardt-gemeente. Ook hier was ds. Van der Walt die eerste eie predikant wat in die gemeente gewoon en gewerk het. Van Louis Trichardt is hy na Ventersdorp, wat hy in kombinasie met Lichtenburg vyf jaar lank bedien het. Tydens sy bediening op Lichtenburg is die huidige kerkgebou daar opgerig. 

In 1951 het hy ’n beroep na Hennenman-Ventersburg-kombinasie opgevolg en dit vier jaar bedien. Sinds 1955 was hy op Randfontein werksaam, waar hy sy emeritaat in 1969 aanvaar het. Ook van ons verafgeleë gemeentes het hy besoek: in 1940 Suid-Rhodesië, in 1944 Noord-Rhodesië en in 1946 Kenia vir drie maande. In 1958 skryf hy: “Van al hierdie reise het ek nog steeds die aangenaamste herinneringe.”



</doc>
<doc id="109268" url="https://af.wikipedia.org/wiki?curid=109268" title="Petrus Venter">
Petrus Venter

Ds. Petrus Johannes Venter (Pietersburg, Transvaal, 12 Desember 1913 – 1 Desember 1994) was tussen 1942 en 1979 predikant in ses gemeentes van die Gereformeerde Kerk, waarvan vyf in die destydse Transvaal was en een in Suid-Rhodesië.

Venter se vader was werksaam op Pietersburg tydens sy geboorte, maar hy het grootgeword op Ermelo en ook daar sy skoolopleiding ontvang. Ná skool het hy sewe jaar lank studeer aan die destydse PUK vir CHO en die Teologiese Skool van die Gereformeerde Kerk. In sy jong dae, het sy broers ná sy dood vertel, was hy betreklik robuus en 'n goeie sportman. Hy het waarskynlik 'n rekord gehou deurdat hy al sewe van sy studiejare vir Theos, die Puk se eerste rugbyspan, uitgedraf het. Soms het hy ook vir Wes-Transvaal gespeel. As stut, gewoonlik saam met sy broer Hertzog, was hy die gereelde doelskopper.

Nadat hy afgestudeer het, is prop. Venter beroep na Matlabas, waar hy in die bediening bevestig is op 11 Julie 1942 deur ds. (later dr.) B.R. Kruger. Begin 1945 is hy na Piet Potgietersrust (in kombinasie met Koedoesrand en Magol), waarna hy agtereenvolgens Enkeldoorn, S.R., Alberton, Groblersdal en eindelik Rustenburg van 1957 tot sy 1979 bedien het, toe hy sy emeritaat aanvaar. 

In 1958 het ds. Venter as volg oor sy eerste jare in die bediening geskryf: "Tydens my bediening daar, was Matlabas, saam met die kerke wat nou die Klassis Waterberg vorm, nog deel van die ou Klassis Rustenburg. Tot Augustus 1949 was ek dus werksaam in die ressort van die Klassis Waterberg. Dit was die jare waarin daar 'n skaarste aan predikante was. Vir die grootste deel van my dienstyd daar, was daar in Klassis Waterberg net drie predikante, nl. ds. H.J. Venter in Waterberg, ds. W.F. Venter in Louis Trichardt en ek in die Potgietersrustse-kombinasie. Baie konsulentswerk was dus noodsaaklik by die veeleisende werk in die eie kerke. Matlabas, Magalakwin en Pietersburg moes soms vir etlike jare lank met konsulentsbediening tevrede wees."

Destyds was daar vinnige groei in die kerke waaraan ds. Venter verbonde was. In 1942 was die getal belydende lidmate in Matlabas 551, dooplidmate 455, totaal 1 006; in 1945 was die getalle 634, 569 en 1 203. In 1945 was die ooreenkomende getalle vir Potgietersrust 183, 159 en 342, vir Koedoesrand 197, 188 en 385, en vir Magol 200, 174 en 374. In 1949 weer: Potgietersrust 410, 305 en 715, Koedoesrand 201, 132 en 333, en Magol 294, 283 en 577. In 1945 was die getal belydende lidmate in die gekombineerde kerke 580; in 1949 was die getal 905. Hierdie groei het nog laat in die jare 50 voortgeduur, hoewel teen 'n stadiger tempo.

Die drie kerke was 'n uitgestrekte arbeidsveld; die verste lidmate van Magol het op Mahalapye in die Protektoraat gewoon, meer as 200 myl vanaf Potgietersrust. Ds. Venter skryf in 1958: "Die predikant was 'n reisiger. 'n Opmerking wat ds. H.J. Venter op 'n keer teenoor een van die destydse hoogleraars van die Teologiese Skool gemaak het, naamlik dat sy studeerplek agter die motorkar se stuurwiel is – wat vir die hooggeagte professor skokkend was! – was ook in my geval waar. Ja, hoe baie moes die gemeentes verduur as gevolg van preke waaraan geen grondige studie ten grondslag gelê het nie! Met my vertrek kon Potgietersrust selfstandig beroep, terwyl Koedoesrand en Magol 'n nuwe kombinasie aangegaan het. Opmerklik dat sowel Potgietersrust as die gekombineerde Koedoesrand-Magol prop. (nou ds.) G.B.S. Pasch beroep het, en albei was daarvan oortuig dat dié proponent die enigste was wat daar kon arbei!"

Ds. Peet Venter is in sy bedieningsjare tot verskeie deputategroepe van meerdere vergaderings verkies. Tydens die eeufees van die Gereformeerde Kerk te Rustenburg het die grootste deel van die reëlings op hom afgekom, 'n taak wat hy met onderskeiding uitgevoer het.

Ds. Venter se eerste vrou, Babie Pasch, 'n dogter van ds. Hendrikus Pasch, het hom in 1952 ontval. Met die twee kinders, Anna Pasch (3) en Hendrik (amper 1), het ds. Venter 'n tyd lank self gesien kom klaar. Toe is hy getroud met Hanna Jansen van Rensburg ('n nooi Venter), wat die pastorie verryk het met 'n spannetjie van ses van haar eie kinders. Hulle sou eindelik 'n huwelik van oor die 25 jaar jaar hê. Ná haar oorlye aan die begin van die tagtigerjare was hy weer alleen, nou op sy oudag, maar vir 'n tweede maal sou hy met 'n nooi Venter trou, dié keer met Lena Wissing. Volgens oorlewering het hy gesê: As dit maar vyf goeie jare kan wees. Dit het elf geword. 

Dr. Neels Smit, indertyd van die Gereformeerde kerk Noordbrug, het in 1996 in ds. Venter se lewensberig in die "Almanak" van die GKSA geskryf: "Petrus Johannes Venter was 'n man wat nie die verlede eenkant toe gegooi het nie. Elke nuwe dag was vir hom 'n vollediger blik op sy geskiedenis en daarom was sy toekoms vir hom niks minder nie as 'n voltooide perspektief op God se genade in Jesus Christus. Hy kon kenmerkend boontoe staar met oë op skrefies getrek as hy iets uit een van sy baie gisters wou raakvat. Soms om 'n gedagte te motiveer; dikwels om 'n humorinsident op te rakel." Dr. Smit skryf "oom Peet", soos hy later in Rustenburg bekend was, "het altyd met groot deernis oor ander gepraat. Hy het 'n gawe gehad om die mooi onthou-dinge van ver terug met sigbare plesier voor jou te laat lewe. Hy was 'n mensmens. Daarom dat oudlidmate en kollegas ook graag na hom uitgereik het." 



</doc>
<doc id="109270" url="https://af.wikipedia.org/wiki?curid=109270" title="Cannes-rolprentfees">
Cannes-rolprentfees

Die Cannes-rolprentfees (Frans: "Festival de Cannes", tot in 2002 bekend as die "Festival international du film") is ’n jaarlikse rolprentfees wat in Cannes, Frankryk, gehou word en rolprente van alle genres, insluitende dokumentêre, van oor die wêreld vertoon. Dit is in 1946 gestig. Dit word beskou as een van die invloedrykste rolprentfeeste in die wêreld en is een van dié wat die meeste publisiteit kry. Die fees, waarvoor uitnodigings uitgestuur word, word gewoonlik in Mei by die "Palais des Festivals et des Congrès" gehou.

Die 2015-fees is van 13 tot 24 Mei 2015 gehou. "Dheepan", ’n fliek wat deur Jacques Audiard van Frankryk geregisseer is, het die Palme d'Or (die hoogste prys) gewen.

Die fees is een van die beste plekke vir die vertoning van Europese rolprente. Nes op die Venesiese en die Berlynse Rolprentfees, bied Cannes lande die geleentheid om die beste voorbeelde van hul rolprente ten toon te stel.

Die fees word ook deur baie sterre bygewoon en is ’n gewilde plek waar rolprentvervaardigers hul nuwe prente kan wys en hul werk aan wêreldwye verspreiders kan probeer verkoop.

Die Cannes-rolprentfees word in verskeie afdelings aangebied:

Die grootste prys by Cannes is die Palme d'Or ("Goue Palm") vir die beste rolprent.




</doc>
<doc id="109271" url="https://af.wikipedia.org/wiki?curid=109271" title="2016 Australiese Grand Prix">
2016 Australiese Grand Prix

Die 2016 Formule Een Australiese Grand Prix is op 20 Maart 2016 in Melbourne Australië gehou. Dit was die eerste wedren van die kampioenskapseisoen en is deur Nico Rosberg in sy Mercedes gewen.

Pirelli het die volgende bande aan alle spanne in Melbourne verskaf:


</doc>
<doc id="109272" url="https://af.wikipedia.org/wiki?curid=109272" title="Christian Malan">
Christian Malan

Ds. Christian Ernst Gerhardus Malan (noemnaam Ernst of Ennis, plaas Vergenoeg, distrik Parys, Oranje-Vrystaat, Suid-Afrika, 10 Desember 1903 – Johannesburg, 23 Maart 1966) was tussen 1936 en sy dood in die amp predikant in vier gemeentes van die Gereformeerde Kerk, almal in die destydse Transvaal.

Weens die lang afstand na die skool het hy eers op agtjarige leeftyd skool besoek wat hy iedere dag te perd moes doen tot en met st. 5. In die dae van die 1914-rebellie het dit soms broekskeur gegaan om die “kakies” te ontsnap wat gedurig op die loer was vir ryperde. In die jaar 1918, tydens die Spaanse Griep, het die skole op Parys gesluit en moes hy gaan boer vir sy vader. Daarna is hy na die Potchefstroom Gimnasium, vanwaar hy, ná sy matrikulasie, sy teologiese studie voltooi het met sy B.A.- en B.D.-graad op dieselfde dorp. Ná al die eksamens kom die moeilikhede: Dit was die Groot Depressie, nie net op ekonomiese gebied nie maar ook op kerklike terrein, want vakante gemeentes was net so skaars soos geld. In Malan se jaar was dit vyf studente wat gelyktydig hul studie voltooi het en toe was daar nog proponente van die vorige jaar wat op beroepe gewag het. En toe hy saam met sommige van sy klasmaats voor die Algemene Vergadering van die OVS in 1933 vir sy peremptoir-eksamen moes verskyn, het die masels hom platgetrek aan huis van sy oudste broer. Sy laaste ouer, naamlik sy moeder, het hom alreeds op 19-jarige leeftyd ontval.

Deur die goedgunstigheid van die kerkraad van Kroonstad kon hy toe daar as proponent gaan arbei teen die vergoeding van £8 per maand plus vry losies. Huisbesoek moes hy op eie koste doen en dit het plaasgevind met ’n rooi motorfiets. Later sou ds. Malan skryf: “Die geliefde ouderling moes maar agter op die fiets sy plek inneem. Ag, die arme bejaarde ouderlinge het maar styf-styf en steun-steun afgeklim — veral na so ’n slegte pad!” Later het hy ook Bethlehem, Reitz en Harrismith bedien. Die eer het hom egter te beurt geval, en miskien is hy die enigste proponent wat die status geniet het, dat hy al as proponent die reg gehad het om huwelike te bevestig. In Julie 1933 het hy die eerste Gereformeerde kerkdiens op Bothaville waargeneem waar die plaaslike Gereformeerde kerk eers in 1957 sou afstig van Viljoenskroon.

In Julie 1936 is hy in Ermelo in kombinasie met Carolina bevestig deur ds. J.V. Coetzee. Hier het hy op 12 Desember 1936 in die huwelik getree met Marie de Klerk van Potchefstroom. 

In 1943 het hy ’n beroep aangeneem na Pretoria-Noord, waar hul dogter, Susan, in 1944 gebore is en waar hulle ook in 1946 ’n motorongeluk gehad het. Hiervandaan het hulle in 1948 na Pietersburgverhuis tot 1951. Tydens hulle verblyf in Pietersburg kon hulle ’n nuwe gebou as pastorie betrek en was ds. Malan nie net konsulent van Laeveld wat hy ’n lang tyd moes bedien nie, maar het af en toe ook Woord en Sakramente bedien by al die gemeentes van die Klassis Waterberg. Ook as sendingdeputaat het hy heelwat werk te Siloam verrig en so sy eerste kennis van dié soort werk opgedoen wat later baie goed te pas gekom het toe hy op die brandpunt van die werk in Johannesburg te lande gekom het. 

Ds. en mev. Malan het ook baie aktief deelgeneem aan die samelewing in Pietersburg en ds. Malan het nie alleen in al die skoolkommissies gedien nie, maar was ook van enkeles voorsitter. Hy het ook al die tyd in die Hospitaalraad gedien en was tot met sy vertrek voorsitter van die Afrikaanse Skakelkomitee. Die gemeente het ook finansieel geweldig vooruitgegaan toe onder sy invloed tot die persentstelsel bygedra is. Ook is begin met die gedagte en reëlings vir ’n toekomstige nuwe kerkgebou.

In 1951 het hulle na Linden waar ds. Malan 15 jaar sou arbei tot sy dood in die amp op 23 Maart 1966. "Die Burger" het op sy sterfdag berig ds. Malan het twee dae vantevore (21 Maart) drie ribbes gebreek toe hy afstort in die kerktoring van Linden se Gereformeerde kerk, maar dat hy goeie vordering gemaak het. Hy het in die toring opgeklim om lastige swerms bye uit te roei wat daar ingetrek het. Ds. Malan het op 'n hoogte van 70 vt. gegly en op 'n luik 15 vt. na onder geval en daar bly hang tot hy opgetrek kon word. Volgens dié beriggie het ds. Malan "goeie vordering" gemaak.

Ds. Malan was met 'n nooi De Klerk getroud, die suster van prof. dr. B.J. de Klerk. Hul het net een dogter, Susan, gehad. Sy was die eerste Mej. Huisgenoot-tiener.

Maria Johanna de Klerk was die dogter van Koos de Klerk en sy eggenote, oorspronklik van die plaas Spioenkop, distrik Albert. Ná Koos de Klerk se dood tydens die Griep-epidemie het die weduwee en haar kinders na Potchefstroom verhuis. Maria de Klerk het haar skoolopleiding aan die Hoër Gimnasium en haar onderwysopleiding aan die Potchefstroom Onderwyskollege ontvang. Sy het onderwys gegee tot sy in 1936 in die eg verbind is met ds. Malan. Nadat hulle in 1943 na die nuwe gemeente Pretoria-Noord vertrek het, is hul enigste kind, Susan, onder baie ernstige omstandighede en gevolge aan moederskant gebore. Gedurende hul verblyf in Pretoria het Maria Malan opgetree as tesouriere van die Febé-Bondshuis. In 1948 het die gesin na Pietersburg verhuis en drie jaar later na Linden, Randburg, waar hulle 'n nuwe gemeente kom bou het. Mev. Malan het haar man hierin ywerig en getroud bygestaan, soos trouens in al hul vorige gemeentes. Later was sy tesourier van die provinsiale komitee van Transvaalse Sustersorganisasies.



</doc>
<doc id="109274" url="https://af.wikipedia.org/wiki?curid=109274" title="Willem Venter">
Willem Venter

Ds. Willem Frederik Venter (distrik Burgersdorp, Kaapkolonie, 23 Maart 1900 – 18 November 1985) was tussen 1930 en 1966 ’n predikant in drie gemeentes van die Gereformeerde Kerke in Suid-Afrika, waarvan 16 en ’n half jaar in Krugersdorp.

Tydens Willem Venter se geboorte in die Noordoos-Kaap was dit die donker tyd waarin sogenaamde Kaapse Rebelle tot die dood veroordeel is vir sulke nietighede soos perdespore op hul werf. Kort ná die Driejarige Oorlog het W.F. Venter sr. met sy gesin verhuis na Venterstad, en hier het Willem sy hele skoolonderrig aan dieselfde skool ontvang. Aanvanklik het hy gemeen sy roeping is onderwyser. Hy het dan ook as sodanig gekwalifiseer aan die Bloemfonteinse Normaalkollege. Nadat hy ongeveer 18 maande onderwys gegee het, het die begeerte sterk by hom opgekom om predikant te word. 

Einde 1921 het hy dan ook die onderwys vaarwel toegeroep en van die volgende jaar af aan die PUK vir CHO studeer. Ná ’n tweejarige onderbreking van sy studie (in watter tyd hy weer onderwys gegee en terselfdertyd verder studeer het) begin hy in 1926 met die teologiese kursus, en aan die end van 1929 lê hy die kandidaatseksamen af en word kort daarna beroep na Krugersdorp, waar hy in Februarie 1930 bevestig is. Gedurende sy eerste periode as onderwyser, naamlik in die distrik Bethulie in die Suid-Vrystaat, het hy ingewoon by J.J. Venter van Broekpoort, met wie se enigste dogter hy aan die end van 1929 getroud is. 

In Krugersdorp, die gemeente van hul eerste liefde, arbei die Venters 16,5 jaar. Hulle het nie alleen die gemeente gesien groei nie maar ook hul eie huisgesin: vier seuns en een dogter. In Augustus 1946 verhuis die gesin na Louis Trichardt waar ds. Venter die kombinasie Louis Trichardt-Magalakwin bearbei, en ook al die tyd van sy bediening alhier as konsulent van Laeveld opgetree. Ná byna drie jaar in die noorde volg ds. Venter ’n beroep op na Pretoria-Noord, waar ds. en mev. Venter die daaropvolgende sowat 17 jaar sou bly tot hy sy emeritaat in 1966 aanvaar het. Daarna is hy nog ’n aftrede van amper 19 jaar gegun.

Ds. Venter was sedert 1950 lid van die kuratorium van die Teologiese Skool van omstreeks 1956 voorsitter.



</doc>
<doc id="109275" url="https://af.wikipedia.org/wiki?curid=109275" title="Waterstofsulfied">
Waterstofsulfied

Waterstofsulfied is 'n chemiese stof met formule . Dit is 'n brandbare en giftige gas met 'n vroteierreuk.

Die gas is oplosbaar in water (>1M) en 'n swak suur. Dit is 'n sterk reduserende stof.

In 1595 beskryf Libavius dat 'swaweldampe' wit lood swart kan maak. In 1777 vind Scheel dat 'swaweldampe' deur 'n reaksie van suur en 'n metaalsulfied of van waterstof en swawel vervaardig kan word en Bertholett ondersoek en beskryf waterstofsulfied twee dekades later as 'gesulfureerde waterstof' en bepaal die samestelling daarvan.

Die eienskappe van hierdie gas, waaronder sy giftigheid, is sedert dié tyd dikwels ondersoek. Daar moet 'n onderskeid gemaak word tussen die sitotoksisiteit - die vermoë om selle te dood - wat matig is (7,5 mM) en die genotoksisiteit - die vermoë om die gene aan te tas - wat reeds by konsentrasie van 250μM intree. Omdat sulfaatreduserende bakterie in die dunderm voorkom, word daar ook waterstofsulfied gevorm wat moontlik 'n rol in die ontstaan van dermkanker speel. In 2007 het Szabo aangetoon dat waterstofsulfied net soos stikstofoksied 'n sellulêre boodskapper is en dit word ook in lae konsentrasies in die liggaam vervaardig.


</doc>
<doc id="109276" url="https://af.wikipedia.org/wiki?curid=109276" title="128 v.C.">
128 v.C.



</doc>
<doc id="109281" url="https://af.wikipedia.org/wiki?curid=109281" title="Jacob Lub">
Jacob Lub

Jacob Lub (*1 Mei 1868, Garijp–†25 Mei 1926, Heidelberg) was 'n Suid-Afrikaanse onderwyser, lektor en skrywer. Hy is een van die laaste generasie van Nederlandse skrywers wat na Suid-Afrika emigreer en in Nederlands skryf, maar dan oorgaan na Afrikaans as medium vir sy skryfwerk

Hy is op 1 Mei 1868 op Garijp as die seun van Pieter Jacobs Lub en Fempje Hart in die provinsie Friesland in Nederland gebore.In Oktober 1892 kom hy na die Transvaal en word hoof van die skool op die plaas Brakfontein naby Pretoria, waarna hy vir 'n jaar onderwyser is aan die St. Birinuskollege en dan 'n betrekking in Pretoria aanvaar by die Staatsmodelskool. Wanneer president Kruger sewe dubbelmediumskole aan die Rand stig, word hy as tweetalige onderwyser aangestel as hoof van die skool op Maraisburg. Met die uitbreek van die Anglo-Boereoorlog word hy deur die Transvaalse regering aangestel as bestuurder van die ambulanstrein. Wanneer die Engelse magte die Transvaal oorneem, bly hy getrou aan die vorige regering en moet dus ná vredesluiting tevrede wees met 'n pos as sewende assistent aan die skool in Vrededorp, 'n posisie wat hy vir drie jaar lank beklee. Hierna word hy vir vier jaar organiseerder vir Nederlands aan die skole van die Rand, waarna hy vir drie jaar lank Nederlands doseer aan die Normaalskool in Johannesburg. Sy laaste betrekking is as inspekteur van Nederlands in skole aan die Rand, waar hy eers in Johannesburg en later op Heidelberg gevestig is. Op 25 Mei 1926 is hy na 'n lang siekbed op Heidelberg in die Transvaal oorlede.

Hy is een van die laaste generasie van Nederlandse skrywers wat na Suid-Afrika emigreer en in Nederlands skryf. Reeds voor die erkenning van Afrikaans as amptelike taal slaan hy egter teen die einde van sy skryfloopbaan ook oor na Afrikaans, met gebruik van heelwat Engelse dialoog. Hoewel hy gedigte en dramas ook skryf, is sy vernaamste bydrae op die gebied van die prosa. In sy oeuvre behandel hy meermale die marginale mense, in besonder die verstedelikte armblankes, na voorbeeld van die Nederlandse skrywer Justus van Maurik. Die degenerasie van sulke sosiale drenkelinge word in lewendige tonele beskryf.

Hy debuteer met Nederlands-Afrikaanse sketse in "Eenvoudige mense" en volg dit op met die soortgelyke "Donker Johannesburg" en "In en om die Goudstad". Hierin bundel hy sketse in Nederlands geskryf met dialoog hoofsaaklik in Afrikaans en ook Engels, waarin die algemene lewe in die stad uitgebeeld word as veral die vanggat vir maatskaplike uitgeworpenes. Sy verhale toon 'n groot mate van eenselwige ontwerp. Eers word die stadsmilieu as inleiding beskryf, waarna “meester” een van sy oud-leerlinge of 'n ander bekende van die plaas ontmoet wat nou in die uiterste ellende verkeer. Die meester kry dan soms geleentheid om as redder op te tree. In ander verhale word allerlei straattipes beskryf, soms met 'n moralisering as slot. Die ellende in die agterbuurtes, die toestande in die tronke en die algemene verval onder die Afrikaner as gevolg van drank en seks is meermale die tema. Met 'n polisieman as begeleier besoek Lub die gevangenisse, agterbuurte en reddingshuise om stof vir sy verhale in te win, sodat sy sketse deur die redakteur van "Die Brandwag" (Desember 1918) as menslike dokumente beskou wat “die koue koerante en dokumente-argief van vandag se geskiedenis aanvul vir die toekoms”. Dit is goeie joernalistiek, met veel mensekennis geskryf, en dit werp lig op die ontstaan van die armblanke. Ter afwisseling skryf hy ook geslaagde komiese sketse."Oom Frikkie en ander sketse" is 'n bundel sketse en kortverhale in Afrikaans. Abraham H. de Vries neem van sy kortverhale op in "Die Afrikaanse Kortverhaalboe"k, terwyl "Oom Frikkie" deur D.F. Malherbe in "Afrikaanse letterkunde" en "Zou ik niet..." deur Daniel Hugo in "Tydskrif" opgeneem word.

Sy novelle "Het zwarte gevaar" is van besondere belang weens die tematiek daarvan in 'n tyd toe swart mense en rasseverhoudinge weinig gefigureer het in die letterkunde. Die onderwerp van “swart gevaar” was in daardie tyd die sogenaamde bedreiging wat swart mans vir wit vrouens ingehou het en was die onderwerp van verskeie artikels in koerante. Lub se novelle vertel die verhaal van 'n jong swart man van die plaas, Jakhals wat later Daniël word, wat eers op die plaas by 'n wit boer werk en daar onderdanigheid en gehoorsaamheid leer en aan dissipline onderwerp word. Hy verhuis dan na die stad en werk hier by 'n Engelse dame. Sy behandel hom as gelyke en bederf hom selfs, waarna hy nie meer onderdanigheid aan die wit mense aanvaar nie. Daniël se verstedeliking en verwestering lei uiteindelik tot sy ondergang, waar hy in 'n bende beland wat steel van die wit mense. Sy einde is rampspoedig wanneer hy deur die polisie doodgeskiet word. Die bendeleier se retoriek en aksies is selfs meer as honderd jaar later uiters bekend, aangesien hy verklaar dat hulle niks steel nie, maar slegs terugneem wat die wit mense van die swart mense gesteel het. Hy verklaar dat hulle die goed neem om terug te gee aan die swart mense, maar hou dan al die buit vir homself. Hierdie verhaal gee 'n goeie beeld van die patroniserende houding van wit mense teen swart mense in daardie tyd en staan nie onsimpatiek teenoor die onnodig ruwe behandeling wat die swart mense moet verduur nie. Die skrywer toon ook simpatie met die protagonis as slagoffer van sy omstandighede. Die bende-aktiwiteite word geteken met 'n onrusbarend akkurate weergawe van die gemoedstoestand en doelwitte van soortgelyke bendes meer as honderd jaar later.

Op dramagebied skryf hy "Eenvoudige mense", 'n drama in vier bedrywe, waarin die lewe van arm mense aan die Rand uitgebeeld word. Dit is 'n verwerking van sy prosasketse onder dieselfde titel vir die verhoog.

Hy skryf ook versies vir die kinders wat in die bundel "Kinderversies" opgeneem word. Van sy gedigte word deur Gerrit Komrij opgeneem in die bloemlesing "Die Afrikaanse poësie in 'n duisend en enkele gedigte".

1908
1910
1912
1913
1918
1919



</doc>
<doc id="109282" url="https://af.wikipedia.org/wiki?curid=109282" title="Nico Luwes">
Nico Luwes

Nico Luwes (*28 Augustus 1954, Ladybrand –†) is 'n Suid-Afrikaanse skrywer, dramaturg en akteur en is veral bekend vir sy werk in die Suid-Afrikaanse toneelbedryf. Hy is 'n bekroonde regisseur en lewer ook 'n beduidende bydrae tot kultuuraktiwiteite binne sy gemeenskap.

Nicolaas Johannes Luwes is op 28 Augustus 1954 op Ladybrand gebore as die enigste seun van vier kinders.Sy vader is ook Nicolaas Johannes Luwes. Hy word groot op die kampus van die Landbouskool Tweespruit, waar albei sy ouers onderwys gee. Hy spandeer daarna 'n jaar op die familieplaas Den Haag in die Boshof distrik, waarna die gesin na 'n huis in die dorp op Boshof verhuis. In sy kleuterjare kry hy die Basoetoe-bynaam Pinja-Tu wat “die klein mannetjie wat groot winde maak” beteken. Tot standerd een gaan hy skool op Boshof, waarna hulle na Jacobsdal verhuis, waar hy die res van sy skoolopleiding ontvang. Hy matrikuleer in 1972 as hoofseun aan Jacobsdal Hoërskool en doen dan in 1973 sy militêre opleiding in die valskermbataljon in Bloemfontein.

Vanaf 1974 studeer hy verder aan die Universiteit van die Oranje-Vrystaat. Op 'n voltydse basis behaal hy in 1976 die B.A. Drama-graad. Op 'n deeltydse basis verwerf hy in 1978 die B.A. Drama Honneurs-graad en in 1987 die M.A.-graad in Drama met 'n verhandeling oor "Visuele kommunikasie tydens 'n toneelopvoering". In 2000 skryf hy in vir 'n doktorsgraad (Ph.D.-graad), wat hy in 2012 voltooi met 'n proefskrif oor die lewe en werk van Pieter Fourie onder die titel "Pieter Fourie (1940- ) se bydrae as Afrikaanse dramaturg en kunstebestuurder: 1965–2010". Hy is in 1977 getroud met Alet Scholtz, sy jeugliefde van standerd ses, en hulle het drie kinders, een seun (ook Nicolaas Johannes) en twee dogters (Michelle en Carmen). Hulle bly in Bloemfontein.

In 1977 en 1978 is hy voltydse akteur by SUKOVS (Streeksraad vir die Uitvoerende Kunste van die Oranje-Vrystaat) en doseer dan in 1979 Drama aan die Tegniese Kollege in Kroonstad. Vanaf 1980 is hy lektor en later senior lektor en vanaf 1991 professor en departementshoof in Drama aan die Universiteit van die Oranje-Vrystaat. Hy dien ook in die Kommissie vir Uitvoerende Kunste van die Suid-Afrikaanse Akademie vir Wetenskap en Kuns. In dramakringe in die Vrystaat speel hy 'n leidende rol. In 1998 is hy stigterslid en voorsitter van die Teaterontwikkelingsorganisasie van die Vrystaat. Vanaf 2003 is hy voorsitter van die Free State Theatre Arts, wat fondse insamel, begrotings opstel en finansiële en artistieke kontrole uitoefen oor drie professionele drama-aanbiedings en een musiekteaterstuk per jaar en terugvoer gee aan borge. Hy dien ook op verskeie prystoekenningspanele. Van 1983 tot 1993 dien hy op die paneel vir die toekenning van die FNB-Vita toekennings; tussen 1983 en 2002 is hy paneellid vir die Piers Nicholson-toekennings en vanaf 1992–2002 is hy ook lid van die paneel wat die Cobus Rossouw-toekennings maak.

In hierdie jare is hy nog steeds baie aktief op die verhoog en vertolk verskeie rolle, wat insluit die hoofrol in "Aku vang 'n ster" vir TRUK (Transvaalse Raad vir Uitvoerende Kunste), asook rolle in "Kanna hy kô hystoe", "The Fantastics", "People are living there", "Romeo and Juliet", "The merry widow", "El Grande del Papa Roderiques", "The cherry orchard", "Three sisters", "Cry the beloved country", "Skerpsin" en "A streetcar named desire", Tennessee Williams se drama wat in Afrikaans vertaal is vir die opvoering. Hy vertolk ook rolle in verskeie radiodramas en enkele televisiedramas.

Verder is hy regisseur van vele stukke vir SUKOVS en die kunstefeeste, met die eerste een "Die effek van gammastrale op man-in-die-maan gousblomme" van Paul Zindel, met Antoinette Kellerman in die hoofrol. Ander produksies onder sy regie sluit in "Hansie die hanslam" van Pieter Fourie, "Blanche", "A streetcar named desire", "Oklahoma!", "Die huis van Maria Malan" (verwerking van "Die huis van Bernarda Alba" van Lorca), "Over the hill" en "Under the oaks" (twee komedies van Paul Slabolepszy), "A funny thing happened on the way to the forum", "Mis" en "Drif" van Reza de Wet, "Liewe Heksie en die Rotbende", "Die kersieboord", "The transistor radio", "Onvervulde drome", "Bride by return", "Tartuffe", "Piet se tante", "Broken dreams", "Die wind sal nooit weer ophou waai nie", "’n Seder val in Waterkloof" van P.G. du Plessis, "Maagmeisie" van Thomas Deacon, "Romeo and Juliet", Braam van der Vyver se "Straties", "Ipekonders", "Aasvoëls" van Chris Vorster, "Nag van die lang messe" van Tom Gouws, "Cry the beloved country", Jan van Tonder se "Lewensreg", "Maaltyd vir een", "Die buffel", "Jubilium", "Die dokumente", "Maskermaan" van Cecilia du Toit, "Die bobaas van die boendoe" en “Renosters” van Ionesco. Hy behartig ook die regie van opvoerings van sy eie dramas soos "Graswewenaar", "Aku vang 'n ster", "Die buite-egtelike ouma", "Drie bruide vir Jan Ramdan", "Die waterwyser", "Oepsie!", "My liewe Meneer Malan", "Ag, gee Visser 'n kans", "Skroot", "Limericke sonder brieke" (saam met Philip de Vos”), "Waaihoek", "Lam vir die Pase", "Knorries en die Krisis", "Don’t shoot the messenger", "Die kaskenades van Kees Kieswetter – Die dooie ou dônner" en "Nag van die hiëna". Vir sy produksies van "A funny thing happened on the way to the forum" en "Die wind sal nooit weer ophou waai nie" ontvang hy toekennings van die Nasionale Kunsteraad.

Sy prysgeld vir die Piers Nicholson-toekenning vir uitstaande bydrae tot die ontwikkeling van die teater in die Vrystaat gebruik hy om in 1992 deur Europa te toer en om lesings oor drama en toneel in Rusland te gee. Hier is hy gasdosent aan die Viktor Sobtsjak eksperimentele teater in Pjatigorsk en gesels in Moskou oor ontbyt-televisie oor die teater in Suid-Afrika. Hierdie eerste besoek word opgevolg deur 'n paar ander. Hy is onder andere regisseur van "Romeo en Juliet" in Russies in die Chekhov Staatsteater in Pavlodar in Kazakhstan in 2005 en sy eie "Illegitimate granny" (vertaling van "Die buite-egtelike ouma") word in 2007 ook hier opgevoer. In 2004 word hy aangewys as die "Volksblad"-Kunstefees se feeskunstenaar. Hy kry ook verskeie toekennings vir sy werk as direkteur van opvoerings, onder andere as beste regisseur by die Klein Karoo Nasionale Kunstefees in 2007, vir sy regie van Jan van Tonder se drama "Lewensreg". Hy wen in 2008 die Sanlam-teaterprys vir beste regie vir die produksie van "Die begrafnis" van Phil Janse (skuilnaam van Rudie van Rensburg). Op gereelde basis is hy teaterkritikus vir die "Volksblad".

Nico dien sy gemeenskap op velerlei wyse. Met geld van die Nasionale Kunsteraad (NKR) en die Nasionale Lotery help hy met multikulturele opleiding, waar plaaslike bruin en swart akteurs opgelei word en beurse aan hulle toegeken word. Vanaf 1997 tot 1998 is hy projekleier van 'n staatsondersteunde MIV/Vigs- en kindermolestering-skoolprogram vir 380 skole in die Vrystaat. In 2000 is hy projekleier van die ATKV-Skoolfeeste, asook stigter, lid en voorsitter van dieselfde projek in die Vrystaat. In November 2003 was Nico die beplanner van, en die ondernemingsgees agter, die Sanlamprys vir Afrikaanse teater (Spat-prys), wat in 2004 tydens die "Volksblad"-Kunstefees in Bloemfontein bekendgestel is. In 2005 is hy nou betrokke by die gemeenskapsdiens-skoleprojek wat deur die Nasionale Kunsteraad geborg is.

Reeds op skool begin hy skryf, hoofsaaklik liedjies en kortverhale, hoewel die kortverhale deur "Huisgenoot" terug gestuur is. By SUKOVS in 1979 skryf hy 'n eenbedryf wat nooit opgevoer is nie. Sy eerste drama is die klug "Graswewenaar", wat in 1985 by die ATKV-Kampustoneelfees opgevoer word, waarna hy hom op die skryf van dramas toespits. Dit handel oor 'n man (Petrus Borstlap) wat deur sy agterdogtige vrou Jackie en dominerende skoonma Johanna vir 'n week alleen by die huis gelos word om aan sy verhandeling te werk. In hierdie tyd ontwikkel verskeie krisisse. Sy onnutsige universiteitsmaat Pierre Cronjé daag daar op en so ook Freaky Frances ('n dame met die vinnigste vingers in die Vrystaat) en die sexy geskeide jong Elize Bromley. Ou professor Jan van Helle, die konserwatiewe akademikus wat eintlik 'n hoenderboer wou wees, kom ook daar aan om te kyk hoe sy student vorder met die verhandeling. Jackie daag dan in vermomming daar op om ondersoek in te stel na haar man se bedrywighede. Hierdie drama word met groot sukses opgevoer deur TRUK, SWARUK in Suidwes-Afrika en SUKOVS en dit word in Engels vertaal en opgevoer as "In the pink!" Hierna skryf hy meer as 25 toneelstukke wat opgevoer word. Baie van die werk is komies, maar hy lewer ook ernstige dramas van gehalte.

Komedies of klugte van hom sluit in "Die buite-egtelike ouma". Hierin word die ongetroude tandarts, Jeff Johnson, gekonfronteer deur 'n vergete liefde en haar baba wat die gevolg was van 'n klein “misstappie”. Dit gebeur op dieselfde aand wanneer hy 'n wulpse en verleidelike meisie oorgenooi het na sy woonstel. Dan is daar ook die buurman en sy moeder. Luwes slaag daarin om in woord, situasie en handeling geen geleentheid tot dubbelsinnigheid en stoutigheid verlore te laat gaan nie. Hierdie drama word by 1987 se Kampustoneelfees opgevoer. Later word dit in Engels vertaal en opgevoer as "The illegitimate granny", terwyl dit ook in Russies vertaal en opgevoer word. Luwes kry in 2006 'n NKR-toekenning vir internasionale produksie vir die opvoering van hierdie drama. "Drie bruide vir Jan Randam" is die verhaal van die gefrustreerde fotograaf, Susan Susara Hendrik du Toit ('n man) van Tamatiespoort, 'n klein dorpie op die grens van Suid-Afrika naby Sun City. Jan Randam is 'n stoetboer wat wil hê die fotograaf moet op die plaas kom boer en met sy Stella trou. Die Portugees Porta kom van "Playboy" en steel drie meisies by die Sun City Extravaganza, wat hy wil hê die fotograaf moet afneem. Porta smokkel ook met dwelms en Sersant Kokkie kom ondersoek die spulletjie, met chaos wat volg. Hierdie drama word in 1988 deur die Universiteit van die Oranje-Vrystaat by Kampustoneelfees opgevoer. Die klug "Oepsie!" word in 1994 by die Kampustoneelfees opgevoer. Dit handel oor die verkiesingskoors wat Suid-Afrika beetgekry het en mense tot waansinnige uiterstes dryf. "Die Knorries en die krisis" is 'n komedie wat handel oor 'n groep knorrige ou mans, 'n kwaai matrone en 'n afgetrede plaaswerker wat almal in die ouetehuis Huis Soeterjare intrek. Die afgetrede melkboer Korrelkop van Graan en sy aartsvyand, die afgetrede direkteur van 'n maatskappy Peter-Schalk van Rijn, moet 'n eenheid deel. Korrelkop hou van rugby, 'n brandewyntjie, rofstoei op televisie en die liedjie "Ou ryperd". Die gekultiveerde Peter-Schalk stel weer meer belang in filosofie, klassieke musiek en opera en hou daarvan om te wandel. Hierdie drama is in 2004 een van die naaswenners van die Sanlam-teaterprys. Die komedie "Draaijakkalse" debuteer by Aardklop in 2010. Hierin wil Chappies na die Curriebeker-eindstryd toe gaan, maar sy meisie, Minette, wil saamgaan. Met allerhande planne en woordspeletjies probeer hulle mekaar uitoorlê. Ander komedies wat hy skryf sluit in "Aag gee Visser 'n kans!", "’n Kwessie van verbeelding", "My liewe Meneer Malan", "Die waterwyser", "Die premier se toedeldoe", "Limerieke sonder brieke" (saam met Philip de Vos), "Oepsie", "'n Kwessie van verbeelding", "Die premier se toedeldoe" en "Kaskenades van Kees Kieswetter – Die dooie ou dônner".

Hy skryf verskeie meer ernstige dramas. "Aku vang 'n ster" is 'n spanningsdrama wat afspeel op 'n klein gehuggie in die onherbergsame Noord-Kaap waarin huweliksontrou, moord en selfsug voorop staan, met die boodskap dat rykdom en die gejaag daarna slegs onheil bring. Aku is 'n sonderlinge karakter en mengsel van San-Griekwa-Blank. Hy glo die maan is sy ma, die sterre is sy ligte en hy ry op 'n riethings. Sersant Gert Venter is polisiebevelvoerder en sy vrou Joan kikker haar verveeldheid op deur 'n verhouding met die skurk en winkeleienaar Johnny Fincham aan te knoop. Johnny is op sy beurt getroud met Hester. Al hierdie karakters koester hulle eie drome en ideale. Dan tel Aku 'n diamant op en eie gewin en gierigheid kom by elkeen na vore. Johnny vermoor vir Hester om met Joan te kan wegloop en probeer die moord op die “mal” Aku vaspen. Terselfdertyd probeer hy om Aku se diamant, die “ster” van die titel, te steel. Dit is veral Aku se aardse maar poëtiese taalgebruik wat aan die karakter en die stuk sy bekoring gee. "Aku vang 'n ster" word in 1986 deur die departement van drama van die Universiteit van die Oranje-Vrystaat by die Kampustoneelfees opgevoer en in 1987 deur TRUK.

"Telefoon" is 'n eenbedryf oor mense wat afgesny word van die samelewing. Die kinderdrama "Die Venus-beeldjie" word deur Dalro gepubliseer. "'n Lam vir die Pase" het deur middel van 'n liefdesverhaal die onderlinge spanning tussen en bevryding van die Israeliete in slawerny in Egipte as tema, met verwysings na die Suid-Afrika net voor demokratisering. Hierdie Passiespel vertel die verhaal van drie gesinne in Egipte op die vooraand van die Israeliete se uittog uit Egipte. Die Farao in die stuk lê op sterwe, in 'n staat van verheerliking, en begin sy ou lewe in perspektief sien. Hy praat reguit met die gehoor en plaas so alles in eietydse perspektief. Nes die Israeliete van destyds leef Afrikaners in politieke angs, is onderwerp aan verandering en word hulle wortels weggevat. Farao en ook die Afrikaner het gedink hulle is in beheer. Met die koms van Moses ná 400 jaar word die werklike wortels weer gevind, en die boodskap is dat Suid-Afrika moet terugkeer na sy geestelike wortels voordat daar werklike uitkoms en vrede sal wees. Hierdie drama word in 1993 by die Kampustoneelfees opgevoer.

"Skroot" ontvang in 1996 'n NKR (Nasionale Kunsteraad) toekenning en in 2000 word dit by die Klein Karoo Nasionale Kunstefees (KKNK) op die planke gebring. Dit speel af teen die agtergrond van die Anglo-Boereoorlog en beeld die ontberinge uit van die Boerefamilie van ds. Kramer en hulle bediende, die stom Sotho-vrou Semumu, in die Britse konsentrasiekamp. Ander belangrike karakters is 'n Engelse dokter en 'n kampbevelvoerder. Die oorlog word primêr ondersoek vanuit die perspektief van Semumu as verteenwoordiger van die swart mense. Hulle swaarkry is nie opgeteken nie, vandaar die stom hoofkarakter, wie se stem as verteller oor die klankstelsel gehoor word. Deur 'n stem te gee aan die stemlose, word dit ook simbolies die stem van die gewete. Semumu kan nie meer praat nie omdat haar tong uitgesny is nadat sy deur 'n Britse soldaat verkrag is. Dit is egter nie net die swart mense wat in die oorlog soos skroot (vullis of afvalmetaal) behandel is nie. Duisende ander was die slagoffers van haat, geweld en wreedheid en vorm deel van die oorlog se afvalmetaal. Karakters wat deur die oorlog geraak word sluit in die jong Sotho-vrou wat sonder kos of skuiling 'n desperate plan moet uitvoer om aan die lewe te bly; die Britse kolonel wat sy eie nagmerries saamdra; die jong Britse dokter wat besef dat hy sonder keuse deel geword het van 'n bose stelsel; en die Boere wat hulself uiteindelik in 'n gevangenskap veel groter as dié van die oorlog bevind. Hierdie drama is oorspronklik deur Dalro onder die titel "Semumu, die stomme" gepubliseer.

"Zollie" is 'n straatkind van Kaapstad wat saam met sy makkers Snoekie en Draad die Zephyrs-straatbende vorm. Hy probeer sy lewe op dreef kry met die hulp van 'n Griekse restaurant-eienaar se kinderlose vrou. Dit is egter nie so maklik om van sy omstandighede te ontsnap met die alomteenwoordigheid van gom om te snuif, kliënte op soek na seks en die Ouks, 'n mededingende straatbende nie. Lem is die leier van die Ouks en wil oor Zollie en sy bende seëvier. In 2005 verower "Zollie" die Sanlam Teaterprys en die Sanlam-toekenning vir die produksie van 'n nuwe Afrikaanse drama. Dit kry ook 'n NKR-toekenning vir 'n professionele produksie, en Luwes ontvang ook die Sanlam-toekenning vir beste nuwe dramaturg vir Afrikaanse teater. "Zollie" is van 23 tot 28 Junie 2008 in Haarlem, Nederland, op 'n internasionale konferensie oor kindermishandeling en die bemagtiging van die jeug en vroue aangebied, en van 30 Junie tot 3 Julie 2008 in Memphis, Amerika. Ander dramas van hom sluit in "Die waterwyser" en "Die Mure van Jerigo". Hy skryf ook die musiekspel "Waaihoek" en die radiodrama "Nag van die hiëna".

Hy skryf ook in Engels. In 2008 het hy die NKR-toekenning vir die skryf van "Silent Harmonica" ontvang, asook die NKR-beurstoekenning van R150 000 vir dramastudente. Hy ontvang ook die NKR-toekenning vir die skryf van "Don’t shoot the messenger!" Hierdie drama skryf hy in opdrag van die Departement Natuurwetenskappe vir die Darwin-gedenkjaar in 2009. Dit is 'n allegoriese toneelstuk wat ná die première in Maart 2009 in Bloemfontein só gewild was dat dit weer aangebied is. Charles Darwin word op soms speelse en soms ernstige wyse in hierdie stuk deur Griekse klassieke kennis in die vorm van die karakter Ancienti Academicus gekonfronteer. Reli-Gious, wat weer Westerse godsdiens verteenwoordig, kom uiteraard in ernstige konflik met Darwin, die agnostikus, terwyl Incense die Oosterse teorieë oor die ontstaan van die aarde en oor reïnkarnasie verteenwoordig, Africa Nus die Afrika-perspektief en Original Aboriginal die oudste geïsoleerde volk en sy dreamtime-teorie. Om hierdie potensieel kontensieuse kwessies te opper gebruik hy die persoon van die hofnar om die moeilike vrae te vra en die karakters op te roep. Deur humor word die konflik getemper.

Hy vertaal en verwerk etlike dramas vir opvoering. Dit sluit in "La malade imaginaire" van Molière, wat hy as "Ipekonders" op die planke bring. "Piet se tante" is 'n verwerking van die bekende drama "Charley’s aunt" van Brandon Thomas. "Flikvlooie" is 'n verwerking van 'n drama van Feydeau, terwyl "Die huis van Maria Malan" 'n verwerking is van "La casa de Bernarda Alba" van Federico Garçia Lorca en "Maaltyd vir een" 'n verwerking is van die komedie "Dinner for one". Een van sy kortverhale, "Wingerdlootjies", word deur "Die Huisgenoot" gepubliseer.

In 1989 kry hy 'n AA Vita-toekenning as uitstaande Suid-Afrikaanse dramaturg en in 1992 verwerf hy die Piers Nicholson-toekenning vir uitstaande bydrae tot die ontwikkeling van die teater in die Vrystaat. In 2001, 2003, 2004 en 2005 is hy benoem vir die Piers Nicholson-toekenning. In al hierdie jare, behalwe 2005, word hy as die naaswenner aangewys. In 2004 word hy aangewys as die "Volksblad"-Kunstefees se feeskunstenaar van die jaar.

1987 – "Aku vang 'n ster"

1990 – "Die Venus-beeldjie"

1994 – "Graswewenaar"

2005 – "Zollie"

Deur Dalro gepubliseer

1996
1997
1998
1999
2000
2001
2002
2003
2004



</doc>
<doc id="109285" url="https://af.wikipedia.org/wiki?curid=109285" title="Wêreldraad van Kerke">
Wêreldraad van Kerke

Die Wêreldraad van Kerke (WRK) is ’n wêreldwye interkerklike organisasie wat in 1948 gestig is. Sy lede sluit tans (2016) die Anglikaanse Gemeenskap, die Assiriese Kerk van die Ooste, amper alle vertakkings van die Oosters-Ortodokse Kerke, die Ou Katolieke Kerk, die Oriëntale Ortodokse Kerke en die meeste hoofstroom- Protestantse kerke (soos die Lutherane, Mennoniete, Morawiërs en Gereformeerdes en Hervormdes) in, asook sommige evangeliese Protestantse kerke (soos die Baptiste en Pinkster-Protestante). Die Rooms-Katolieke Kerk is nie lid nie, maar vaardig wel geakkrediteerde waarnemers af na WRK-vergaderings. Die WRK het ontstaan uit die ekumeniese beweging en het as basis die volgende stelling:

“Die Wêreldraad van Kerke is ’n genootskap van kerke wat die Here Jesus Christus as God en Verlosser bely volgens al die Skrifte en daarom daarna streef om saam hul gesamentlike roeping te vervul tot eer van een Here: Vader, Seun en Heilige Gees.”

Die WRK beskryf homself as “’n wêreldwye genootskap van 249 wêreldwye, streeks- en substreeks, nasionale en plaaslike kerk wat streef na eenheid, ’n gedeelte getuienis en Christelike diens”. Dit is gesetel in die Ekumeniese Sentrum in Genève, Switserland. Die organisasie se lede sluit kerkgenootskappe in wat gesamentlik aanspraak maak op 590 miljoen lede wêreldwyd in 150 lande, insluitende sowat 520 000 plaaslike gemeentes wat bedien word deur 493 000 predikante en pastore of predikante, asook kerkraadslede, onderwysers en ander.

Sedert ŉ byeenkoms van die Algemene Vergadering in Uppsala in 1968 het die WRK in toenemende mate die terrein van internasionale politiek betree, onder meer deur die implementering van die Program ter Bestryding van Rassisme en die skenking van fondse aan sogenaamde bevrydingsorganisasies, soos Swapo in Namibië en die African National Congress in Suid-Afrika.  Die Wêreldraad van Kerke (WRK) het ontwikkel uit 2 wêreldorganisasies wat na die Eerste Wêreldoorlog ontstaan het. 

Die Lewe en Werk-beweging (Life and Works Movement) het hom toegespits op die koördinering van die praktiese aktiwiteite van kerke, terwyl die Geloof en Orde-beweging (Faith and Order Movement) op geloofsaspekte gekonsentreer het en hom beywer het vir nouer samesnoering van die kerke. Die 2 organisasies het in 1937 tot die besluit gekom om ŉ wêreldraad van kerke te stig en op ŉ konferensie in Utrecht in 1938 is ŉ voorlopige grondwet vir die beoogde organisasie opgestel. 

Vanweë die tussenkoms van die Tweede Wêreldoorlog kon die stigtingsvergadering eers in 1948 in Amsterdam gehou word. Die afgevaardigdes van 147 kerke uit 44 lande het aan die stigtingsvergadering deelgeneem. Die Rooms-Katolieke Kerk is nie lid van die WRK nie, maar word deur waarnemers verteenwoordig. Die WRK is nie 'n kerk op sigself nie, maar slegs 'n forum waar afgevaardigdes van kerke sake van gemeenskaplike belang bespreek, hul aktiwiteite koördineer en saam hul gemeenskaplike geloof in die Drie-enige God bely. 

Die hoofdoel van die organisasie is die bevordering van samewerking tussen en eenheid van die Christelike kerke en besluite kan nie op die lidkerke afgedwing word nie. In 1950 is die grondwet aangevul deur die Toronto-verklaring, wat bekend staan onder die titel "Die Kerk, die Kerke en die Wêreldraad van Kerke". Die beherende liggaam van die WRK is die Algemene Vergadering, wat elke 7 jaar vergader en uit afgevaardigdes van die lidkerke bestaan.

Sedert die stigtingsvergadering in 1948 het die Algemene Vergadering 5 keer byeengekom: in 1954 in Evanston, Illinois, in 1961 in Nieu-Delhi, in 1968 in Uppsala, en in 1975 in Nairobi. Uit die geledere van die Algemene Vergadering word 6 presidente, ŉ ere-president en 'n sekretarisgeneraal gekies. Tussen byeenkomste van die Algemene Vergadering word die werk van die WRK uitgevoer deur-'n sentrale komitee van 120 lede, 'n uitvoerende komitee van 12 lede en ander gespesialiseerde komitees. 

Die werksaamhede geskied onder die toesig van die sekretaris-generaal. Die hoofkwartier van die WRK is in Genève. Die werksaamhede van die WRK word omvat deur 3 programeenhede, naamlik geloof en getuienis, geregtigheid en diens, en onderrig en kommunikasie. Elke eenheid bestaan uit verskillende werkprogramme. Die klem wat sedert die Uppsala-byeenkoms op die programeenheid geregtigheid en diens geplaas word, het aanleiding gegee tot die implementering van die Program ter Bestryding van Rassisme (Programme to Combat Racism, PCR) en die skenking van fondse aan sogenaamde bevrydingsorganisasies in Suid-Afrika, Zimbabwe, Namibië en die destydse Portugese kolonies. 

Die 2 Afrikaanse kerke wat tot die WRK behoort het, naamlik die Nederduitsch Hervormde Kerk van Afrika en die Nederduitse Gereformeerde Kerk (in Kaapland en Transvaal) het op die Cottesloe-konferensie in Johannesburg in 1961 hul lidmaatskap van die WRK opgesê. Die besluit het gevolg op anti-apartheidsvoorstelle wat na die rasse-onluste in Suid-Afrika in 1960 deur die WRK aangeneem is. Suid-Afrikaanse lidkerke van die WRK is die Anglikaanse Kerk, die Evangeliese Lutherse Kerk (Transvaal- en Suidoosstreek), die Metodistekerk van Suid-Afrika, die Morawiese Kerk (Wes- en Oos-Kaap), die Presbiteriaanse Kerk van Suid-Afrika en die Verenigde Kongregasionalistekerk van Suid-Afrika.




</doc>
<doc id="109286" url="https://af.wikipedia.org/wiki?curid=109286" title="Harold Macmillan">
Harold Macmillan

Maurice Harold Macmillan (Belgravia, 10 Februarie 1894 – Chelwood Gate, 29 Desember 1986) was ’n Britse staatsman en eerste minister.
Macmillan het aan Oxford studeer, maar onderbreek sy studie om diens te doen in die Britse leer tydens die Eerste Wêreldoorlog. Hy het die rang van kaptein bereik en onder meer aan die Somme geveg. Ná die oorlog tree hy in diens by die uitgewery MacMillan Publishers, wat sy oupa opgerig het en waar hy direkteur was van 1920 tot 1940. Uit sy huwelik met lady Dorothy Cavendish is vier kinders gebore. Macmillan was lid van die Konserwatiewe Party en word as verteenwoordiger van dié party in 1924 tot lid van die Britse Laerhuis verkies. Hy bly ’n LP tot 1945, maar met ’n onderbreking tussen 1929 en 1931. Hy het vele ekonomiese studies geskryf waarin hy gereeld kritiek uitgespreek het op die beleid van die Konserwatiewe regering. In 1940 word hy sekretaris van die minister van bevoorrading, in 1942 ondersekretaris van kolonies en in 1945 staatsekretaris van die Lugmag. In 1951 word hy minister van behuising, in 1954 minister van verdediging, in 1955 minister van buitelandse sake en later van finansies.

Op 10 Januarie 1957 volg hy sir Anthony Eden op as premier en word enkele weke later verkies tot partyvoorsitter. Onder sy leiding is die welvaartstaat verder uitgebou en vra sy land lidmaatskap aan van die Europese Ekonomiese Gemeenskap, voorloper van die Europese Unie. Die Verenigde Koninkryk se aansoek is afgekeur deur die toedoen van Frankryk se president Charles de Gaulle. Die Macmillan-regering het gesorg vir dekolonisasie in Afrika en Asië en die Verenigde Koninkryk se kernmag uitgebou. Op 18 Oktober 1963 moes Macmillan bedank weens die Profumo-voorval en sy swak gesondheid. Daarna was hy kanselier van Oxford en vanaf 1984 as lord Stockton lid van die Britse Hoërhuis, waar hy krities was jeens die beleid van eerste minister Margaret Thatcher.

Op 29 Desember 1986 is die eerste graaf van Stockton oorlede in sy plattelandse huis, Birch Grove, aan die rand van die Ashdown-woud by Chelwood Gate in Oos-Sussex. Thatcher het hom ná sy dood geloof as ’n baie groot patriot en gesê dat sy afkeur aan haar verkoop van die “familiesilwer” (staatsbates) nooit tussen hulle gekom het nie.



</doc>
<doc id="109287" url="https://af.wikipedia.org/wiki?curid=109287" title="Danie Marais">
Danie Marais

Daniël Johannes Marais is 'n Suid-Afrikaanse skrywer en is op 30 Mei 1971 in Kimberley gebore as een van twee kinders.

Hy het 'n suster, Retha. Sy vader, Kallie, is 'n ingenieur en sy moeder 'n bibliotekaresse en Afrikaans-onderwyseres. Sy ouers het mekaar in Goodwood ontmoet waar hulle hoofseun en hoofmeisie van die Hoërskool J.G. Meiring was. Sy pa kry 'n beurs by die Spoorweë om hom as ingenieur te bekwaam en is besig om hierdie beurs in Kimberley af te werk tydens sy geboorte. Danie gaan skool in Pretoria, waar hy in 1989 aan die Hoërskool Menlopark matrikuleer. In 1993 behaal hy sy B.Com.-graad aan die Universiteit Stellenbosch met regsvakke. Hy ontmoet in 1992 'n Duitse uitruilstudent in Suid-Afrika wat eers musiek studeer en daarna 'n loopbaan as argitek begin. Hy volg haar in Desember 1992 na Duitsland, waar hy vir 'n ruk in Oldenburg as au pair werk. Wanneer sy visum verstryk, trou hulle op haar voorstel in 1994 in Oldenburg. Danie studeer dan vanaf 1995 verder in die onderwys aan die Carl von Ossietzky Universiteit in Oldenburg met Duits, wiskunde en filosofie as hoofvakke en hy gee vanaf 1998 onderwys aan 'n laerskool in Bremen. Eindelik bring hy byna nege jaar in Oldenburg en Bremen in Duitsland deur. Die huwelik werk egter nie uit nie en hy en sy vrou raak vervreemd van mekaar.

Na sy egskeiding keer hy in Augustus 2002 terug na Suid-Afrika en is aanvanklik onderwyser aan die Duitse Skool in Pretoria. Hy word dan in 2003 vryskutjoernalis vir "Rapport" en later ook "Beeld", "Insig" en LitNet in Kaapstad. Verder is hy redakteur van PoësieNet, skryf 'n gereelde rock-rubriek vir "Beeld", resenseer boeke vir "Rapport" en is artikelredakteur vir "Boeke-Insig" en teksredakteur van "Visi". Tot April 2010 is hy adjunk-direkteur van "Rapport Boeke" en hy is ook teksskrywer vir die televisiereeks “"Binneland Sub Judice"”. Vir sy joernalistieke werk word hy in 2013 as Media24 Koerante se naaswenner in die Leefstyl-joernalis van die jaar-kategorie aangewys, veral vir sy artikels oor die popmusikante Fokofpolisiekar, Rolling Stones en Jack Parow, wat in "By" verskyn het. Hy is in 2007 medegasheer saam met Clive Smith, Toast Coetzer en Erns Grundling van "The unhappy hour", 'n alternatiewe musiekprogram op Bush Radio in Kaapstad.

By verskeie geleenthede tree hy in die openbaar op waar hy sy eie gedigte voorlees. Hierdie optredes sluit in Versindaba in 2006 en 2007 op Stellenbosch, Junie 2007 by die Poetry International Fees in Rotterdam in Nederland en Oktober 2007 by die Poetry Africa fees in Durban. Vanaf 2011 is hy ingeskryf by die Universiteit van Stellenbosch waar hy 'n M.A.-graad in Kreatiewe Skryfwerk onder leiding van Marlene van Niekerk deurloop. Per geleentheid is hy begeleidende digter vir SkryfNet, LitNet se aanlyn-skryfskool, waar skoolleerlinge gratis touwys gemaak word oor die digkuns. In Kaapstad trou hy met die kunstenaar en akademikus Karlien de Villiers en hulle woon aanvanklik in Woodstock. Hy vertaal haar grafiese roman in Duits as “"Meine Mutter war eine schöne Frau"”. Hierdie roman word later ook in Spaans en Frans uitgegee. Karlien doseer grafiese kuns aan die Universiteit van Stellenbosch en sy en Danie het 'n dogter, Lea Cecilia. Hierdie huwelik eindig ook in 'n egskeiding.

Hy begin in 1996 in Duitsland gedigte skryf om uiting te gee aan sy depressie en eensaamheid, vasgevang in 'n vreemde land en 'n ongelukkige huwelik. Sy gedigte verskyn sedert 1997 in die Stellenbosch publikasie "Vlugskrif" en die Nederlandse poësietydskrif "Meander" en word ook later in "Tydskrif vir Letterkunde" en "Ons Klyntji" gepubliseer. Sy poësie wyk af van die norm deurdat dit as praatverse getipeer kan word, maar dan verse wat nie gebonde is aan die normale retoriese ritme en spel nie. Dit maak staat op die krag van die beelding en kreatiewe woordgebruik om hoegenaamd as poësie, en nie prosa nie, deur te gaan. Deurentyd loop hy die gevaar om te uitgesponne te dig, met te min struktuur en vorm, en dit is 'n pluimpie vir sy vernuf dat dit selde gebeur. Die positief is dat sy gedigte gewoonlik makliker verstaanbaar is, selfs vir die gewone leser. Sy debuutbundel “In die buitenste ruimte” (waar die titel verwys na sy magtelose gevoel van afgesonderdheid van die wêreld) eerlike praatgedigte wat uitmunt met kreatiewe oorspronklikheid. Die hooftema is 'n verblyf in die vreemde en die vervreemding wat dit in sy verhouding meegebring het. Die bundel bevat ook jeugherinneringe en verse oor die liefde, die digkuns, musiek en taal. Veral treffend is die weerloosheid en hart-op-die-mou eerlikheid van die gevoelens wat hy verwoord. In 2007 verower “"In die buitenste ruimte"” die Eugène Marais-prys, die Universiteit van Johannesburg-prys vir debuutwerk en ook die Ingrid Jonker-prys.

Hy volg hierdie bundel in 2009 op met “Al is die maan 'n misverstand”, waar die hooftema tuiskoms is, nie net in 'n land nie maar ook in 'n nuwe verhouding. Liefdesgedigte en gedigte oor die koms van 'n baba word ook ingesluit. Die bundel in sy geheel is egter steeds ietwat swaarmoedig en verlore van aard, met bedreiging van velerlei aard wat steeds bewoord word. Kenmerkend van die digkuns is 'n aansluiting by die popkultuur met gedurige verwysings na musiek, waardeur doelbewus probeer word om ervarings wat alledaags geword het, te laat herwin aan universele betekenis. Daar word dan ook gebruik gemaak van verskeie vergelykings met en verwysings na populêre musiek, rolprente en die letterkunde. Hierdie bundel word in 2010 met die Suid-Afrikaanse Letterkundetoekenning vir Afrikaanse poësie van die Departement van Kuns en Kultuur bekroon.

Temas in “Solank verlange die sweep swaai” sluit op 'n manier aan by sy eerste bundel, aangesien die trauma van 'n mislukte verhouding en 'n egskeiding weer sterk figureer. Hierdie keer is daar egter bykomend die ervarings as 'n enkelpa en eindelik ook die hoop wat 'n nuwe liefde bring. Die titel van die bundel suggereer 'n groter aanvaarding van die harde werklikheid, in teenstelling met die eerste twee bundels se buite-aardse titels. Hierdie bundel word in vyf afdelings verdeel met vier van die afdelings wat 'n ander adres uitbeeld waar die digter die vorige vyf jaar gewoon het, wat sy nomadiese wit middelklas bestaan sonder doelgerigtheid simboliseer. Die middelste afdeling se titel is “"Frankenstein-verse – 'n tussenspel, 'n kitaarsolo op versoek"”, waarin lewensvrese deur die monster simbolies gestalte kry. Weens die uiters persoonlike aard van sy bundels loop die digter die gevaar van selfbeheptheid en verveling, maar hy temper dit met selfspot en humor, terwyl die menslike van dit wat hy beskryf ook gereeld meer universele toepassing het. Top of Form

In “"Wat swak gedigte weet"” word die lewe byvoorbeeld vergelyk met “'n heruitsending van 'n sepie”, terwyl sy gedigte oor sy mislukte liefdeslewens en afwesige dogtertjie as “oorambisieuse country-liedjies” beskryf word. Daar is talle verwysings na populêre sangers en hulle kwasi-filosofiese lirieke as 'n manier om sy eie haglike situasie in perspektief te stel. “"Wit mens se sad"” tree intertekstueel in gesprek met 'n uitspraak van Ronelda Kamfer, met die tema van die wit mens se skuldgevoel in Afrika wat deel is van die skuldgevoel oor 'n mislukte lewe. Die praatverse kan maklik blote prosa word, maar met 'n sterk beeldende vermoë en knap gebruik van klankbinding word meestal daarin geslaag om die gedigte te heg. Na die trauma van die egskeiding maak 'n nuwe liefde haar opwagting in die voorlaaste gedig van die bundel (“"As jy wil"”), wat 'n sleutelgedig is omdat dit die bundeltitel bevat. Hierdeur word die  toonaard van die bundel verander, sodat die toekoms weereens vol hoop is ten spyte van die verlede se trauma.

Verskeie van sy gedigte word in die 2008 uitgawe van “"Groot verseboek"” opgeneem en van sy gedigte word ook opgeneem in die versamelbundels “"Nuwe stemme 3"”, “"My ousie is 'n blom"”, “"Honderd jaar later"”, “"Versindaba 2006"” en die Nederlandse “"Hotel Parnussus: Poëzie van dichters uit de hele wêreld"”. In 2005 word hy genomineer vir die Daimler-Chrysler prys vir poësie.

'n Keur uit sy rubrieke word gebundel in “Pruimtwak en Skaduboksers”, met die titel wat ook die twee afdelings van die bundel aankondig. “"Pruimtwak"” is aanduidend van die outydse gebruik om 'n stukkie tabak te kou, 'n tydsame doenigheid wat simbolies is van die vertel van 'n storie deur al die kinkels in ag te neem. Hierin word vrae van die skrywer se neefs, niggies, dogter en ander as vertrekpunt geneem om kommentaar te lewer oor die veranderende tydsgees. “"Skaduboksers"” bevat denkbeeldige gesprekke in sy kop met karakters soos Peter Blum, terwyl hy ook wonder oor alles en nog wat, soos wat geword het van Wopko Jensma en vertel van die eienaardighede van musikante soos Freddie Mercury, Bruce Springsteen en Fokofpolisiekar.

Saam met Ronel Foster (de Goede) is hy die samesteller van “Nuwe stemme 4”, waarin aspirant-digters se werk opgeneem word, terwyl hy ook die versamelbundel “As almal ver is” saamstel, waarin Suid-Afrikaners van oorsee af huis toe skryf. Hy vertaal sy tweede vrou, Karlien de Villiers, se grafiese roman in Duits as “Meine Mutter war eine schöne Frau”. Hierdie roman word later ook in Spaans en Frans uitgegee.

In 2015 word Cordis-Trust se Orde van die Beiteltjie aan hom toegeken vir sy deurlopende ywer in die bevordering van areas van die Afrikaanse woordkuns.

2006
2009
2014

Samesteller

2009 - As almal ver is

2010 - Nuwe stemme 4 (saam met Ronel de Goede)

Vertaling

2007 - Meine Mutter war eine schöne Frau – Karlien de Villiers



</doc>
<doc id="109299" url="https://af.wikipedia.org/wiki?curid=109299" title="Koolstofdisulfied">
Koolstofdisulfied

Koolstofdisulfied is 'n chemiese verbinding met die formule . Dit is 'n vlugtige en giftige vloeistof wat baie brandbaar is.

Koolstofdisulfied word in die nywerheid op groot skaal vervaardig. Ongeveer 235 000 ton is in 1991 wêreldwyd geproduseer. Dit kan uit die elemente vervaardig word volgens die reaksie:

Swaweldamp word -onder uitsluiting van lug of vog- deur 'n bed van kool gelei by 800-1000 °C en die gasvormige reaksieproduk word afgevoer. Dit bevat koolstofdioksied, waterstofsulfied, swaweldamp en karbonielsulfied, wat geskei moet word. 'n Ander metode om dit te vervaardig is uit metaan:

Die produk koolstofdisulfied word dikwels onder water gestoor om sy ontbrandingsgevaar te verminder.

Koolstofdisulfied is 'n goeie nie-polêre oplosmiddel. Dit los selfs swawel op. Die stof is reaktief en 55-65% van die produk word gebruik vir die vervaardiging van rayon en sellofaan. Koolstofdisulfied word grootskaals as oplosmiddel van sellulose vir die vervaardiging van kunssy gebruik. Ongelukkig kan die stof se giftigheid tot groot gesondheidsprobleme onder die werkers lei indien dit nie verhoed word dat hulle daaraan blootgestel word nie. 

Ione soos of en amiene kan lei tot nukleofiele aanval of die koolstofatoom en die vorming van tiokarbonate, xantate en ditiokarbamate. Dit word ook gebruik om koolstoftetrachloried te vervaardig volgens die reaksie: 

'n Chemiese demonstrasie is die sogenoemde "blaffende hond". Dit is 'n reaksie tussen koolstofdisulfieddamp met distikstofoksied


</doc>
<doc id="109304" url="https://af.wikipedia.org/wiki?curid=109304" title="Dene">
Dene

Die Dene (Deens: "danskere") is 'n Germaanse nasie en etniese groep inheems aan Denemarke wat 'n gemeenskaplike Deense afkoms, kultuur en geskiedenis deel, en Deens as moedertaal praat. Alternatiewelik is Dene diegene wat in Denemarke woon of in Denemarke gebore is. Omdat die Faroëreilande en Groenland tot die Koninkryk van Denemarke behoort, is ook Faroërs en Groenlanders (Groenlandse Inuïete) Deense staatsburgers.

Dene vorm die titulêre nasie van Denemarke, waar hulle byna 90% van dié land se bevolking uitmaak en nog klein erkende minderhede soos Duitsers leef. Behalwe vir Denemarke kom Deense minderhede ook in Europese lande soos Duitsland (Sleeswyk-Holstein), Noorweë en Swede voor. In Duitsland is die Dene 'n erkende minderheid soos Friese, Roma en Sorbe en omvat sowat 50 000 mense, veral in Suid-Sleeswyk.

Wêreldwyd leef sowat 5,6 miljoen Dene, waarvan omtrent 5 miljoen in Denemarke en 1,3 miljoen in die Verenigde State. Daarbenewens het Dene hul ook in lande soos Australië (50 413), Brasilië (140 000) en Kanada (200 035) gevestig.



</doc>
<doc id="109306" url="https://af.wikipedia.org/wiki?curid=109306" title="Gerrit Pasch">
Gerrit Pasch

Ds. Gerrit Pasch (noemnaam Rabbo, Ladybrand, Oranje-Vrystaat, 14 Februarie 1916 – 9 Februarie 1960) was ’n predikant in die Gereformeerde Kerk en skrywer van die roman "Erfplaas" (1944).

Gerrit Pasch se vader was ds. H.P.J. Pasch en sy moeder J.M.M. Pasch, gebore Schutte. Uit hierdie huwelik is sewe kinders gebore van wie net twee teen 1959 nog geleef het. In 1920 verhuis die Pasch-gesin na Pietersburg en in 1922 gaan Gerrit die eerste keer skool toe. Smiddae is die tyd deurgebring met speel in die groot agterplaas van die pastorie-erf en met die versorging van duiwe, hase en marmotjies. Saans – onder die oorvallende vaak – is die skoollessies nagegaan onder toesig van die ouer susters. In 1959 skryf ds. Pasch: “Vakansies plaas toe en hoe baiekeer is die dae voor hierdie plaasvakansies by sy Boet Kas nie getel nie. Op skool, veral vanaf die vierde skoolstanderd, was die slae veelvuldig ook omdat (ek) net ses maande in std. 3 was en in die helfte van die jaar na die volgende standerd moes gaan!”

Aan die einde van 1927 vertrek die gesin na Lindley in die Vrystaat. Hoewel hy sukkel met Latyn en Engels behaal Pasch sy matriek in 1932. Aan die begin van 1933 vertrek hy na die PUK toe. 1933 is gekenmerk deur ’n geworstel tussen hom en sy vader om die verandering van sy lewensroeping. Hy wou boer word; sy vader wou hê hy moet predikant word. Sy streng vader seëvier en Gerrit bly op universiteit.

1936 was die sterfjaar van sy vader ná ’n siekte van meer as ’n jaar. Aan die einde van daardie jaar slaag hy in sy B.A.-eksamen en aan die begin van 1937 laat hy die vooruitsig om predikant te word, vaar en skryf in as UOD-student. Aan die begin van 1938 word hy aangestel as onderwyser aan die hoërskool op Nylstroom. Twee en ’n kwart jaar van meestersarbeid volg en toe word onbetaalde studieverlof verkry om sy meestersgraad in geskiedenis aan sy alma mater te behaal. Sy planne word verydel nadat hy vanaf Maart tot Junie 1940 op PUK was deur die ingrype van die owerheid. Op 7 Junie is hy geïnterneer en vervoer na Leeukop-interneringskamp. In die kamp word dit onuithoubaar en op 24 September 1940 ná ’n vorige poging slaag hy daarin om te ontsnap. Nou volg vier jaar van vlugtelingskap. Eers ’n jaar van swerwe, dan die aanvaarding van ’n voormanspos op ’n plaas naby Stellenbosch. 

Ná ’n jaar daar word die wêreld gevaarlik en wyk hy uit na Suidwes, waar hy ook voorman word op twee plase, onderskeidelik. In Julie 1940 verskyn ds. P.J. Coetzee skielik een nag op die plaas. Sy oudste suster, Annie, was ernstig siek en wou hom graag sien. Alles is gereël met sir Theodore Truter dat as hy hom oorgee, hy sy suster op parool mag besoek. Hy besluit tot oorgawe. Ná eensame opsluiting en nog drie weke in Koffiefontein kom sy swaer D.J. Malan en ou vriend Flip Venter hom haal om die begrafnis van Annie by te woon. Hy kry parool en keer terug na Suidwes. Maar aan die begin van 1945 word hy verban uit Suidwes en gaan Februarie terug die PUK met die oog op teologiese studie.

Aan die einde van 1949 word hy beroepbaar gestel en aanvaar ’n beroep na Piet Potgietersrust, waar hy bevestig is op 4 Maart 1950. Van toe af toe sy dood was hy daar werksaam. 

Hy is in 1946 getroud met mej. M.Z.E. van der Walt uit die Waterbergse gemeente en waar haar ouers, J.A.E. van der Walt en eggenote H.A. van der Merwe, geboer het op die plaas Doornkop. Uit die huwelik is ses kinders gebore, van wie vyf volwassenheid bereik het, naamlik Hester, Hendrikus, Johanna, Leenster en Johan. Die eersteling, 'n seuntjie, is op nagenoeg ses maande oorlede en op Potgietersrus begrawe, nie ver van waar sy pa ook begrawe sou word nie.

Ds. Pasch het net die een gemeente bedien, aangesien hy ná net 10 jaar in 1960 in die amp oorlede is.



</doc>
<doc id="109311" url="https://af.wikipedia.org/wiki?curid=109311" title="Johannes Christiaan van der Walt">
Johannes Christiaan van der Walt

Ds. Johannes Christiaan van der Walt (distrik Philippolis, Oranje-Vrystaat, Suid-Afrika, 1890 – 7 September 1962) was predikant in ses gemeentes van die Gereformeerde Kerke in Suid-Afrika, waarvan almal buiten die laaste, Colesberg, in die destydse Transvaal.

Johannes van der Walt was reeds voor die Anglo-Boereoorlog in die skool op Philippolis, maar daaraan het die worstelstryd van die twee Boererepublieke ’n end gemaak. Sy vader het hy baie vroeg verloor, en nadat hulle gesinnetjie, moeder en haar twee seuntjies, deur die Engelse in 'n beestrok na die konsentrasiekamp op Norvalspont weggevoer was, het hy daar weer in 'n markeetent skoolgegaan, as dit so genoem kan word.

In 1903 was hy weer in die skool op Philippolis en het toe geworstel met "English, Dutch, Grammar, History", ens. tot hy in 1908 matriek geslaag het. Hy en ’n Jodinnetjie was die eerste matrikulante van die skool op Philippolis. In Januarie 1909 is hy na die Teologiese Skool op Potchefstroom en het onder sulke beroemde manne soos prof. Jan Lion Cachet en Totius studeer. Hy was een van die eerste vier studente wat onder Doktertjie, soos hulle Totius genoem het, in Desember 1914 beroepbaar gestel is.

Weens die ontwrigting van die Eerste Wêreldoorlog en die 1914-rebellie is hy eers in Oktober 1916 in die kombinasie Bethal-Germiston bevestig. Die gemeente Germiston het toe die hele Oos-Rand beslaan, en hy en die ouderlinge het die lidmate per trapfiets besoek. Verder het hy ook nog die volgende kombinasies bedien: Piet Retief, Lichtenburg, Lydenburg, Louis Trichardt en Colesberg. Al die dorpe of dorpies wat onder die ses kombinasies geval het, was 36; en tog het hy daarin geslaag om by al die lidmate jaarliks huisbesoek te doen.

Aan die begin was die vervoermiddels soms trapfietse, perde- en eselkarre en van 1926 af motors. Hy het daarby ook nog verskillende kerke as konsulent bedien. Die kombinasie Lichtenburg het hy die langste bedien, naamlik 18 jaar en nege maande en in die kombinasie Lydenburg het hy die laaste jaar 26 Sondae Nagmaal bedien. Hy het die Gereformeede Kerk in Suid-Afrika klein en swak gesien en geken, maar hy het die kerk ook sien groei en bloei. In al sy jare in die bediening het hy goeie gesondheid geniet.

Hy is in 1930 getroud met mej. Petronella J. van der Walt, en uit die huwelik is twee seuns en twee dogters gebore. Uit sy eerste huwelik is drie seuns en een dogter gebore. Al agt kinders het volwassenheid bereik. Van die seuns uit die eerste huwelik het een professor in Sosiologie op die PUK geword en die ander twee was hoofde of adjunkhoofde aan skole in Pretoria en Rustenburg onderskeidelik. 

Die twee oudstes uit die tweede huwelik was dogters, Etta die oudste (getroud met ds. H.A. Louw) met geen naskoolse opleiding nie nadat sy op die Handelskool in Potchefstroom was, terwyl Annatjie ook ’n onderwyskwalifikasie verwerf het. Wat die twee jongste seuns betref, het die een ’n prokureur geword en die heel jongste, Peet, ’n elektrisiën (die “swartskaap” in die familie omdat hy nie ’n akademiese rigting gevolg het nie). Laasgenoemde is in sy 40's ’n motorongeluk in Windhoek oorlede.

Volgens 'n kleinseun, Pieter Louw, was sy enigste dogter uit die eerste huwelik so ongelukkig oor sy egskeiding en tweede troue toe sy nog baie jonk was dat sy alle bande met hulle verbreek en ná haar huwelik in Suidwes-Afrika gan woon het. Haar suster het lewenslank oor haar “verlore” suster getreur. Ds. Van der Walt was een van die eerste predikante in die Gereformeerde Kerk wat ná sy egskeiding, omstreeks 1930, in die amp aangebly het. Die dogter uit die tweede huwelik, Annatjie, is met die veearts dr. Jean du Plessis getroud.



</doc>
<doc id="109314" url="https://af.wikipedia.org/wiki?curid=109314" title="Praseodimium">
Praseodimium

Praseodimium is 'n chemiese element met simbool Pr en atoomnommer 59.

Praseodymium is 'n sagte, silwerwit, pletbare en smeebare metaal in die lantaniede-groep. Dit word vir sy magnetiese, elektriese, chemiese en optiese eienskappe gewaardeer. Dit is te reaktief om dit in sy gedeë vorm te vind, en aan die lug blootgestel ontwikkel dit stadig 'n groen oksiedlaag.

Die element is vernoem na die kleur van sy primêre oksied . In 1841 skei die Sweedse chemikus Carl Gustav Mosander uit serium-soute 'n residu af wat hy "lantana" noem. Uit lantana skei hy 'n seldsame aardoksied af wat hy "didimium". Eers word aangeneem dat dit 'n oksied van 'n nuwe element is. In 1885, het die Oostenrykse chemikus baron Carl Auer von Welsbach egter didimium in twee soute van verskillende kleure geskei, wat hy praseodimium en neodimium genoem het. Die naam praseodimium is afkomstig van die Griekse " prasinos " (πράσινος), wat "groen" beteken, en " Didimus " (δίδυμος) beteken "tweeling".

Soos die meeste seldsame aardelemente vorm praseodimium gewoonlik trivalente Pr(III) ione. Dit ioon is geel-groen in waterige oplossing, en het verskillende skakerings van geel-groen wanneer dit in glase opgeneem word. Praseodimium word industrieel veral gebruik om geel lig van ligbronne te filter.

Praseodimium is 'n sagte, silwerwit, smeebare, en rekbare metaal in die lantaniede groep. Dit het 'n bietjie meer weerstand teen oksidasie in die lug as europium, lantaan, serium, of neodimium, hoewel dit 'n groen oksiedlaag ontwikkel wat loskom wanneer dit aan lug blootgestel word. Daardeur word meer metaal aan oksidasie blootgestel – 'n sentimeter-grootte monster van Pr sal binne 'n jaar heeltemal oksideer Om hierdie rede word praseodimiummetaal gewoonlik onder 'n lig mineraalolie gestoor of in glas verseël.

In teenstelling met ander seldsame-aarde metale, wat by lae temperature antiferromagnetiese of / en ferromagnetiese ordening ondergaan, bly Pr paramagneties by enige temperatuur bo 1 K.

Praseodimiummetaal verdof stadig in die lug en brand geredelik by 150 °C. Dit vorm praseodimium(III,IV)oksied:

Praseodimium is nogal elektropositief en reageer stadiger met koue water en redelik vinnig met warm water onder vorming van praseodimiumhidroksied:

Praseodimiummetaal reageer met al die halogene:

Praseodimium los geredelik in verdunde swaelsuur op en vorm oplossings met groen Pr(III)-ione, wat bestaan as [Pr(OH)] komplekse:

In sy verbindings kom praseodimium in oksidasietoestande 2, 3 en/of 4 voor. Praseodimium(IV) is 'n sterk oksidant wat onmiddellik water sal oksideer tot suurstof (O), en uit soutsuur die element chloor sal vrystel. In 'n waterige oplossing sal mens net die +3 oksidasietoestand teëkom. Praseodimium(III)soute is geel-groen en die oplossings besit 'n redelik eenvoudige absorpsiespektrum in die sigbare gebied, met 'n band in die geel-oranje by 589-590 nm (wat saamval met natrium se emissiedoeblet), en drie bande in die blou /persgebied, by ongeveer 444, 468 en 482 nm. Hierdie posisies wissel effens met die teen-ioon. Praseodimiumoksied, soos dit verkry word deur van die soute soos die oksalaat of karbonaat in die lug te verbrand, is in wese swart in kleur (met 'n sweem van bruin of groen) en bevat en in 'n ietwat veranderlike verhouding, na gelang van die omstandighede van die vorming. Die formule word gewoonlik as PrO geskryf.

Ander praseodimiumverbindings sluit in:


Die praseodimium wat in die natuur voorkom het net een stabiele isotoop praseodimium-141.
Daar is 38 radioisotope. Daarvan is praseodimium-143 met 'n halfleeftyd van 13,57 dae en praseodimium-142 met 19,12 ure die stabielste isotope. Die orige radioaktiewe isotope het 'n halfleeftyd van minder as ses uur. Die element besit ook 15 nukleêre isomere. Die langstlewende isotoop is praseodimium-138m, praseodimium-134m, and praseodimium-142m.

Die isotope besit massas van 121 tot 159. Die isotope wat 'n laer massas besit as die stabiele isotoop verval gewoonlik met 'n β-proses en vorm gewoonlik serium-isotope. Isotope swaarder as 141 ondergaan gewoonlik 'n β-proses en vorm neodimiumisotope.





</doc>
<doc id="109358" url="https://af.wikipedia.org/wiki?curid=109358" title="Nordiese weerstandsbeweging">
Nordiese weerstandsbeweging

Die Nordiese weerstandsbeweging, of NWB (Sweeds: "Nordiska motståndsrörelsen, SMR", Fins: "Pohjoismainen vastarintaliike, PVL", Noors: "Nordiske motstandsbevegelsen, NMB"), is 'n nordiese nasionaal-sosialistiese organisasie wat ten doel het om deur middel van 'n rewolusie 'n Nordiese nasionaal-sosialistiese republiek bestaande uit die Nordiese lande van Swede, Finland, Noorweë, Denemarke, Ysland en moontlik die Baltiese lande te skep.

Die Nordiese weerstandsbeweging insluit: die Sweedse weerstandsbeweging (Svenska motståndsrörelsen) die Finse weerstandsbeweging (Suomen Vastarintaliike), die Noorse weerstandsbeweging (Den norske motstandsbevegelsen) en die Deense weerstandsbeweging (Den Danske modstandsbevægelse).


</doc>
<doc id="109359" url="https://af.wikipedia.org/wiki?curid=109359" title="UP Debatsvereniging">
UP Debatsvereniging

Die UP Debatsverengiging is 'n debatsvereniging verbonde aan die Universiteit van Pretoria (UP) in Pretoria, Suid-Afrika. Sy lede bestaan hoofsaaklik uit studente van die UP. Die Vereniging is gestig in 2015, maar die Universiteit self het 'n lang en roemryke geskiedenis van debattering en redevoering.

Die Universiteit van Pretoria is een van die voorste debat-universiteite wat onder andere jaarliks deelneem aan die ATKV-Universiteitedebat. Die Universiteit het al een derde van die landswye-finale gewen en spog met 4 podium plekke in die afgelope ses jaar van die kompetisie. UP het ook in 2011 en 2013 met die louriere weggestap.

Juis om hierdie talent ten volle te ontgin, en 'n kultuur van intellektuele diskoers oor aktuele sake in Afrikaans te bevorder, is die UP Debatsvereniging daarop toegespits om verrykende en konstruktiewe debatgeleenthede vir studente te skep op 'n gereelde basis.

Die UP Debatsvereniging is 'n unieke Suid-Afrikaanse studentevereniging in die sin dat die lede van die uitvoerende komitee ("of Kabinet") direk verkies word vanuit alle lede van die Vereniging se Huis. Dit het egter 'n sterk parlementêre inslag en benadering.

Die Vereniging word ook op die selfde wyse bestuur. Mosies van wantroue, begrotingstoesprake en huisstemmings is maar enkele wyses waarop die uitvoerende komitee verantwoordbaar gehou word.

Jaarliks moet daar 'n nuwe Kabinet verkies word vanuit alle stemgeregtigde lede van die UP Debatsvereniging. Stemgeregtigde lede word beperk tot geregistreerde lede van die Vereniging.

Kabinetslede word beperk tot vier een jaar termyne.

Die Kabinet bestaan egter uit die volgende posisies:


Die leuse van die UP Debatsvereniging is 'Ons, die mense van Suid-Afrika' wat ook die eerste woorde van die aanhef van die Grondwet van Suid-Afrika is.
Die doel van die leuse soos gestel in die Vereniging se eie grondwet is om die belangrikheid van elke burger in die land se rol en verantwoordelikheid te beklemtoon. Die waardes van gelykheid, menswaardigheid en 'n grondwetlike demokrasie word verseker deur landsburgers wat aktief deelneem aan Suid-Afrika se aktuele gebeure en politiek.

Die wapen van die UP Debatsvereniging het op verskeie vlakke simboliek daaraan verbonde.

Die olyftakke van die wapen simboliseer vrede en oorwinning. Alhoewel die simboliek van olyftakke sterk in baie Westerse kulture is, word dit ook gevind in talle ander antieke kulture. In konteks van die UP Debatsvereniging behels die olyftakke die vreedsame oorwinning wat in ons land behaal is met ons grondwetlike demokrasie en hoe ons as landburgers elkeen die verantwoordelikheid het om hierdie oorwinning vreedsaam te beskerm deur dialoog te skep en te debatteer.

Die pilare van die wapen simboliseer geregtigheid, stabiliteit en onverganklikheid. Hierdie waardes word in 'n demokrasie verseker deur 'n aktiewe en betrokke bevolking waar debattering en die verwisseling van idees en standpunte sentraal staan.

Daar is hoofsaaklik drie kleure van die UP Debatsvereniging wat ook te vind is in hul wapen. Eerstens verteenwoordig die kleur geel die "speaker" van die Huis wat gesimboliseer word deur struktuur. Tweedens verteenwoordig blou die regering se kant van debatte in die Huis en rooi verteenwoordig die opposisie.

Debatte van die UP Debatsvereniging vind hoofsaaklik plaas op twee wyses – kompetisie- en huisdebatte.

Kompetisiedebatte vind plaas deur lede van die UP Debatsvereniging wat die Vereniging en die Universiteit van Pretoria verteenwoordig by 'n verskeidenheid van kompetisies onder andere die ATKV Universiteite-debat Kompetisie en ander plaaslike kompetisies.

Huisdebatte vind maandeliks plaas tussen alle teenwoordige lede van die Vereniging wat 'n gegewe mosie in die Huis debatteer. Toesprake word vir bepaalde en beperkte tye gelewer en punte van inligting is oop vir enige persoon teenwoordig in die Huis. Hierdie styl beoog om 'n inklusiewe en oop platvorm te skep vir debatte om plaas te vind. Tydens huisdebatte word eksterne en bekende sprekers ook genooi om deel te neem aan die debatte.

Die UP Debatsvereniging is daarop gemik om redevoering en debattering in Afrikaans te bevorder maar neem egter deel aan die breër debatsgemeenskap nie net op die Universiteit van Pretoria se kampusse nie maar ook die land. Lede van die UP Debatsvereniging neem gereeld deel aan talle ander debatskompetisies.

Die UP Debatsvereniging se stigters lede was egter ook die stigters van die eerste Universiteit van Pretoria kampuswye debatskompetisie 'UP Student House Debate' waaraan talle studentverenigings, politieke jeugpartye, koshuise en fakulteitshuise jaarliks deelneem.

Lidmaatskap is beskikbaar vir enige student aan die Universiteit van Pretoria en ere-lidmaatskap word toegeken aan nie-studente lede. Alle debatte van die UP Debatsvereniging is oop vir die publiek om te kom luister en aan deel te neem.

Die Vereniging is tans amptelik gestig as 'n Universiteit van Pretoria studentevereniging met meer as 180 geregistreerde lede.

Die heel eerste vereniging by die Universiteit van Pretoria, was die tweetalige Engels-Nederlandse Letterkundige Debatsvereniging. Die lede van hierdie vereniging het bymekaar gekom op Vrydae omdat dit onmoontlik was ’to compete with the bioscopes on Saturday evenings’ 


</doc>
<doc id="109360" url="https://af.wikipedia.org/wiki?curid=109360" title="Schaapeneiland">
Schaapeneiland

Schaapeneiland is 'n eiland in Saldanhabaai aan die Weskus.

Die eiland van 267 500 vk m lê in die mond van die Langebaan-strandmeer, vorm deel van die Weskus Nasionale Park en val onder die Konvensie van Ramsar. Sedert toegang tot die eiland verbied is, het die plantegroei en seelewe goed herstel. Dit is nou 'n voëlreservaat wat die tuiste is van baie ibisse en 'n groot broeikolonie swartrugmeeue.

In 1612 het die skip "Pearl" onder kapt. Samuel Castleton hiert aangedoen om drinkwater in te skeep. Elf jaar later besoek die Yslander Jon Olafsson met sy skepe Christianshaven en Flensborg die eiland en tref vate walvisolie aan. Dit het gedui op Franse besoekers. Jan van Riebeeck het kort na sy vestiging aan die Kaap vir Sijmon Turver na die omgewing gestuur. En sy geselskap vind hier netjies verpakte robbevelle en leë vate. Ook weer 'n aanduiding van Franse besoekers. Turver begin hier met 'n skaapboerdery. Maar in 1655 en weer in 1670 is die Franse weer hier en slag van die skape. In die Amerikaanse Vryheidsoorlog vind op die eiland selfs 'n skermutseling plaas. Schaapeneiland was nooit 'n goeie bron van guano nie.

Malgas (eiland), Meeuwen, Markus en Jutten lê in die Saldanhabaai. Vondeling is net buite die baai.




</doc>
<doc id="109361" url="https://af.wikipedia.org/wiki?curid=109361" title="Kensington, Johannesburg">
Kensington, Johannesburg

Kensington is een van die oudste voorstede van Johannesburg en volgens sy oppervlak ook een van sy grootstes. Dit word in die weste begrens deur Jeppestown, Troyeville en Belgravia, in die noorde deur Bezuidenhoutsvallei en Judith's Paarl, in die noordooste deur Dewetshof, in die ooste deur Bedfordview en in die ooste en suide deur Reynolds View en Malvern. 

Duisende bome, wat langs paaie geplant is toe die voorstad se padnetwerk op voormalige grond van die plaas Doornfontein in 1902 uitgelê is, en die voorstad se ligging op 'n aantal koppies dra by tot die rustige en dorpsagtige karakter. Dit word beskryf as 'n meer tydlose en besadigde deel van Johannesburg. 

Kensington het vanaf 1897 op die hoogtepunt van die Britse Ryk se magsuitbreiding ontstaan, en dit was ietwat oordrewe Britse nasionalisme ("jingoisme") wat kort ná die oorwinning in die Anglo-Boereoorlog sy stempel op Kensington se toponimie afgedruk het. Nie net die voorstad se naam - afgelei van die welgestelde voorstad Kensington in die huidige Londense Royal Borough of Kensington and Chelsea - weerspieël die anglofiele houding van sy stigter, Max Langermann, 'n Joodse immigrant uit Duitsland en boorling van Floss in Beiere nie, maar daar is ook nie minder as 83 strate wat na Britse oorlogskepe vernoem is nie - naas straatname soos Langermann Drive wat aan die stigter herinner.

Die voorstad is die tuiste van die Hoër Seun- en Meisieskool Jeppe, die Sekondêre Skool Kensington (tot 1992 die Afrikaansmedium Hoërskool Kensington), asook laerskole soos Leicester Road, Kensington (eens die Afrikaansmedium Laerskool Kensington), Sir Edmund Hillary (albei op die grens met Bezuidenhoutsvallei), Kensington Ridge en Eastgate. Die Hoërskool Malvern is geleë op die grens tussen Kensington en Malvern. Die privaat skool Glen Oaks vir kinders met leerprobleme is geleë in Robertslaan. Al dié skole se onderrigmedium is Engels.



</doc>
<doc id="109362" url="https://af.wikipedia.org/wiki?curid=109362" title="Kensington">
Kensington

Kensington is 'n stadsdeel in die Wes-Londense distrik Royal Borough of Kensington and Chelsea. Die noordoostelike deel van die gebied word deur die Kensington-tuine ("Kensington Gardens") beslaan, 'n vroeëre privaat tuin wat intussen in 'n openbare groen ruimte omskep is met Italiaanse en Nederlandse tuine, openbare geboue soos die monument vir prinsgemaal Albert, die Serpentine-galery en Speke se monument.

Die belangrikste winkelstraat in die stadsdeel is Kensington High Street, temidde van 'n digbevolkte en welgestelde buurt waarvan die museumdistrik Suid-Kensington met die musiekteater Royal Albert Hall en die Royal College of Music deel uitmaak. Ook baie ambassades van Europese lande is hier geleë.


</doc>
<doc id="109363" url="https://af.wikipedia.org/wiki?curid=109363" title="Dirk van der Walt">
Dirk van der Walt

Ds. Dirk Jacobus (Dirkie) van der Walt (Edenburg, Oranje-Vrystaat, 15 September 1919 – Johannesburg (blykbaar), Suid-Afrika, 5 November 1985) was van 1951 tot 1985 predikant in vier gemeentes van die Gereformeerde Kerke in Suid-Afrika, waarvan drie in die destydse Transvaal en een, Philipstown in die destydse Kaapland. Hy het op 15 September 1984 65 jaar oud geword. Op 24 Februarie 1985 het hy sy emeritaat aanvaar ná 'n amper 20-jarige bediening in die Gereformeerde kerk Johannesburg-Mayfair. Skaars agt maande later het hy siek geword en ná 18 dae is hy oorlede.

Dirkie van der Walt is gebore en getoë op Edenburg in die Vrystaat. Hy moes die skool op sy geboortedorp ná st. 6 verlaat en in sy vader, P.J. van der Walt, se haarkappery gaan werk waar hy die ambag aangeleer en eindelik ook daarin gekwalifiseer het. Die gesin het in 1938 met hul bedryf na Pretoria verhuis en in 1939 na Potchefstroom waar hy, sy vader en sy broer Piet (later professor in kriminologie aan Unisa en burgemeester van Pretoria) die amptelike haarkappers van die weermagbasis geword het. (Volgens 'n bron het hy in 'n stadium ook in Bloemfontein sy ambag beoefen, maar dis nie bekend in watter jare nie.) 

Met die uitbreek van die Tweede Wêreldoorlog het die vader en sy seuns geweier om die "rooi eed" af te lê waarin hulle trou beloof aan die Geallieerde Magte wat in die oorlog teen die Splimoondhede geveg het. So moes hulle in 1942 'n ander heenkome soek en het hulle weer 'n haarkappery in Pretoria begin.

Van der Walt het eers 'n hele aantal jare nadat hy skool verlaat het, met privaat studie begin. In 1940 het hy so die nasionale junior sertifikaat deur tuisstudie behaal en in 1942 die nasionale senior sertifikaat (matrikulasievrystelling). In 1943 het deur Unisa begin studeer en in 1944 is hy voltyds na die Universiteit van Pretoria, waar hy in 1946 die B.A.-graad behaal het. Van begin 1947 tot einde 1950 het hy in die teologie studeer aan die Teologiese Skool Potchefstroom, waar hy einde 1950 beroepbaar gestel is. In sy studiejare moes hy sy ou gereedskap steeds gebruik, want in sy vrye tyd het hy nog baie koppe geskeer om vir sy studie te betaal. Ds. Sakkie Minnaar, wat ten tyde van ds. Van der Walt se afsterwe predikant was van Delarey, 'n buurgemeente van Johannesburg-Mayfair waar ds. Van der Walt geëmeriteer het, skryf in sy lewensberig in die "Almanak" vir 1987: "Dit was voorwaar 'n lang en moeisame pad waarop die Here die jong Dirk gelei het totdat hy sy eintlike lewenstaak kon begin: op 32 jaar is hy in sy eerste werkkring bevestig. Van hom het dit moed, volharding, geduld,sterk roepingsbesef en baie offers geverg ... Só het ons hom geken: tot die einde 'n dienaar wat wéét dat hy geroep is tot diens en dit gelewer het met selfverloëning."

In Februarie 1951 het hy 'n beroep aanvaar na Koedoesrand-Magol-kombinasie waar hy werksaam was tot Maart 1953. Vandaar is hy na Philipstown, waar hy die kombinasie Philipstown-Strydenburg bedien het tot Julie 1956. Van Augustus 1956 was hy in die gemeente Warmbad, Transvaal, werksaam, alwaar hy gebly het tot 1966. Vir die volgende 19 jaar was hy leraar van die Johannesburg-Mayfair, waar hy sy emeritaat in 1985 aanvaar het (enkele maande voor sy oorlye), die jaar voor dié tweede oudste Gereformeerde kerk aan die Rand met Johannesburg-Oos en Johannesburg-Sentraal saamgesmelt het weens die wegtrek van lidmate uit dié dele van die Goudstad. Ds. Sakkie Minnaar skryf dit was in sy laaste werkkring "waar hy met droefheid beleef (het) hoe die gemeente deur ontvolking kwyn". Met sy koms na Johannesburg in 1966 het Johannesburg-Mayfair 356 belydende en 243 dooplidmate gehad vir 'n sieletal van 599. In sy laaste jaar in die gemeente (1985) en die jaar voor dit ontbind het, het die getalle afgeneem tot 103 belydende en 31 dooplidmate; dus 135 siele, 'n afname van amper 80 persent. 

Ds. Van der Walt het in Maart 1952 het hy in die huwelik getree met Hendrina Francina van der Walt (noemname Noons of Noonsie), jongste dogter van A.J. van der Walt en sy eggenote, en jongste suster van ds. Gert van der Walt, van 1955 tot sy dood op 15 April 1976 predikant van Delarey, sodat die swaers sowat 10 jaar lank in aanliggende gemeentes gearbei het. Uit hierdie huwelik is vier kinders gebore wat, tydens ds. Van der Walt se afsterwe, onder hulle drie seuns en drie dogters gehad het. Ds. Sakkie Minnaar beskryf hulle as 'n gelukkige gesin wat mekaar getroud bygestaan het. "Saam het hulle die mooie belewe en die beproewings gedra. Hy, met sy buitengewone deursettingsvermoë en sin vir reg en billikheid, en Hendrina met haar vriendelike, minsame en dienende geaardheid – mooi gawes wat sy van die Here ontvang het – het kosbare en gewaardeerde werk gedoen in al die gemeentes waar hulle was."



</doc>
<doc id="109365" url="https://af.wikipedia.org/wiki?curid=109365" title="Swede (volk)">
Swede (volk)

Die Swede (Sweeds: "svenskar") is 'n Germaanse nasie en etniese groep inheems aan Swede wat 'n gemeenskaplike Sweedse afkoms, kultuur en geskiedenis deel, en Sweeds as moedertaal praat. Alternatiewelik is Swede diegene wat in Swede woon of in Swede gebore is.
Swede vorm die titulêre nasie van Swede, waar hulle sowat 80% van dié land se bevolking uitmaak. Behalwe vir Swede kom Sweedse minderhede nog in Europese lande soos Finland voor.

Wêreldwyd leef sowat 12,8 miljoen Swede, waarvan sowat 7,6 miljoen in Swede, omtrent 4 miljoen in die Verenigde State en 280 000 in Finland. Daarbenewens het Swede nog in lande soos Kanada (334 765), Argentinië (200 000), Australië (30 375) en Nieu-Seeland (1 257) gevestig.


</doc>
<doc id="109370" url="https://af.wikipedia.org/wiki?curid=109370" title="Aansitter">
Aansitter

'n Aansitter of aansitmotor (ook tong-in-die-kies 'n knormoer genoem) is 'n elektriese motor wat gebruik word om 'n binnebrandenjin, soos 'n petrol- of dieselenjin, aan die gang te kry.

Die elektromotor word vanaf die voertuig se battery aangedryf. Omdat die elektriese stroom te groot is om direk aan die motor te koppel, word 'n aflos ('n soort relê) ingespan om te keer dat dit brand. Die aansitter het 'n klein tandrat, wat by die kransrat op die vliegwiel inskakel. Die aansitter bring die vliegwiel, waaraan die krukas vas in, in beweging. Die verskillende suierslae kom dan in werking sodat die enjin by ontsteking self begin loop.

'n Elektriese aansitter is oor die algemeen 'n gelykstroommotor wat in serie gekoppel is. Dit is 'n groot energieverbruiker wat die battery in 'n kort tydjie kan ontlaai (sowat 10 minute) as die enjin om een of ander rede nie wil begin loop nie. Die aansitmotor ontwikkel ook heelwat warmte, en word maklik beskadig as dit ooreis word.



</doc>
<doc id="109373" url="https://af.wikipedia.org/wiki?curid=109373" title="Gert Pretorius">
Gert Pretorius

Gert Daniël Janse Pretorius (1910 - 1975) was 'n Suid-Afrikaanse skrywer en is op 24 Junie 1910 op Petrusburg in die Vrystaat gebore.

Sy ouers is Gert Cornelis Pretorius (1868–1955) en Hendrina Cecilia Janse van Vuuren (gebore 1875). Op Petrusburg kry hy onderrig aan die plaaslike skool en woon later buitemuurse klasse in die regte aan die Universiteitskollege van die Vrystaat by. Hy tree toe tot die Staatsdiens en doen dan vanaf 1947 vir baie jare joernalistieke werk by "The Argus" in Kaapstad, eers as politieke beriggewer en later as hoof van die groep se kantore in Bellville. Hierna beklee hy 'n pos in die nuusdienspersoneel van die Suid-Afrikaanse Uitsaaikorporasie (SAUK) in Johannesburg en keer dan weer terug na Kaapstad as persskakelbeampte van die Weermag se Kommandement Wes-Kaapland, 'n betrekking wat hy tot met sy dood beklee. As digter, regisseur en dramaturg wen hy talle pryse op Eisteddfods. Hy is getroud met die kunstenares en skryfster Rykie Pretorius (Rykie Hester Heydenreich) en hulle het vier kinders, twee dogters (Gerda Christine en Cecilia Hendrina) en twee seuns (Daniël Janse en Johannes Petrus). Op 23 September 1975 is hy in Kaapstad oorlede.

“Boetatjie”, “Spokie"”, “Die seun van Doodloopstraat” en “Tot siens Boetatjie” beeld in sketsmatige vertellings die lewe van die seun Boetatjie in Distrik Ses uit. Ander karakters sluit in die vrugtesmous oom Gwarrie vir wie hy help om so self 'n geldjie te maak, sy pa, die dronklap Sam, en sy ma Meraai. Hierdie mense se lewensomstandighede en hulle hand-tot-mond bestaan met swaarkry en vreugdes word aangrypend beskryf. “Johnnie” en “Tot siens Johnnie"” beeld die manewales van 'n bruin tuinier uit in 'n aantal humoristiese anekdotes. Johnnie Fagodien meld hom eendag ongevraag by die skrywer aan as sy nuwe tuinier en word dan met sy streke, nukke en eienaardighede deel van die gesin, net soos die huishulp, Haas. Vanuit Plumstead in die suidelike voorstede van Kaapstad trek hy saam na Bellville, maar wanneer die skrywer Johannesburg toe verplaas word, moet hulle afskeid neem van Johnnie. Een van die Johnnie-sketse word as eenbedryf deur die reisgeselskap van die Kaapse Raad vir Uitvoerende Kunste (KRUIK) opgevoer. “Gelowiges en Fariseërs” bevat kortverhale wat vertel van die karakters van 'n plattelandse dorp se doen en late en “Spoelklippies” is 'n bundel kortverhale oor veral ouer mense en uitgeworpenes. “Stil vrou van die see” is 'n bundel kortverhale waarin die lewens van bruin vissers en hul gesinne die oorheersende tema is.

Hy skryf ook 'n biografie van die politikus Bruckner de Villiers (“Man van die daad”) en een van dr. D.F. Malan en sy familie (“Malans van Morewag”). Tot met sy dood is hy besig om te werk aan 'n boek oor die Anglo-Boereoorlog. Verder skryf hy die ongepubliseerde blyspel “Klatergoud”. 

1955
1958
1959
1962
1963
1965


</doc>
<doc id="109374" url="https://af.wikipedia.org/wiki?curid=109374" title="Anlen Marais">
Anlen Marais

Anlen Elisabeth Marais (gebore Jordaan) is 'n Suid-Afrikaanse skrywer en is op 26 September 1953 op Fort Beaufort gebore.

Sy matrikuleer aan die Hoërskool Fort Beaufort en is ook hoofmeisie daar. Haar vader is betrokke by die veiligheidspolisie en haar moeder doseer Latyn en Engels aan die Fort Hare Universiteitskollege op die dorp. Aan die Duitse klooster op die dorp neem sy musiek en Duits-klasse. Sy studeer verder aan die Universiteit van Stellenbosch en behaal die B.A.-graad met hoofvakke Afrikaans en Liggaamlike Opvoeding en in 1975 ook die B.A. Honneurs-graad. Hier is sy lid van die letterkundige laboratorium onder leiding van D.J. Opperman en sy publiseer haar eerste gedigte onder die naam Anlen Jordaan. In 1976 skryf sy in vir 'n M.A.-graad en is ook in hierdie jaar 'n rukkie D.J. Opperman se assistent. Hy word egter ernstig siek, wat veroorsaak dat sy haar studies op die lange baan skuif en Junie en Julie in Nederland as gas van die Nederlands-Zuidafrikaanse Vereniging deurbring.

Na haar terugkeer behaal sy in 1977 aan die Universiteit van Port Elizabeth die Hoër Onderwysdiploma en werk daarna vanaf 1978 tot 1983 as onderwyseres in Afrikaans aan verskeie skole in die Kaap en op Uitenhage. Sy woon in 1985 die ATKV se werkskool by oor die skryf van dramas, onder leiding van Nico Luwes. In 1988 skryf sy in vir 'n graad in kuns aan die Universiteit van Suid-Afrika. Sy slaag haar eerste jaar met Beeldhou as hoofvak, maar neem slegs Kunsgeskiedenis in haar tweede jaar. Saam met Patricia Smith is sy in 1992 verantwoordelik vir 'n kinderreeks oor omgewingsbewaring, “"Moeder Aarde"”, wat in die "Siembamba"-radioprogram van Afrikaans Stereo uitgesaai word. Hierdie program is so suksesvol dat sy in 1993 'n opvolgreeks van nog tien episodes skryf. In 1998 tree sy op as een van die aanbieders vir die skryf van radiodramas en dramas by die Universiteit van Port Elizabeth se skryfskool en in dieselfde jaar bied sy vir die Departement van Kuns en Kultuur 'n drama werkswinkel op Graaff-Reinet aan. In 2013 verwerf sy die B.Th.-graad aan die Universiteit van Stellenbosch en daarna in 2014 die M.Th.-graad met 'n verhandeling oor “" 'n Kerkhistoriese herlees van The Genadendal Diaries (1792–1796), met as lens die vraag na die verband tussen gender, gesondheid en godsdiens"”. Sy is lid van die Suid-Afrikaanse Akademie vir Wetenskap en Kuns en is ook 'n skilder wat alreeds uitgestal het. Sy is getroud met die geneesheer dr. A. Marais en vestig haar in Despatch, waar haar man 'n praktyk het. Hulle het 'n seun, Ernst.

Sy begin dig in standerd ses nadat sy Van Wyk Louw se “"Vroegherfs"” in 'n tydskrif gelees het. Op universiteit word van haar verse in die universiteitspublikasies gepubliseer. In 1984 maak sy haar debuut wanneer van haar verse in die versamelbundel “Visier” verskyn. Beide T.T. Cloete en Daniël Hugo meen in hulle resensies van hierdie bundel dat Anlen se verse die meeste uitstaan. In haar debuutbundel “Die wolf in die blare” tref verskeie gedigte met hulle sensitiewe beelding van die huis, die taak van die vrou en die gesinsverhoudinge tussen man en vrou en kind. Die titel van die bundel verwys na die kinderverhaal van die wolf en drie varkies en die vrese van die verhaal en kindersprokies in die algemeen word ondersoek, asook die ma se vrese en die rol wat dit speel. Hoogtepunte in die bundel is “"Ballade van die huwelik"” en “"Selfportret op 33"”, wat getuig van 'n verbondenheid met die donker kontinent Afrika.

Wanneer haar moeder op sterwe lê aan keelkanker en slegs per skrif kan kommunikeer, vorm dit die grondslag van haar bundel “Muur van berge”. Die elegiese lydensgeskiedenis van ses maande word kreatief aangebied sodat dit nie 'n treurmare word nie. Die digter maak gebruik van die kommunikasie tussen haar en haar ma, met die notas waarop haar ma haar opstand, nood en ongemak uitdruk, waarop sy reageer. Hierdie tyd roep ook herinneringe op, sodat die dood teen die lewe, hede en verlede teen mekaar uitgespeel word. Die laaste krabbeling van die moeder is “muur van berge”, waar die bundel sy naam vandaan kry en wat 'n herlewingsvisioen aandui. Na die dood en begrafnis roep die digter gelukkige herinneringe terug, waardeur die lewe dan triomfeer bo die dood. Treffende gedigte is “"Lappop"” met sy uitbeelding van die vrou in die hospitaal, “"Vlerke"” wat haar geleidelike losmaak van die wêreld beskryf en sommige kort gedigte wat slegs 'n enkele indruk of insig kommunikeer, soos “"Ontmoeting"” en “"Gangaf"”. Van haar gedigte word opgeneem in “"Groot verseboek"”, “"Die Afrikaanse poësie in 'n duisend en enkele gedigte"”, “"Sy sien webbe roer"” en ook in “"Junior Keur"”, 'n bloemlesing wat aan skole voorgeskryf word.

Sy skryf ook dramas en haar “Wittakker se laaste trippie” word in 1988 by die ATKV-Kampus-toneelfees deur die dramastudente van die Universiteit van die Witwatersrand opgevoer. Hierdie drama kan beskryf word as post-protesteater en teater van versoening, waarin Wittakker 'n Engelse narkotiseur is wat gereeld saam met 'n groep bruin vissers gaan visvang. Die Sinodale Kommissie van die NG Kerk in Oos-Kaapland onder leiding van dr. Japie Greeff nader haar in 1990 met die versoek om 'n passiespel te skryf en “Die passie van ons Heer” (waarvoor sy beide die teks en die lirieke skryf) word hierna meermale in Port Elizabeth onder haar regie opgevoer. Op versoek van Volkswagen Musicative skryf sy in 1992 die musiekspel “O moon of wonder and despair”, terwyl haar Kersspel “Die seuns van Jonathan” in dieselfde jaar sy eerste opvoering in Bloemfontein beleef. In 1993 ontvang sy 'n uitnodiging om haar kinderdrama “Koer-Koer” vir opvoering te neem na die Third International Women Playwrights Conference in Adelaide in Australië. Sy skryf die teks en neem die regie waar van die musiekblyspel “Noah was his name” wat in 1995 deur die Hoërskool Brandwag in Uitenhage opgevoer word. In 1995 neem sy deel aan die BBC World Service se dramawedstryd en sy word bekroon as beste dramaturg in Afrika en die Midde-Ooste vir “Dear Miester Mandela”. Die drama is oorspronklik in Afrikaans geskryf en toe in Engels vertaal en die Afrikaanse weergawe, “Horiesô Madiba”, word in 1997 deur KRUIK by die Klein Karoo Nasionale Kunstefees opgevoer. Hierdie drama het as gegewe 'n Engelse soldaat wat tydens die Anglo-Boereoorlog 'n kind by 'n swart werker op 'n Boereplaas het. Hierdie kind ontvang na negentig jaar 'n erfporsie van sy Engelse pa se kant van die familie. Hy kan nie lees of skryf nie en die drama is die brief wat hy aan sy vrou dikteer, opgedra aan Mandela. Op hierdie wyse word die gebeure van die afgelope honderd jaar in Suid-Afrika dan belig uit die perspektief van een van die agtergeblewenes. Ook radiodramas verskyn uit haar pen en “Die medic” word in 1999 oor Radiosondergrense uitgesaai en is een van die tien finaliste vir hierdie sender se jaarlikse hoorspelkompetisie. In 1999 word sy deur die BBC genomineer om deel te neem aan die Alexander Onassis International Competition Prize for the Composition of an Original Theatrical Play.

In 1979 skryf die Departement van Nasionale Opvoeding 'n prosawedstryd uit. Geen wenner of naaswenner word aangewys nie, maar sy wen die gesamentlike derde prys vir haar manuskrip “Op parool”. In 2002 haal sy die kortlys vir die toekenning van die Sanlam-prys vir jeuglektuur.

Die Departement van Kuns en Kultuur vereer haar in 1998 met 'n toekenning vir haar kulturele bydrae oor twintig jaar in die Oos-Kaap. In 1999 ontvang sy 'n oorkonde van die ATKV vir haar bydrae tot Afrikaans. Met haar vyftigste verjaarsdag in 2003 vereer die Port Elizabethse Amateur Toneelvereniging haar vir haar bydrae tot Afrikaans deur “"Die storieboom"”, 'n toneelstuk oor haar werk, op te voer.

1988 – Die wolf in die blare

1999 - Muur van berge


</doc>
<doc id="109375" url="https://af.wikipedia.org/wiki?curid=109375" title="Lys van Suid-Afrikaanse vaktydskrifte">
Lys van Suid-Afrikaanse vaktydskrifte

Hier volg 'n lys van Suid-Afrikaanse vaktydskrifte:




</doc>
<doc id="109385" url="https://af.wikipedia.org/wiki?curid=109385" title="Marsh Memorial Homes">
Marsh Memorial Homes

Marsh Memorial Homes is 'n kinderhuis in Rondebosch onder beheer van die Metodistekerk.

Hierdie inrigting is in 1901 tydens die Tweede Vryheidsoorlog gestig toe die sakeman William Marsh 'n bedrag van £300 000 pond vir 'n weeshuis nagelaat het. 'n Kapel is in 1922 bygebou. Die besonder mooi gebouekompleks is tot gedenkwaardigheid verklaar.


</doc>
<doc id="109387" url="https://af.wikipedia.org/wiki?curid=109387" title="Teologiese Kweekskool (Stellenbosch)">
Teologiese Kweekskool (Stellenbosch)

Die Teologiese Kweekskool op Stellenbosch is die oudste opleidingsinstelling in Suid-Afrika vir predikante van die Nederduitse Gereformeerde Kerk.

Dr. Abraham Faure word as die vader van die seminarium beskou omdat hy reeds in 1824 'n pleidooi in "Het Nederduitsch Zuid-Afrikaansch Tydschrift" gelewer het vir die oprigting daarvan. Die artikel het gedien as voorbereidingswerk op die Kaapse Kerk se eerste sinode wat later daardie jaar gehou is. 'n Kommissie is tydens die sinode benoem om 'n konsep-reglement vir so 'n seminarie op te stel.

Op die volgende sinode het die saak weer ter sprake gekom en allerlei planne is beraam om uitvoering aan die gedagte te gee. Maar omdat die owerheid nie bereid was om enige geldelike steun te verleen nie, is die sinode van 1834 verplig om die ideaal te laat vaar.

Teen 1847 ontstaan daar 'n ernstige gebrek aan leraars. Teen die sinode van 1824 was daar net 14 Kaapse gemeentes, maar teen 1847 reeds meer as dertig in Kaapland en een in Natal met talle lidmate wat elders in die land bearbei moes word. 'n Ander, ernstige rede was die invloed van die liberalisme aan Nederlandse universiteite waar Suid-Afrikaanse studente moes gaan studeer. Daarom maak die Sinodale Kommissie ná die Sinode van 1852 die eerste benoemings. Ds. Nicolaas Beets en ds. F.G. van der Ham het egter albei bedank.

Hierna ontstaan 'n pennestryd in onder meer die "De Kerkbode" aan die Kaap oor die voorgenome stigting. Party lidmate voel twee hoogleraars sou te min wees om die werk te behartig en dat die leraarstand aan die Kaap sou verval. Ander reken weer dat die Nederlandse universiteite die vernaamste geloofswaardes loën en dat die Kerk in Suid-Afrika magteloos daarteenoor staan.

Uiteindelik is op die Sinode van 1857 met groot meerderheid besluit om die Teologiese Seminarium sonder versuim op te rig. Die Sinodale Kommissie benoem vir ds. G.W.A. van der Lingen van die Toringkerk in die Paarl en ds. John Murray van die NG gemeente Burgersdorp as eerste hoogleraars. Eersgenoemde bedank egter en ds. N.J. Hofmeyr word in sy plek verkies. 'n Derde professor sou aangestel word sodra die fondse toereikend was en die inrigting sou op 1 November 1858 open. Aangesien geen studente hulle egter aangemeld het nie, kon die beplande opening nie plaasvind nie.

Die volgende jaar is vier studente toegelaat en op 1 November 1859 vind die plegtige opening plaas. 'n Groot skare uit die dorp en omliggende dele het in die kerkgebou vergader. Na die openingsgebed deur dr. Abraham Faure het prof. Hofmeyr 'n treffende feesrede na aanleiding van 1 Korintiërs 3:9 ("Statebybel") gelewer: "Want wij zijn Gods medearbeiders; Gods akkerwerk, Gods gebouw zijt gij." Daarna vind die optog deur ereboë na die Kweekskool plaas terwyl sowat 40 meisies blomme oor die prosessie strooi.

Die eerste vier studente aan die Kweekskool was:

Die gebou van die Kweekskool is opgerig op die perseel van die eerste drosdy wat in 1686 hier gebou is. Nadat dit in 1762 afgebrand het, is dit in die Kaaps-Hollandse styl herbou en tot 1827 as 'n drosdy gebruik. Die teologiese kweekskool van die NG Kerk is in 1859 hier geopen. Sedertdien is die gebou 'n paar maal vergroot en het dit verskeie stylveranderinge ondergaan. Dit is in 1981 tot monument verklaar.

In die tuin voor die kweekskool staan die standbeeld bekend as Pienk Piet en die John Murray-standbeeld. Die Kweekskoolboom is ook 'n gedenkwaardigheid.



</doc>
<doc id="109388" url="https://af.wikipedia.org/wiki?curid=109388" title="Yslanders">
Yslanders

Die Yslanders (Yslands: "Íslendingar") is 'n Germaanse nasie en etniese groep inheems aan Ysland wat 'n gemeenskaplike Yslandse afkoms, kultuur en geskiedenis deel, en Yslands as moedertaal praat. Alternatiewelik is Yslanders diegene wat in Ysland woon of in Ysland gebore is.

Yslanders vorm die titulêre nasie van Ysland, waar hulle sowat 93% van dié land se bevolking uitmaak. Wêreldwyd leef sowat 450 000 Yslanders, waarvan 8 199 in Denemarke, 7 839 in Noorweë en 5 204 in Swede.

Die Yslanders is hoofsaaklik nakomelinge van Dene en Noorweërs wat as Wikings omtrent 900 in Ysland gevestig het, asook in kleiner mate van Iere, Skotte en Walliesers.


</doc>
<doc id="109389" url="https://af.wikipedia.org/wiki?curid=109389" title="Mongoolse tale">
Mongoolse tale

Die Mongoolse tale is 'n taalfamilie wat uit 15 tale bestaan en deur sowat 7,5 miljoen mense in Oos-, Suid- en Wes-Asië gepraat word. Dié taalfamilie bestaan uit vier groepe, naamlik die Sentraal-Mongoolse en die Suid-Mongoolse tale, asook die tale Daur en Moghol, waarvan die laasgenoemde waarskynlik uitgestorwe is. Soms word die Mongoolse tale ook in ses takke verdeel: Dagoer, Oos-Mongools, Sentraal-Mongools, Moghol, Suid-Mongools en Kitan, waarvan Sentraal-Mongools uitgestorwe is.

Die grootste tale (volgens moedertaalsprekers) is: Mongools (6 miljoen), Kalmikies (360 800) en Boerjaties (329 100). Net in Binne-Mongolië van die Volksrepubliek China word vir die plaaslike Mongoolse taal nog die tradisionele Mongoolse skrif gebruik, terwyl in Mongolië asook vir Boerjaties en Kalmikies in Rusland die Cyrilliese alfabet gebruik word.

Sommige taalkundiges groepeer die Mongoolse tale saam met die Toengoesiese en die Turkse tale, soms nog met die Japannese tale, Koreaans en Ainoe, by die Altaïese tale, hoewel dit algemeen betwis word.




</doc>
<doc id="109391" url="https://af.wikipedia.org/wiki?curid=109391" title="Salman Khan (onderwyser)">
Salman Khan (onderwyser)

Salman Amin "Sal" Khan (Bengaals: সালমান খান, gebore in New Orleans op 11 Oktober 1976) is 'n Amerikaanse internetonderwyser van Bengaalse afkoms en stigter van die Khan Academy, 'n gratis aanlyn niewinsgewende onderwysdiens. Met behulp van meer as 2700 YouTube-video's (2011) verduidelik Khan 'n groot aantal onderwerpe uit.

Khan is oorspronklik 'n elektriese ingenieur. Hy het 'n MSc aan Massachusetts Institute of Technology en daarbenewens 'n MBA aan Harvard Business School verwerf.

Sy onderwysloopbaan het aan die einde van 2005 begin toe hy sy neef deur middel van die internet met wiskunde gehelp het. Die sukses daarvan het hom beïnvloed om in 2006 sy videolesse op YouTube te publiseer. Voor 2009 het hy as 'n heining fonds ontleder gewerk, maar tans raak hy voltyds betrokke met sy aanlyn onderwysdiens.


</doc>
<doc id="109393" url="https://af.wikipedia.org/wiki?curid=109393" title="Hans-Dietrich Genscher">
Hans-Dietrich Genscher

Hans-Dietrich Genscher (* 21 Maart 1927 in Reideburg, Sakse-Anhalt; † 31 Maart 2016 in Wachtberg, Noordryn-Wesfale) was 'n Duitse politikus van die liberale Vrye Demokratiese Party (FDP).

Van 1965 tot 1998 was hy 'n lid van die Bundestag gewees. Van 1969 tot 1974 was hy minister van Binnelandse Sake en van 1974 tot 1992 minister van Buitelandse Sake asook Vise-Kanselier. Van 1974 tot 1985 was hy ook partyvoorsitter gewees.



</doc>
<doc id="109394" url="https://af.wikipedia.org/wiki?curid=109394" title="Khadijah bint Khuwaylid">
Khadijah bint Khuwaylid

Khadījah bint Khuwaylid, Khadījah al-Kubra (Khadijah die Grote) of net Khadijah (Arabies: خديجة بنت خويلد‎, 555 of 567 – 620 van ons jaartelling) was die eerste vrou van die Islamitiese profeet Mohammed. Sy was die dogter van Khuwaylid ibn Asad en Fatimah bint Za'idah. Sy word beskou deur die Moslems as die "Moeder van die gelowiges" (d.w.s Moslems), sy was ook die eerste persoon wat tot Islam bekeer het.


</doc>
<doc id="109395" url="https://af.wikipedia.org/wiki?curid=109395" title="Fatimah">
Fatimah

Fāṭimah bint Muḥammad (/ fætəmə, fɑːtiːˌmɑː /; Arabies:. فاطمة "Fatimah"; gebore 605 of 615 - gesterf 28 Augustus 632) was die jongste dogter van die Islamitiese profeet Muḥammad en Khadijah bint Khuwaylid, vrou van Ali en moeder van Hasan en Hussein, asook een van die lede van Ahl al-Bayt.



</doc>
<doc id="109396" url="https://af.wikipedia.org/wiki?curid=109396" title="Finne">
Finne

Die Finne (Fins: "suomalaiset", Sweeds: "finnar") is 'n Fins-Oegriese nasie en etniese groep inheems aan Finland wat 'n gemeenskaplike Finse afkoms, kultuur en geskiedenis deel, en Fins of Sweeds as moedertaal praat. Alternatiewelik is Finne diegene wat in Finland woon of in Finland gebore is.

Finne vorm die titulêre nasie van Finland, waar hulle sowat 89% van dié land se bevolking uitmaak. Naas Finne leef nog klein minderhede soos Swede (5,3%), Russe (1,3%) en Estlanders (0,8%) in Finland. Behalwe vir Finland kom Finse minderhede nog in Europese lande soos Swede (4,5%) en Rusland (0,03%) voor.

Wêreldwyd leef sowat 7 miljoen Finne, waarvan tussen 4,87 en 5,1 miljoen in Finland, 636 587 in die Verenigde State, 265 215 in Kanada, tussen 156 045 en 712 000 in Swede en tussen 34 300 en 127 600 in Rusland. Daarbenewens het Finne nog in lande soos Brasilië (98 000) en Australië (30 359) gevestig.

In teenstelling met die ander inheemse etniese groepe van Skandinawië (Dene, Faroërs, Noorweërs, Swede en Yslanders) wat tot die Germaanse volke behoort en Noord-Germaanse tale praat, behoort die Finne saam met Estlanders en Hongare tot die Fins-Oegriese volke. Die meeste Finne is aanhangers van die Lutheranisme (~4 miljoen), gevolg deur die Fins-Ortodokse Kerk (58 000), Neopaganisme of "Suomenusko" en die Rooms-Katolieke Kerk (9 000).


</doc>
<doc id="109398" url="https://af.wikipedia.org/wiki?curid=109398" title="Murray-Hofmeyr-gedenkteken">
Murray-Hofmeyr-gedenkteken

Die Murray-Hofmeyr-gedenkteken is 'n monument in die tuin van die Stellenbosse Kweekskool wat opgerig is ter ere van proff. John Murray en Nicolaas Hofmeyr. 'n Standbeeld ter nagedagtenis aan prof. John du Plessis, genaamd Pienk Piet, staan in dieselfde tuin. 

Hierdie gedenkteken ter nagedagtenis aan die eerste twee hoogleraars aan die NG Kerk se Kweekskool is op 27 Augustus 1913 onthul deur dr. Andrew Murray, 'n broer van prof. Murray.

Die beeld toon 'n staande prof. Murray en 'n sittende prof. Hofmeyr. Hulle was die eerste professore verbonde aan hierdie kweekskool. Aan die sykante van die fondament is afbeeldings van die bekende NG predikante Andrew Murray, J.H. Neethling, Abraham Faure en G.W.A. van der Lingen. Aan die agterkant van die fondament word die vyftigjarige bestaan van die kweekskool in 1909 herdenk.


</doc>
<doc id="109399" url="https://af.wikipedia.org/wiki?curid=109399" title="Giorgio Armani">
Giorgio Armani

Giorgio Armani (gebore 11 Julie 1935) is 'n Italiaanse ontwerper. Hy is veral bekend vir sy manspakke, wat baie gesog en peperduur is. Sy bekendste handelsmerke is "Giorgio Armani" en "Emporio Armani". Naas klere sluit sy sakeryk ook brille, horlosies, skoonheidsmiddels, parfuum en juwele in. Sy ontwerpe is bekend vir hul skoon, gestileerde lyne.

Armani is in die Noord-Italiaanse dorpie Piacenza in Emilia-Romagna gebore. Hy studeer aanvanklik medisyne, maar verruil dit later vir fotografie. Hy begin sy maatskappy, "Armani", in 1974. In 2001 is hy, met 'n jaarlikse omset van $1,691 triljoen, as die suksesvolste ontwerper wat Italië opgelewer het beskryf.

In 1996 is Armani saam met verskeie ander mode-ontwerpers van korrupsie aangekla. Hy herstel van die terugslag en word in 2002 tot "Goodwill Ambassador" vir die Verenigde Nasies se vlugteling-program benoem. In September 2003 is hy in Beverly Hills met die eerste "Walk of Style Award" vereer vir sy bydraes tot die mode en vermaaklikheidswêreld. 'n Plaket met sy naam daarop is tydens die geleentheid op die nuwe "Rodeo Drive Walk of Style" aangebring.

In 2016 onderneem hy om nie meer pelse van diere in sy modereekse te gebruik nie, maar om na sintetiese alternatiewe oor te skakel.



</doc>
<doc id="109403" url="https://af.wikipedia.org/wiki?curid=109403" title="Irannese volke">
Irannese volke

Die Irannese volke is 'n Indo-Europese etnolinguistiese groep wat die sprekers van die Irannese tale behels. Hulle is inheems aan die Irannese hoogland tussen die Eufraat-Tigrisrivier in die weste, die Kaukasus in die noordweste, die Kaspiese See en Sentraal-Asië in die noorde, die Indus in die ooste en die Persiese Golf in die suide met lande soos Iran, Afghanistan, Pakistan en Tadjikistan. Die verspreiding van beide die Irannese volke en Irannese tale het met die uitbreiding van die Persiese Ryk gepaard gegaan.
Die grootste etniese groepe (volgens bevolking) is: Perse (90 miljoen), Pasjtoene (49 miljoen), Koerde (30–32 miljoen), Tadjike (16–20 miljoen), Beloetsje (10 miljoen) en Hasara (7–8 miljoen). Hulle praat Irannese tale soos Persies (57 miljoen), Pasjtoe (ca. 50 miljoen), Koerdies (30 miljoen), Dari (ca. 12,5 miljoen), Tadjiks (ca. 8 miljoen), Beloetsji (5 miljoen) of Zazaki (2–4 miljoen) as moedertaal.


</doc>
<doc id="109410" url="https://af.wikipedia.org/wiki?curid=109410" title="Aristofanes">
Aristofanes

Aristofanes (Grieks: Ἀριστοφάνης, [aristopʰánɛːs]; 457–385 v.C.) was 'n Antieke Griekse dramaturg wat komiese toneelstukke geskryf het en as die voorste skrywer van Griekse komedies beskou word. Hy het 40 toneelstukke geskryf, waarvan slegs 11 in hul geheel oorleef het. Ten minste twee hiervan, "Die paddas" en "Lusistrata", is in Afrikaans vertaal. Sy satiriese stukke is teen die beroemdes van sy dag gemik en beskryf die swakhede van gewone mense.

Antieke Griekse teater is aanvanklik in kompetisies-formaat op die Dionisiese fees ter ere van die god Dionysos aangebied. Dit is interessant dat Aristofanes nie altyd hierdie kompetisies gewen het nie, maar omdat die toneelstukke verlore geraak het, kan dit nie vandag met mekaar vergelyk word nie.

Van die elf blyspele wat behoue gebly het is die eerste, "Die Acharniërs", in 425 v.C. aangebied, en die laaste, "Rykdom", in die jaar 388 v.C. ná die val van Athene, in die tyd van die Spartaanse besetting. Sy werk strek dus deur die tydperk van die Peloponnesiese oorlog, deur die laaste jare van die glorieryke imperiale stad tot aan die finale nederlaag, en gee 'n duidelike beeld van die faktore wat tot die vernietiging van Athene bygedra het.

Sy bekendste stuk, "Lusistrata", handel oor 'n groep vroue wat teen oorlog protesteer. Hulle besluit om omgang met hulle mans te weier tot die oorlog verby is.
Van sy werke wat in Afrikaans vertaal is:


</doc>
<doc id="109412" url="https://af.wikipedia.org/wiki?curid=109412" title="Ludi Botha">
Ludi Botha

Ludi Botha (gebore op 16 Januarie 1980 in Kemptonpark) is 'n vryskutomroeper by Radio Laeveld (100.5FM). Hy het sy loopbaan op Junie 2012 by Radio Laeveld begin.


</doc>
<doc id="109416" url="https://af.wikipedia.org/wiki?curid=109416" title="Pretoria-Wes">
Pretoria-Wes

Pretoria-Wes is 'n gevestigde ouer voorstad geleë net wes van Pretoria se sentrale besigheidsdistrik. 
Die Pretoria-skougrond, Pilditch-stadion en die Heldeakker is hier geleë.



</doc>
<doc id="109417" url="https://af.wikipedia.org/wiki?curid=109417" title="NG gemeente Grootrivier">
NG gemeente Grootrivier

Die NG gemeente Grootrivier is ’n gemeente in die Noord-Kaaplandse Sinode van die Nederduitse Gereformeerde Kerk.

Grootrivier is een van die jongste “skema”-gemeentes van die NG Kerk aan die Oranjerivier en lê aan die suidelike oewer van die rivier. Met sy stigting het die gemeentegrense gestrek van Straussburg, sowat 11 km suidoos van Upington tot by Karos, sowat 32 km verder. Met enkele uitsonderings het die gemeente met sy stigting bestaan uit erfhouers, latere intrekkers wat hulle 20, 30 jaar vantevore aan die verskillende besproeiingskemas aan dié deel van die rivier kom vestig het. Daar was oorspronklik drie wyke in die gemeente: Straussburg (Vaalkoppies), Matjiesrivier en Karos. Afsonderlike dienste is op gelyke voet in elk van die wyke gehou. 

Weens die gebrek aan sentralisasie het dit aan die begin onwaarskynlik gelyk dat 'n kerkgebou opgerig sou word. Die drie wyke het egter onderskeidelik sedert 1943, 1936 en 1931 elke ’n kerksaal gehad. Die wyke was eintlik die plaas van die drie eerste rivierboere. Hulle was: Frederick Johannes Strauss, uit die distrik Calvinia, wat hom op 10 Maart 1875 langs die rivier gevestig en sy plaas Matjiesrivier genoem het; sy kleinneef Koos Strauss, wat hom 'n paar jaar later gevolg en Vaalkoppies aangelê het; en, nog 'n paar jaar later, oom Jan Steenkamp, oorspronklike eienaar van die plaas Karos. Hierdie en ander vroeë intrekkers is deur die leraar van die gemeente Carnarvon bearbei. 

Die eerste kerkdiens vir blankes is in 1883 deur ds. De Villiers van Carnarvon in 'n rietsteier op die plaas Matjiesrivier waargeneem. Oom Frikkie was die eerste kerkraadslid van hierdie geweste en hy het die kerkie laat oprig. Sy wyk het toe ingesluit 'n gebied wat vandag uit vier gemeentes bestaan. Selfs na 1889, toe die rivierboere in die gemeente Kenhardt geval het, moes hy nog afstande van meer as 110 km, per perdewa aflê om sy oefeningsbeurt waar te neem. Met die stigting van die gemeente Upington in 1893 was 'n ander kerkplek beskikbaar, maar 'n vol rivier het dit nogal dikwels vir die oewerbewoners aan die suidekant moeilik gemaak om nagmaal by te woon. 

Die aanleg van die verskillende besproeiingsnedersettings het die getal oewerbewoners baie laat toeneem en buitedienste is gereeld in die verskillende wyke langs die rivier op gehou. Die oorspronklike gemeente Grootrivier, wat in 1932 van die gemeente Upington afgestig is, het van Grootdrink tot verby die dorpie Louisvale gestrek. Van hierdie gemeente is Grootdrink in 1941 afgestig. Die drie wyke Straussburg, Matjiesrivier en Karos, wat op 7 Desember 1949 afgestig is, het die oorspronklike naam behou, terwyl die res van die ou gemeente van toe af as Louisvale sou bekendstaan. Die eerste leraar van die gemeente, ds. P.J. van Jaarsveld, is op 15 April 1950 bevestig.



</doc>
<doc id="109421" url="https://af.wikipedia.org/wiki?curid=109421" title="NG gemeente Grootdrink">
NG gemeente Grootdrink

Die NG gemeente Grootdrink is ’n gemeente in die weste van die Sinode van Noord-Kaapland, een van die Nederduitse Gereformeerde Kerk se nege streeksinodes in Suid-Afrika.

Op 13 November 1941 is langs die Oranjerivier die gemeente Grootdrink gestig. Die naam is afgelei van ’n drinkplek vir dorstige diere by die waters van die grootste rivier in Suid-Afrika. Hierdie gemeente het met sy stigting hoofsaaklik bestaan uit nedersetters wat hul lewensbestaan vind uit die besproeiing wat hier beoefen is. Oorspronklik is die gemeente uit gedeeltes van die aangrensende gemeentes Boegoeberg en Grootrivier (soos dit van 1932 tot 1949 bestaan het) gestig. 

Op tydelike gebied moes die gemeente vanaf die eerste dag 'n moeilike bestaan voer. Met die stigting was daar geen permanente geboue van klip of steen waarmee 'n begin kon gemaak word nie. Op 7 Februarie 1942 is prop. P.A.M. Brink as eerste leraar van die gemeente georden. Uit die staanspoor het hy hom vir die verkryging van kerkgrond beywer. Ook het hy in die wyk Swartkopvloer vir die oprigting van 'n saalkerk georganiseer, en is die gebou op 8 Mei 1943 ingewy. Vervolgens is met die bou van 'n pastorie op Grootdrink 'n begin gemaak. 

Ná ds. Brink se vertrek, neem prop. F.P. Papenfus, toentertyd reisende sekretaris van die Christelike Strewersunie, die beroep na Grootdrink aan. Hy is in die naweek van 30 September 1945 verwelkom en georden. Kort hierna is die voltooide pastorie op 6 Desember 1945 ingewy. Dit dien daarop gewys te word dat omstandighede in hierdie nedersettings- of skema-gemeente (soos in van die ander ook) dit onprakties gemaak het om een sentrale kerkgebou op te rig. Daar het met die stigting vyf afsonderlike kerkplekke al langs die Oranjerivier bestaan, elk met 'n eie selfstandigheid, wat vereis dat alle kerklike voorregte afsonderlik bedien moes word. Ds. Papenfus se eerste taak was dus om voort te gaan om die orige vier wyke van die gemeente van kerklike geboue te help voorsien. Agtereenvolgens is toe die volgende saalkerke ingewy: Te Kalkwerf op 19 Oktober 1947, te Vollgraaffsig op 7 Maart 1948, te Grootdrink op 24 Oktober 1948 en te Wilgenhoutsdrift op 19 Junie 1949. 



</doc>
<doc id="109423" url="https://af.wikipedia.org/wiki?curid=109423" title="NG gemeente Louisvale">
NG gemeente Louisvale

Die NG gemeente Louisvale is ’n gemeente in die weste van die Sinode Noord-Kaapland, ’n streeksinode van die Nederduitse Gereformeerde Kerk in Suid-Afrika.

Die gemeente Louisvale is in 1932 as Grootrivier gestig, maar nadat drie wyke in 1949 van Grootrivier afgestig het, het die moedergemeente se naam verander na Louisvale, terwyl die dogtergemeente die moedergemeente se naam aangeneem en as NG gemeente Grootrivier bekendgestaan het.

In die Kerkbode van 11 Januarie 1933 verskyn die volgende berig onder die opskrif “Stigting van nuwe gemeente”: “Hiermee word kennis gegee dat daar volgens 'n offisiële berig van die H.E. Scriba van die Ring van Upington op 10 Des. 1932 'n nuwe gemeente in gemelde Ring gestig is. Die besonderhede is as volg: Die naam van die gemeente is ‘Grootrivier'. Die grense van die gemeente is die van die ou gemeente Upington suid van die Oranjerivier. Die nuwe gemeente Grootrivier bestaan dus uit al die rivierplase ten suide van die Oranjerivier, van die westelike grens van Grootdrink tot die oostelike grens van Blaauwskop, insluitende die nedersettings Louisvale, Vaalkoppies en Karos . . ."

Op die eerste gekombineerde kerkraadsvergadering, gehou op 23 Januarie 1933, is ds. D.F. du Toit, tweede leraar van Upington, na die nuwe gemeente beroep. Hy het die beroep aangeneem. Ds. Du Toit het in die nuwe gemeente baanbrekerswerk in die ware sin van die woord gedoen. Die gemeente was uitgestrek, die paaie uiters treurig, sy gemeentelede het baie verspreid gewoon, daar was nie 'n sentrale of liewer geen pastorie nie, en die eredienste moes in enige gebou wat beskikbaar was, gehou word. Verder is ds. Du Toit swaar getref deur die dood van sy eggenote slegs 'n paar maande ná hul huwelik. Ten spyte van al die teenslae en struikelblokke, het hy nogtans sy werk met prysenswaardige ywer en nougesetheid verrig. 

Nadat ds. Du Toit in 1938 'n beroep na Groot-Brakrivier aangeneem het, is hy opgevolg deur ds. W. Fullard, wat as hulpprediker in die gemeente gearbei het. Eers tydens sy bediening is 'n pastorie vir die gemeente aangekoop. Ds. Fullard is opgevolg deur ds. C.M. Oosthuizen, wat slegs 18 maande in die gemeente werksaam was. 

Die gemeente was gelukkig om spoedig 'n nuwe leraar in die persoon van ds. B.J. Cronje te kry. Ds. Cronje het met groot ywer voortgegaan met die taak waarmee ds. Fullard begin het, naamlik die insameling van geld vir die bou van 'n kerk op Louisvale. Tydens ds. Cronje se bediening stig die wyke Vaalkoppies, Matjiesrivier en Karos af, en vorm saam die nuwe gemeente Grootrivier. Die moedergemeente sou voortaan onder die naam Louisvale bekendstaan. Die volgende predikant was ds. G.J.U. Rothman. In sy tyd het die gemeente die hoop gekoester om spoedig ’n nuwe en sierlike kerkgebou op te rig.



</doc>
<doc id="109428" url="https://af.wikipedia.org/wiki?curid=109428" title="NG gemeente Vredendal">
NG gemeente Vredendal

Die NG gemeente Vredendal is die moedergemeente van die Nederduitse Gereformeerde Kerk op die Wes-Kaapse dorp Vredendal en ressorteer onder die Sinode van Wes-en-Suid-Kaapland.

Die gemeente is op 13 November 1933 onder die naam Olifantsrivier met duisend lede van Vanrhynsdorp afgestig. Die Ringskommissie (waarskynlik van Clanwilliam) het bepaal dat daar twee sentra sal wees, naamlik Vredendal en Neersetting. Die eerste jare van sy bestaan was voorwaar worsteljare. Die hoewes van die nedersetters moes nog teen aansienlike koste in gereedheid gebring word en vir die min produkte wat in die beginjare geproduseer is, was die pryse baie laag. Op die een sentrum, Vredendal, is die eredienste in die begin in 'n klein skoolgeboutjie gehou. Vir Nagmaalsdienste het die feesgangers in die ope lug onder 'n klompie bloekombome bymekaar gekom. 

Onder leiding van sy eerste predikant, ds. P.F. Greyling, was die gemeente egter gewillig om groot dinge aan te pak. Veertien morg grond is dadelik vir die uitleg van die toekomstige dorp aangekoop en daar is ook spoedig 'n begin gemaak met die aanbou van 'n mooi doeltreffende saal en pastorie. In die tweede helfte van 1935 is ds. D. Van N. Theron hier bevestig en het hy die gemeente sewe jaar met baie groot seën bearbei. Nie alleen het hy hom besonder vir die geestelike welsyn van die gemeente beywer nie; hy het ook baie gedoen vir die algemene opbouing van die jong gemeenskap. Toe die gemeente slegs vier jaar oud was het die een sentrum, Neersetting, op 3 November 1937 tot 'n selfstandige gemeente afgestig, naamlik die NG gemeente Lutzville. Die naam Olifantsrivier is kort daarna op die Sinode van 1940 tot die huidige naam Vredendal verander. 

Nadat ds. Theron in Des. 1942 vertrek het, is ds. S.G. Basson in Februarie 1943 hier bevestig. Die groot werk wat gewag het, was om geld vir die daarstelling van 'n kerkgebou in te samel. Intussen moes ook 'n sendingpastorie gebou word met die geld wat die susters van die VSB vir die doel ingesamel het, asook 'n doelmatige skoolkoshuis wat ruimte bied vir 100 kosgangers. Op 23 September 1950 kon die sierlike kerk, wat £33 000 gekos het, sonder skuld ingewy word. Nog ’n mylpaal in die geskiedenis van die gemeente is behaal toe ds. J.C. du Plessis op 15 Julie 1950 as medeleraar bevestig is.



</doc>
<doc id="109429" url="https://af.wikipedia.org/wiki?curid=109429" title="Lotus Gardens">
Lotus Gardens

Lotus Gardens is 'n woongebied wes van Pretoria, Suid-Afrika wat onder die Stad Tshwane Metropolitaanse Munisipaliteit val. Dit word begrens deur Saulsville in die suidweste en Atteridgeville in die suide.



</doc>
<doc id="109430" url="https://af.wikipedia.org/wiki?curid=109430" title="NG gemeente Kangovalleie">
NG gemeente Kangovalleie

Die NG gemeente Kangovalleie is ’n gemeente in die Nederduitse Gereformeerde Kerk se Sinode van Wes-en-Suid-Kaapland in die omgewing van die dorp Oudtshoorn in die Klein-Karoo. Dit lê in die valleie onder die Swartberge. Die beroemde Kangogrotte val in die gemeente, asook die ou plase van genl. Koos de la Rey en genl. Louis Botha se ouers. Baie San-rotskuns word in die omgewing gevind. 

Die gemeente is in Januarie 1950 gestig en dié feit is in die Kerkbode van 8 Februarie 1950 deur ds. W.A. Landman, Scriba Synodi, aangekondig. Die konsulent was ds. D. de Jager. As ouderlinge het gedien die brs. B.P.S. Botha, H.J. Greeff, D.S. Lategan en L.M. Schoeman; en as diakens: B.J. Terblanche, C.F.J. Spies, A.J. de Jager en H.S.N. Schoeman. Ook Louis de Jager en Bertus Botha is as pastoriekommissie gekoöpteer. Die moedergemeente, Oudtshoorn, het 'n bruidskat van £4 000 geskenk. 

Ds. P.A.C. Weidemann (emeritus) het die gemeente tydelik bearbei. Hy is beroep en in Augustus 1950 bevestig. Sy seun, ds. J.A.C. Weidemann van Gamkavallei op Beaufort-Wes, het die rede gevoer. Die kerkraad en kommissie het toe 'n huis van die weduwee Kitty Schoeman, saam met ses morge besproeiingsgrond, buitegeboue en 70 morg buiteveld, teen £4 000 gekoop. Die huis is teen 'n bedrag van sowat £2 000 gemoderniseer. Die gemeente het tydens sy stigting bestaan uit 430 lidmate, wat in 1950 'n dankoffer van £2 400 gegee het, benewens £203 vir die Sending en £57 vir die Algemene Armesorg. 

Die gemeente het twee kerksale op twee sentrale plekke gehad, maar altesaam is in sewe wyke om die beurt dienste gehou. Kangovalleie het omstreeks 1952 begin geld insamel vir 'n godsgebou. In daardie jaar het "Ons gemeentelike feesalbum" berig (waarskynlik geskryf deur ds. Weidemann): “(Dit) is 'n kerklik opgevoede gemeente. Bywoning van eredienste, kollektes en dankoffers is uitstekend goed.”

Op 14 April 1951 het die gemeente sy pastorie met 'n wydingsdiens deur ds. D. de Jager ingewy, en sy verjaardag met 'n outydse bruilof, landouers, orkes, toespraak en kore gevier. Die inkomste van die boere het destyds gekom uit die volgende bronne: tabak, melkery, okkerneute, lusern, erte, bone, patats, aartappels, koring, lusernsaad, blomme, vrugte, groente, hoenders, bokke en varke. “Daar is min dele in ons land waar daar so hard en aanhoudend gewerk word. Omtrent agt huisgesinne is arm. Behalwe 'n klein getal ryk boere, is die res middelmatig,” het "Ons gemeentelike feesalbum" destyds berig.



</doc>
<doc id="109431" url="https://af.wikipedia.org/wiki?curid=109431" title="Lotus Gardens uitb. 2">
Lotus Gardens uitb. 2

Lotus Gardens uitbreiding 2 is 'n woongebied wes van Pretoria, Suid-Afrika wat onder die Stad Tshwane Metropolitaanse Munisipaliteit val. Dit word begrens deur Saulsville in die suidweste, Atteridgeville in die suide en Lotus Gardens aan die oostekant.



</doc>
<doc id="109432" url="https://af.wikipedia.org/wiki?curid=109432" title="Sosiale-netwerk-analise">
Sosiale-netwerk-analise

Sosiale-netwerk-analise (SNA) is die sosiologiese been van die netwerkteorie, wat 'n benaderingswyse tot komplekse sisteme binne die sisteem- of stelselteorie is en ook as die grafiekteorie bekendstaan. Die oogmerk van SNA is die ontleding van sosiale netwerke, byvoorbeeld vriendskapsnetwerke of professionele samewerkingsnetwerke.

SNA het veral ontwikkel uit die werke van Jacob Moreno, wie se "Who shall survive?" (1934) ""a signal event in the history of social network analysis"" was. Freeman merk egter op dat SNA se wortels kompleks is en teruggevoer kan word na die werke van onder andere Almack, Wellman, Chevaleva-Janovskaja, Bott, Hubbard en Hagman (kyk ook Borgatti et al. en Prell). Moreno het sy benaderingswyse "sosiometrie" genoem, iets wat die grafiese uitbeelding van sosiale netwerke deur middel van sogenaamde sosiogramme ingesluit het. Hy voer aan dat hierdie tegniek ""enquire into the evolution and organization of groups and the position of individuals within them"". Sosiometrie word algemeen as ’n belangrike voorloper van die netwerkteorie aanvaar. ’n Ander seminale teoretikus in terme van die netwerkteorie, naamlik Kurt Lewin, het die menslike beweegruimte as ’n "veld" beskou (en het ’n direkte invloed op die latere Pierre Bourdieu uitgeoefen). Lewin skryf: ""Whether or not a certain type of behavior occurs depends not on the presence or absence of one fact or of a number of facts as viewed in isolation but upon the constellation (structure and forces) of the specific field as a whole. The ‘meaning’ of the single fact depends upon its position in the field; or, to say the same in more dynamical terms, the different parts of a field are mutually interdependent.""

Dit was egter eers in die 1960’s en 1970’s dat SNA as ’n selfstandige spesialisveld binne die sosiologie as vakgebied ontwikkel het, veral aan Harvard se Departement Sosiologie onder Harrison White, waar hy byvoorbeeld in samewerking met Barry Wellman, Stanley Milgram en Mark Granovetter was. Sedertdien is SNA op ’n groot verskeidenheid terreine toegepas; trouens, Freeman skryf dat SNA gekenmerk word deur sy wye verskeidenheid van toepassings. Die netwerkteorie word binne die sosiologie, letterkunde, sielkunde, antropologie, opvoedkunde en vele ander terreiene toegepas.



</doc>
<doc id="109433" url="https://af.wikipedia.org/wiki?curid=109433" title="Saulsville">
Saulsville

Saulsville is 'n township wes van Pretoria, Suid-Afrika wat onder die Stad Tshwane Metropolitaanse Munisipaliteit val. Dit word begrens deur Atteridgeville in die ooste, Laudium in die suide en Lotus Gardens aan die noordekant.



</doc>
<doc id="109434" url="https://af.wikipedia.org/wiki?curid=109434" title="NG gemeente Worcester-Oos">
NG gemeente Worcester-Oos

Die NG gemeente Worcester-Oos is ’n gemeente in die Nederduitse Gereformeerde Kerk se Sinode Wes-en-Suid-Kaapland met sy middelpunt op die dorp Worcester.

Die gemeente is op 12 Februarie 1950 van die moedergemeente, Worcester, afgestig. 'n Besonderse verskeidenheid dele het met afstigting die geheel uitgemaak. Die bekende buitewyke De Wet, Nonna, Nuy, Overhex en Aan-de-Doorns het aan die begin binne sy grense geval. Op die dorp het dit gestrek van Riebeekstraat af ooswaarts in die rigting van die ou paglande wat toe reeds 'n pragtig beboude gedeelte van die dorp was. Daarby het dit ook die snel-ontwikkelende nywerheidsgebied ingesluit waar duisende en duisende mense daeliks in verskillende fabrieke werksaam is. Ook die Tegniese Kollege hoort hierby, asook die pragtige tehuis Erica, wat deur die ACVV vir laagbesoldigde vroue opgerig is. In die saal van hierdie tehuis is van die begin af die eredienste gehou. 

Op Sondag 12 Maart 1950 het die voorstelling van die eerste kerkraadslede plaasgevind. Die eerste gekom-bineerde kerkraadsvergadering om 'n leraar te beroep is op 20 Maart 1950 gehou. Ds. A.S. Cronjé, wat toe presies vyf jaar lank die gemeente Worcester bedien het, is beroep en hy het dit aangeneem. Sy bevestiging het op 22 Julie plaasgevind. By daardie geleentheid is die rede deur ds. W.A. Landman van Malmesbury uitgespreek. Terwyl hy nog konsulent was, het hy op Sondagaand 14 Mei die eerste 14 lidmate aan die gemeente voorgestel. Hoewel die gemeente toe nog herderloos was, het sy eerste dankfees op 4 Mei 1950 reeds die som van £3 230 byeengebring. 

In Julie van dieselfde jaar nog het die kerkraad besluit om 'n eie kerkgebou op te rig. Die firma van argitekte Meiring en Naude is gevra om planne op te trek en dadelik is begin met die insameling van geld. Nog voor die einde van die jaar is ongeveer £20 000 aan bydraes en beloftes verseker. Die susters van die gemeente het hulle begeerte te kenne gegee om 'n nuwe orrel te voorsien; die kinders het die koste aan die kansel onderneem, en die jong mense die aanbring van die ligte in die kerkgebou. 

As eerste vereniging van die gemeente is 'n VSB-tak op Donderdag 19 Oktober 1950 met 32 lede gestig. Hierdie getal het meteens aangegroei binne ’n jaar of wat die honderdtal-merk oorskry. In 1952 kon "Ons gemeentelike feesalbum" berig: “En so het hierdie nuwe gemeente sedert sy stigting sonder versuim, met heelhartige toewyding, besielende ywer, sterke eensgesindheid en vaste geloof die hand aan die ploeg geslaan op die akker van talryke geleenthede en moontlikhede en uitdaginge – alles vir die eer van sy Naam en die uitbreiding van sy Koninkryk.”


Die syfers onder elke jaartal dui op die getal belydende lidmate wat in daardie jaar in die NG Kerk se Jaarboek weergegee word; dié syfer word gewoonlik 'n jaar of twee voor die tyd ingestuur na die samestellers van die Jaarboek. In sommige gevalle is dit reeds enkele jare oud wanneer dit verskyn.



</doc>
<doc id="109435" url="https://af.wikipedia.org/wiki?curid=109435" title="Polisisteemteorie">
Polisisteemteorie

Die polisisteemteorie is 'n teorie wat in breë trekke daarop neerkom dat 'n literêre teks bestudeer word binne die web van verhoudinge waarbinne dit bestaan en funksioneer, en ook is daar verskeie toepassings van die polisisteemteorie binne die vertaalkunde. Alhoewel die wortels van die polisisteemteorie terugstrek na die Russiese Formalisme eerder as ander velde binne die wetenskap, sluit die polisisteemteorie ook aan by ander holistiese benaderings soos die sisteem- of stelselteorie en die kubernetika. Die belangrikste teoretikus om hieroor te raadpleeg is Itamar Even-Zohar.

Van Gorp voer aan dat “sistemiese” terme reeds in die werke van Jurij Tynjanov en Jurij Lotman, Claudio Guillén en Robert Estival verskyn het, maar dit was eers sedert die sewentigerjare dat Niklas Luhmann, Siegfried J. Schmidt en veral Itamar Even-Zohar die studie van literêre sisteme tot ’n gevestigde subdissipline binne die literatuurstudie ontwikkel het. Even-Zohar skryf juis dat, alhoewel hy sy teorie (wat aanvanklik slegs ’n hipotese was) in publikasies tussen 1960 en 1970 geformuleer het, die grondslag van die literatuurpolisisteemteorie na die Russiese Formalisme terugstrek. Even-Zohar se polisisteemhipotese is verder uitgebrei deur ander lede van die Porter-instituut vir Poëtika en Semiotiek aan die Universiteit van Tel Aviv, waaronder Gideon Toury, Zohar Shavit, en Rakefet Sheffy. Die werk van die Franse sosioloog, Pierre Bourdieu, in terme van die kulturele veld (die sogenaamde veldteorie wat op die insigte van Kurt Lewin gebaseer is) is ook met die polisisteemteorie geïntegreer, en Codde skryf dat Even-Zohar soms Bourdieu se konsep van die "habitus" aanwend asof die polisisteemteoretiese siening van kulturele sisteme en Bourdieu se benadering heeltemal verwisselbaar is. (Die integrasie van sisteemteorie met die veldteorie is egter geensins sonder probleme nie – kyk Codde en Van Rees & Dorleijn) Nietemin is die geldigheid van so ’n funksionele benadering tot die konteks waarin ’n literêre teks funksioneer, hetsy binne die veld- of polisisteemteorie, deur onder andere Dirk de Geest, Kees van Rees, Elrud Ibsch, Gillis Dorleijn en Douwe Fokkema deeglik bewys, gewoonlik met verwysing na die Nederlandse literêre sisteem (kyk byvoorbeeld Van Rees & Dorleijn en Venter). Reeds teen 1997 beweer Schmidt onomwonde: “[N]o literary scholar who wants to be taken seriously by the academic world would deny that it is inadequate to study literary texts in isolation from their contexts.”

Sedert die middel tagtigerjare is die toepassing van die polisisteemteorie ook ’n gevestigde benaderingswyse in die bestudering van spesifiek die Afrikaanse literêre sisteem of veld. Kyk byvoorbeeld Viljoen, Senekal, De Wet, Venter en Kleyn.



</doc>
<doc id="109436" url="https://af.wikipedia.org/wiki?curid=109436" title="Kwaggasrand">
Kwaggasrand

Kwaggasrand is 'n woongebied in die weste van Pretoria, Suid-Afrika wat onder die Stad Tshwane Metropolitaanse Munisipaliteit val. Dit word begrens deur Atteridgeville in die weste, Wespark in die ooste en Danville aan die noordekant.



</doc>
<doc id="109437" url="https://af.wikipedia.org/wiki?curid=109437" title="NG gemeente Kimberley-Wes">
NG gemeente Kimberley-Wes

Die NG gemeente Kimberley-Wes is ’n gemeente in die Nederduitse Gereformeerde Kerk se Sinode Noord-Kaapland met sy middelpunt in die stad Kimberley.

Op Donderdagaand 4 Mei 1950 om seweuur die aand het die Ringskommissie van die Ring van Dutoitspan, in teenwoordigheid van 'n groot aantal gemeentelede, formeel daartoe oorgegaan om die wyke Weseinde, Homestead en die aangrensende buitewyke tot 'n selfstandige gemeente met die naam Kimberley-Wes af te stig. Met dieselfde geleentheid is Kimberley-Noord (wat nie meer selfstandig bestaan nie) ook afgestig. Dit was 'n belangrike mylpaal in die geskiedenis van die NG Kerk in die Diamantstad. Die verrigtinge het in die kerkgebou van die moedergemeente, die historiese Newtonkerk, plaasgevind.

Die gemeente is met 'n ledetal van ongeveer 700 afgestig. Ds. W. Fullard, leraar van die moedergemeente, was die eerste konsulent. Op Sondag 7 Mei 1950 het ds. J.P. Kriel, hospitaalleraar in Kimberley, die eerste openbare erediens in die jong gemeente waargeneem. Hierdie diens is in die Wesleyaanse kerkie op die hoek van Green- en Tuckerstraat gehou. Aan die begin is alle dienste en bidure van die gemeente hier gehou.

Die eerste beroep is op ds. S. B. Meyer, medeleraar van die moedergemeente, uitgebring. Hy het die beroep aangeneem, en op 21 Julie 1950 het die ontvangs in die St. Augustinesaal, Adamantweg, en Saterdagaand, 22 Julie, die bevestiging plaasgevind. Die konsulent het by dié geleentheid die rede uitgespreek. Aangesien die jong gemeente 'n pastorie asook 'n sentraalgeleë perseel as deel van hul bruidskat ontvang het, kon die kerkraad onmiddellik aandag skenk aan die daarstelling van 'n plek van samekoms vir die gemeente. Eenparig is besluit om 'n doelmatige saal met ongeveer 400 sitplekke op genoemde perseel op te rig.

Aan die einde van die stigtingsjaar het die argitek, J. T. du Toit, die planne en spesifikasies gereed gehad en die kerkraad het 'n tender van J.J. Venter, een van die ouderlinge van die gemeente, aanvaar. Met 'n lening deur die Kerkkantoor toegestaan, was die gemeente in staat om dadelik met die bouwerk 'n aanvang te neem. Op 31 Maart 1951 is die hoeksteen deur die plaaslike leraar gelê. Dr. W. Venter van Barkly-Wes het by dié geleentheid 'n treffende rede uitgespreek oor die woorde: “Die steen wat die bouers verwerp het, het 'n hoeksteen geword" (Ps. 118:22). Deur die inisiatief van oudl. P.J.P. Joubert is met die hoeksteenlegging ook 'n brosjure as herinnering aan hierdie belangrike mylpaal uitgegee. In September 1951 is dié saal ingewy.



</doc>
<doc id="109438" url="https://af.wikipedia.org/wiki?curid=109438" title="Wespark">
Wespark

Wespark is 'n woongebied in die weste van Pretoria, Suid-Afrika wat onder die Stad Tshwane Metropolitaanse Munisipaliteit val. Dit word begrens deur Kwaggasrand in die weste, Proklamasieheuwel in die ooste en Danville aan die noordekant.



</doc>
<doc id="109440" url="https://af.wikipedia.org/wiki?curid=109440" title="Proklamasieheuwel">
Proklamasieheuwel

Proklamasieheuwel is 'n woongebied in die weste van Pretoria, Suid-Afrika wat onder die Stad Tshwane Metropolitaanse Munisipaliteit val. Dit word begrens deur Wespark in die weste, Pretoria-Wes in die ooste en Danville aan die noordekant.



</doc>
<doc id="109441" url="https://af.wikipedia.org/wiki?curid=109441" title="NG gemeente Kimberley-Noord">
NG gemeente Kimberley-Noord

Die NG gemeente Kimberley-Noord was ’n gemeente van die Nederduitse Gereformeerde Kerk in die Noord-Kaapse stad Kimberley, maar dit het op 25 Oktober 1999 met Kimberley-Suid en Kimberley-Militêr gesmelt as Kimberley-Harmonie.

Op 4 Mei 1950 het sowel Kimberley-Noord as -Wes van die moedergemeente afgestig. Met slegs 'n bruidskat van £3,600 in die vooruitsig (wat meer as 'n jaar daarna ontvang is), sonder enige verdere besittings en boonop herderloos, het die nuut aangewese kerkraad dadelik die leisels opgeneem. 'n Emeritus-leraar is onverwyld gevind om die herderlike werk te verrig en toe is daar dadelik oorgegaan tot die beroep van 'n eie leraar. Nadat die eerste twee beroepe leraars bedank het, was die gemeente gelukkig om ds. Johannes J.K. van der Merwe van Lady Grey as eerste herder en leraar van die gemeente te kry. 

Die ywerige kerkraad het hulle uit die staanspoor beywer om 'n geskikte gebou te vind waar die eredienste gehou kan word; om 'n pastorie aan te koop en om 'n bouperseel vir die toekomstige kerk te vind. Hulle het daarin geslaag om die mooi skoolsaal van die Laerskool Diamantveld vir die dienste te kry wat sitplek gebied het aan ongeveer 450 mense. Ook kry die kerkraad die Grewerplein kosteloos van die stadsraad om 'n kerk op te bou; hulle koop verder 'n tweedehandse gebou wat tot 'n pastorie omgeskep word. Daarbenewens het die kerkraad dadelik met hul insamelings begin. 'n Dankoffer-basaar, wat op 8 September 1951 gehou is, bring die mooi som van £562 byeen. Saam met die maandelikse insamelings kom die netto-inkomste aan die einde van 1950 op £2 200 te staan. 

Onmiddellik ná die bevestiging van ds. Van der Merwe is besluit om 'n boufonds te stig met die oog daarop om 'n Godshuis ter waarde van omtrent £30 000 te bou; hierdie fonds het vinnig gestyg. 'n Sustersdankofferbasaar is op 8 Junie gehou en bring die mooi som van £900 byeen. 

Die gemeente Kimberley-Noord het minder as twee jaar ná sy stigting ongeveer 1 200 lidmate getel, en by die dienste was die saal tot oorlopens toe vol; daar het selfs by geleentheid tot oor die 200 mense in die koue winteraande na die verkondiging van die evangelie staan en luister.



</doc>
<doc id="109442" url="https://af.wikipedia.org/wiki?curid=109442" title="NG gemeente George-Suid">
NG gemeente George-Suid

Die NG gemeente George-Suid is ’n gemeente in die Nederduitse Gereformeerde Kerk se Sinode Wes-en-Suid-Kaapland met sy middelpunt in die Suid-Kaapse stad George.

George-Suid was die eerste afstigting van die moedergemeente (wat reeds in 1813 gestig is) op George self, maar reeds die agtste dogtergemeente. Die gemeente is op 16 Junie 1950 gestig. George-Suid het begin met 1 400 lidmate, 1 900 siele en 'n 40-tal kerkraadslede. Vanaf Oktober 1950 het die gemeente ook sy eie leraar gehad in die persoon van ds. J.G. Lochner, voorheen van die gemeente George. 

In plaas van 'n kerk het die kerkraad besluit om dadelik 'n saal te bou wat vir omtrent 700 mense voorsiening maak. Die saal sou vir eredienste gebruik word totdat die gemeente ook later 'n kerkgebou sou hê. Voorts sou daar enige ander sosiale geleenthede in gehou word — soos konserte, basaars en ander kerklike verrigtings. Veral voorsien die saal aparte lokale vir 'n 20 sondagskoolklasse. Die saal was dan ook die fondament van die kerk in letterlike sowel as geestelike sin. Die argitek is W.D. Bronkhorst, toe nog verbonde aan Wynand Louw se argiteksfirma se Kaapse kantoor. Die bouheer was J.A. van der Westhuizen, een van die diakens. 

Totdat die saal voltooi is, het die gemeente nog saam in die kerkgebou van die moedergemeente aanbid. Op 19 September 1951 het die Ring van George met sy sitting in die nuwe saal begin tot Vrydagaand 21 September, om toe op Saterdag 22 September 1951, in die namiddag, die feestelike inwyding mee te maak.



</doc>
<doc id="109443" url="https://af.wikipedia.org/wiki?curid=109443" title="Six Fountains">
Six Fountains

Six Fountains is 'n klein voorstad in die ooste van Pretoria in Gauteng, Suid-Afrika. Dit is geleë tussen die Silver Lakes sekuriteitsoord aan die oostekant en Wapadrand en Equestria aan die westekant. Die Wilgers lê nog verder weswaarts, in die rigting van die stad.


</doc>
<doc id="109444" url="https://af.wikipedia.org/wiki?curid=109444" title="NG gemeente Worcester-Vallei">
NG gemeente Worcester-Vallei

Die NG gemeente Worcester-Vallei is ’n gemeente van die Nederduitse Gereformeerde Kerk op die dorp Worcester.

Ná die stigting van die eerste dogtergemeente van die NG gemeente Worcester op die dorp, naamlik Worcester-Oos in 1950, het die volgende plaaslike afstigting reeds in 1951 aan die beurt gekom. In November 1950 het die kerkraad van die moedergemeente besluit om die stigting van ’n nuwe gemeente aan die westekant van die dorp aan te beveel. Op die dorp sou Napierstraat die grens wees en die plaaswyke ten weste van Worcester sou binne die nuwe gemeente val. Die nodige stappe vir afstigting is gedien.

Op 3 September 1951 het die ringskommissie die stigting van die nuwe gemeente met die naam Worcester-Vallei amptelik aangekondig. Ongelukkig het enkele gesinne beswaargemaak en selfs die kerk verlaat. Ds. N.E. Nel van die moedergemeente was die konsulent van die nuwe gemeente en het daarin geslaag om die meeste ontevredenes tot beter insigte te bring. Die stadsraad het die jong gemeente gehelp deur grond baie billik beskikbaar te stel. 

Nadat die tweede beroep geslaag het, kon die gemeente op 14 Maart 1952 hul eerste leraar in die persoon van ds. D.C.G. Fourie verwelkom. Hy het die hoeksteen van die kerkgebou op 6 Februarie 1954 gelê.


Die syfers onder elke jaartal dui op die getal belydende lidmate wat in daardie jaar in die NG Kerk se Jaarboek weergegee word; dié syfer word gewoonlik 'n jaar of twee voor die tyd ingestuur na die samestellers van die Jaarboek. In sommige gevalle is dit reeds enkele jare oud wanneer dit verskyn.



</doc>
<doc id="109446" url="https://af.wikipedia.org/wiki?curid=109446" title="NG gemeente Worcester-Noord">
NG gemeente Worcester-Noord

Die NG gemeente Worcester-Noord is die vierde oudste gemeente van die Nederduitse Gereformeerde Kerk op die dorp Worcester.

Ná die stigting van die eerste dogtergemeente van die NG gemeente Worcester op die dorp, naamlik Worcester-Oos in 1950, en die tweede, NG gemeente Worcester-Vallei, in 1952, was daar reeds in laasgenoemde sprake van die afstigting van ’n derde dogter van die ou moedergemeente en wel in die noordelike woongebiede van die dorp, maar dit het eers in 1955 ’n werklikheid geword. Die nuwe gemeente, Worcester-Noord, is op 26 Oktober 1955 deur die ringskommissie gestig. Besonderhede oor die grenslyne en die eerste kerkraadslede is in die "Kerkbode" van 23 November 1955 gepubliseer. Ds. N.E. Nel is as konsulent van die nuwe gemeente aangewys.

Reeds op 13 November 1955 het hy die nuwe kerkraadslede gaan voorstel en toe beroep hulle hom op die eerste kerkraadsvergadering. So het hulle die goeie voorbeeld van hul oudste suster op die dorp, Worcester-Oos, gevolg deur ’n leraar van die moedergemeente te beroep. Hy het die beroep aangeneem en is op 21 April 1956 as eerste leraar bevestig. Die kerkraad van die jong gemeente was al besig met pastoriebou en op 23 Junie 1956 kon ds. Nel sy intrek neem. 

Die hoeksteenlegging van die nuwe kerkgebou het plaasgevind op 2 Februarie 1957. Intussen is die eredienste in die De la Bat-saal gehou, terwyl vir bidure die mense nog in privaat huise bymekaar moes kom. 

Intussen het die wyke ten suide van die Breederivier, naamlik Moordkuil, Kweekkraal en Doornrivier, in 1952 ’n versoekskrif aan die moedergemeente se kerkraad gerig waarin hulle gepleit het om afstigting. Die kerkraad het egter op 12 Februarie 1953 besluit om dié versoek van die hand te wys. Eindelik sou nog drie gemeentes op Worcester gestig word: Worcester-Audenburg in 1975, -Brandwag in 1984 en –De la Bat in 1987 om die getal NG gemeentes op die dorp op sewe te staan te bring.

Die syfers onder elke jaartal dui op die getal belydende lidmate wat in daardie jaar in die NG Kerk se Jaarboek weergegee word; dié syfer word gewoonlik 'n jaar of twee voor die tyd ingestuur na die samestellers van die Jaarboek. In sommige gevalle is dit reeds enkele jare oud wanneer dit verskyn.



</doc>
<doc id="109447" url="https://af.wikipedia.org/wiki?curid=109447" title="Mountain View, Pretoria">
Mountain View, Pretoria

Mountain View is 'n voorstad in die noordweste van Pretoria, Suid-Afrika.


</doc>
<doc id="109448" url="https://af.wikipedia.org/wiki?curid=109448" title="Mountain View">
Mountain View

Mountain View kan na een van die volgende verwys:




</doc>
<doc id="109449" url="https://af.wikipedia.org/wiki?curid=109449" title="Estlanders">
Estlanders

Die Estlanders (Estnies: "eestlased") of Este is 'n Fins-Oegriese nasie en etniese groep inheems aan Estland wat 'n gemeenskaplike Estniese afkoms, kultuur en geskiedenis deel, en Estnies as moedertaal praat. Alternatiewelik is Estlanders diegene wat in Estland woon of in Estland gebore is.

Estlanders vorm die titulêre nasie van Estland, waar hulle sowat 69% van dié land se bevolking uitmaak. Naas Estlanders leef nog minderhede soos Russe (25%), Oekraïners (1,7%) en Wit-Russe (0,9%) in Estland; 'n historiese minderheid vorm die Baltiese Duitsers wat na die Tweede Wêreldoorlog veral in Duitsland gevestig het. Behalwe vir Estland kom Estniese minderhede nog in Europese lande soos Finland (0,8%) en Swede voor, maar verreweg die meeste Estlanders woon in Estland.

Wêreldwyd leef sowat 1 miljoen Estlanders, waarvan 907 937 in Estland, 50 367 in Finland, 25 509 in Swede, 24 694 in die Verenigde State en tussen 23 180 en 50 000 in Kanada. Daarbenewens het Estlanders nog in lande soos Rusland (17 875), die Verenigde Koninkryk (14 000) en Frankryk (12 590) gevestig.

In teenstelling met die ander inheemse etniese groepe van die Baltiese lande (Letlanders en Litauers) wat tot die Baltiese volke behoort en Baltiese tale praat, behoort die Estlanders saam met Finne en Hongare tot die Fins-Oegriese volke. Die meeste Estlanders is ongebonde (71%), gevolg deur Lutheranisme (13%) en die Oosters-Ortodokse Kerk (13%).


</doc>
<doc id="109451" url="https://af.wikipedia.org/wiki?curid=109451" title="522 v.C.">
522 v.C.




</doc>
<doc id="109452" url="https://af.wikipedia.org/wiki?curid=109452" title="535 v.C.">
535 v.C.



</doc>
<doc id="109453" url="https://af.wikipedia.org/wiki?curid=109453" title="537 v.C.">
537 v.C.



</doc>
<doc id="109454" url="https://af.wikipedia.org/wiki?curid=109454" title="538 v.C.">
538 v.C.



</doc>
<doc id="109455" url="https://af.wikipedia.org/wiki?curid=109455" title="539 v.C.">
539 v.C.



</doc>
<doc id="109456" url="https://af.wikipedia.org/wiki?curid=109456" title="385 v.C.">
385 v.C.




</doc>
<doc id="109459" url="https://af.wikipedia.org/wiki?curid=109459" title="Ahmed Kathrada">
Ahmed Kathrada

Ahmed Mohamed Kathrada (* 21 Augustus 1929 – † 28 Maart 2017), was 'n African National Congress-lid en anti-apartheidsaktivis. Hy is saam met Nelson Mandela in 1964 in die Rivonia-verhoor tot lewenslange tronkstraf veroordeel.

Op 31 Maart 2016 het hy 'n brief geskryf waarin hy president Jacob Zuma oproep om af te tree vanweë Zuma se rol in die Nkandla-skandaal. Hy verklaar dat dit die enigste manier is om die "vertrouenskrisis" te beëindig en die land se regering daarvan te laat herstel. Sy vrou Barbara Hogan het eerder kritiek op Zuma gelewer.


</doc>
<doc id="109461" url="https://af.wikipedia.org/wiki?curid=109461" title="Arkadië">
Arkadië

Arkadië is 'n utopiese land vol blomme, vrugte en woude, helder water, voëlsang en 'n ewigdurende somer. Dit is 'n plattelandse plek waar mense eenvoudig en ongestoord kan lewe. In die klassieke oudheid was hierdie elemente al deel van 'n ideale landskap, wat in die verlore "Goue Tyd" aan die begin van die mensdom se geskiedenis moes bestaan het.

Arkadië is die eerste keer in antieke Griekse en Latynse gedigte gebruik as die naam van 'n pragtige gebied in antieke Griekeland. As gevolg van Vergilius het die literêre beskrywing van hierdie Arkadiese of pastorale landskap 'n aansienlike rol in die latere letterkunde gespeel. 'n Oplewing hiervan vind met die herontdekking daarvan deur klassieke skrywers in die renaissance plaas.

Die Joods-Christelike eweknie van die Grieks-Romeinse Arkadië is die Bybelse Tuin van Eden (die paradys).


</doc>
<doc id="109465" url="https://af.wikipedia.org/wiki?curid=109465" title="2016 Bahreinse Grand Prix">
2016 Bahreinse Grand Prix

Die 2016 Formule Een Bahreinse Grand Prix is op 3 April 2016 op die Bahrein Internasionale Renbaan in Bahrein gehou. Dit was die tweede wedren van die kampioenskapseisoen en is deur Nico Rosberg in sy Mercedes gewen.

Pirelli het die volgende bande aan alle spanne in Bahrein verskaf:


</doc>
<doc id="109466" url="https://af.wikipedia.org/wiki?curid=109466" title="Stoffel Vandoorne">
Stoffel Vandoorne

Stoffel Vandoorne (* 26 Maart 1992 – ) is 'n professionele motorrenjaer van België, wat tot in 2018 vir die McLaren-span in Formule Een gejaag het.

Hy het sy debuut in die 2016 Bahreinse Grand Prix gemaak toe hy Fernando Alonso vervang het, wie beseer is na sy ongeluk tydens die 2016 Australiese Grand Prix.

Op 15 Oktober 2018 word aangekondig dat Vandoorne vir die 2018-19 Formule E-seisoen vir HWA Racelab sal bestuur. Hy sou by Brittanje se Gary Paffett aansluit om die bestuurderspan vir HWA Racelab te voltooi. 

Vandoorne begin daarmee sy Formule E-debuut net 3 weke nadat hy Formule 1 verlaat het en behaal die 17de plek in sy eerste wedren. Hy het ook sy eerste kwalifiserende voorste posisie in Formule E op 'n nat 2019 Hong Kong ePrix behaal. . Hy was derde in die 2019 Rome ePrix en het sy eerste podium in Formule E bespreek.


</doc>
<doc id="109467" url="https://af.wikipedia.org/wiki?curid=109467" title="Esteban Gutiérrez">
Esteban Gutiérrez

Esteban Manuel Gutiérrez Gutiérrez (* 5 Augustus 1991) is 'n Meksikaanse renjaer.

Gutiérrez het vir die Sauber Formule Eenspan gejaag van 2011 tot 2014, maar was daarna sy plek kwyt. Hy is in 2015 as 'n toets- en reserwebestuurder by Ferrari aangestel.

Op 30 Oktober 2015 is aangekondig dat Gutiérrez vir die nuwe Haas F1-span sal jaag in die 2016 Formule Een-seisoen.


</doc>
<doc id="109469" url="https://af.wikipedia.org/wiki?curid=109469" title="Turkse volke">
Turkse volke

Die Turkse volke is 'n etnolinguistiese groep wat die sprekers van die Turkse tale behels. Hulle is inheems aan Sentraal- en Wes-Asië, Siberië en Oos-Europa, veral suid en oos van die Swartsee asook rondom die Kaspiese See met lande soos Turkye, Oesbekistan, Kasakstan, Azerbeidjan, Turkmenistan en Kirgisië.
Die grootste etniese groepe (volgens bevolking) is: Turke (63–69 miljoen), Oesbeke (30 miljoen), Azerbeidjanners (28–35 miljoen), Oeigoere (20 miljoen), Kasakke (15 miljoen), Turkmene (9 miljoen) en Kirgisiërs (4,5 miljoen). Hulle praat Turkse tale soos Turks (71 miljoen), Oesbekies (27 miljoen), Azerbeidjans (26 miljoen), Kasaks (13 miljoen), Oeigoers (10,4 miljoen), Turkmeens (7,6 miljoen) en Kirgisies (4,6 miljoen) as moedertaal.


</doc>
<doc id="109471" url="https://af.wikipedia.org/wiki?curid=109471" title="Fenomenologie">
Fenomenologie

Die fenomenologie (van die Oudgrieks "φαινόμενον" "phainómenon" 'die sigbare', 'verskyning' en "λόγος" "lógos" 'rede', 'leer') is 'n filosofiese stroming in die hedendaagse filosofie wat ontstaan het tydens die einde van die 19de eeu en die begin van die 20ste eeu. Fenomenologie gaan van die veronderstelling uit dat die direkte en intuïtiewe ervaring van fenomene, (oftewel verskynsels) die essensiële eienskappe van ervaringe, en die essensie van wat mens ervaar, (en probeer om daarvan af te lei) sentraal staan. Dit gaan dus nie uit van bepaalde voorveronderstellings nie en is vry van teorieë wat verskynsels kousaal met mekaar in verband wil bring. Sentraal staan dus die denke oor ervarings (altyd gerig op iets anders). Die fenomenologie stam uit die Skool van Brentano (genoem na Frans Brentano) en is veral gebaseer op die werk van sy belangrikste leerling Edmund Husserl. Dit word meestal geplaas binne die kontinentale filosofie. Later word die fenomenologie verder ontwikkeld deur Max Scheler, Adolf Reinach en in die eksistensiële fenomenologie met onder andere Martin Heidegger, Maurice Merleau-Ponty en Jean-Paul Sartre. Meer onlangse filosowe, soos Emmanuel Levinas en Jacques Derrida is ook sterk beïnvloed deur die fenomenologie, maar het dit ook terselfdertyd sterk kritiek uitgelok. Die insigte wat uit hierdie stroming voortvloei oor opsetlikheid, bewussyn en kwalia speel ook 'n rol binne die filosofie van die gees.


</doc>
<doc id="109484" url="https://af.wikipedia.org/wiki?curid=109484" title="Helmut Jahn">
Helmut Jahn

Helmut Jahn (* 4 Januarie 1940 in Zirndorf naby Neurenberg) is 'n Duitse argitek wat sedert in 1966 in Chicago woon. Jahn het bekendheid verwerf met opspraakwekkende projekte soos die "Sony Center" in Berlyn, die "Messeturm" in Frankfurt am Main, "One Liberty Place" in Philadelphia en die Suvarnabhumi- internasionale lughawe in Bangkok, Thailand.

In die 1980's het Jahn projekte in twee Suid-Afrikaanse metropole, Johannesburg en Durban, uitgevoer.

Helmut Jahn het sy akademiese opleiding as argitek aan die Technische Hochschule in München gevolg en hom daarna in die Verenigde State gevestig waar hy een jaar lank verdere opleiding aan die Illinois Institute of Technology in Chicago ontvang het - met die befaamde Bauhaus-argitek Ludwig Mies van der Rohe as sy hoofdosent.

In 1967 het Jahn tot die ateljee van C.F. Murphy Associates toegetree waar hy ses jaar later 'n vennoot en direkteur van die ontwerpafdeling geword het. In 1981 is die ateljee hernoem tot "Murphy/Jahn". Die onderneming het gedurende die 1960's sommige van Chicago se mees gesofistikeerde geboue ontwerp en verwesenlik waarby gebruik gemaak is van Mies van der Rohe se geometriese vormtaal. In 1983 is die erelidmaatskap van die Vereniging van Duitse Argitekte ("Bund deutscher Architekten, BDA") aan hom toegeken.

Naas sy werksaamhede in die VSA spits Jahn hom veral op projekte in Duitsland toe. Nadat van sy ontwerpe vir projekte in die Arabiese Golfstate nie verwesenlik kon word nie, het Jahn hom vanaf omstreeks 2005 tot die Sjinese mark gewend wat deur 'n bougolf geraak is. So het Murphy/Jahn tans 'n kantoor in Berlyn, Chicago en Sjanghai.

Vir sy latere ontwerpe het Jahn begin wegbeweeg van suiwer modernistiese boukuns en hom tot kreatiewe rasionalisme gewend - 'n argitektoniese stroming wat 'n meer buigbare benadering tot ontwerp behels het. Volgens "The Illustrated Encyclopedia of Architects and Architecture" het Jahn met sy ontwerpe 'n simboliese argitektoniese kode geskep wat sowel by professionele argitekte asook die breë publiek aanklank vind en deur albei maklik ontsyfer kan word. Kenmerkend is Jahn se buigbare en verreikende vormtaal waarmee hy die "kontekstuele verhouding van 'n gebou" beskryf.

Jahn is met 'n Amerikaanse vrou getroud. Uit die huwelik is een seun gebore, wat dubbelburgerskap het.


</doc>
<doc id="109487" url="https://af.wikipedia.org/wiki?curid=109487" title="Rio Haryanto">
Rio Haryanto

Rio Haryanto (gebore 22 Januarie 1993) is 'n Indonesiese Formule Eenrenjaer. Sy debuutren was die 2016 Australiese Grand Prix vir Manor-Mercedes, maar hy moes ongelukkig weens 'n gebrek aan borgskapfondse na die 2016 Duitse Grand Prix uitsit.


</doc>
<doc id="109488" url="https://af.wikipedia.org/wiki?curid=109488" title="Pascal Wehrlein">
Pascal Wehrlein

Pascal Wehrlein (gebore 18 Oktober 1994) is 'n jong Duitse Formule Een renjaer wat vir Sauber-Ferrari in 2017 gejaag het. Hy het voorheen aan die Duitse Toermotormeesters (DTM) deelgeneem, en het die titel vir Mercedes-Benz se HWA AG-span in 2015 verower. 

In 2014 word Wehrlein die jongste renjaer om 'n DTM-ren te wen (op ouderdom 19) asook die jongste renjaer om die titel te verower in 2015 op ouderdom 21.


</doc>
<doc id="109489" url="https://af.wikipedia.org/wiki?curid=109489" title="Jolyon Palmer">
Jolyon Palmer

Jolyon Carlyle Palmer (gebore 20 Januarie 1991) is 'n Britse Formule Een-renjaer vir die Renault F1-span en die 2014 GP2-reekskampioen.


</doc>
<doc id="109490" url="https://af.wikipedia.org/wiki?curid=109490" title="Letlanders">
Letlanders

Die Letlanders (Lets: "latvieši", Lyfs: "leţlizt") of Lette is 'n Baltiese nasie en etniese groep inheems aan Letland wat 'n gemeenskaplike Letse afkoms, kultuur en geskiedenis deel, en Lets as moedertaal praat. Alternatiewelik is Letlanders diegene wat in Letland woon of in Letland gebore is.
Letlanders vorm die titulêre nasie van Letland, waar hulle sowat 62% van dié land se bevolking uitmaak. Naas Letlanders leef nog minderhede soos Russe (26%), Wit-Russe (3,4%), Oekraïners (2,3%), Pole (2,1%) en Litauers (1,3%) in Letland; 'n historiese minderheid vorm die Baltiese Duitsers wat na die Tweede Wêreldoorlog veral in Duitsland gevestig het.

Wêreldwyd leef sowat 1,55 miljoen Letlanders, waarvan 1,2 miljoen in Letland, 82 053 in die Verenigde State, 39 000 in die Verenigde Koninkryk, 27 752 in Duitsland, 27 355 in Kanada, 25 000 in Brasilië, 20 593 in die Republiek van Ierland, 20 124 in Australië, 20 068 in Rusland en 20 000 in Nieu-Seeland.

Die Letlanders behoort saam met Litauers tot die Baltiese volke, terwyl Estlanders tot die Fins-Oegriese volke behoort en Fins-Oegriese tale praat. Die meeste Letlanders is Christene, veral Lutherane, Rooms-Katolieke en Oosters-Ortodokse; gevolg deur ongebonde.


</doc>
<doc id="109494" url="https://af.wikipedia.org/wiki?curid=109494" title="Louis Rautenbach">
Louis Rautenbach

Louis B Rautenbach is 'n Afrikaanse skrywer en storieverteller wat vier nie-fiksie boeke gepubliseer het. Hy beplan toekomstige publikasies, onder andere, opvolgboeke, kleinverhaal-bundels en selfs 'n draaiboek. Hy het 'n voorliefde vir geskiedenis, en veral verhale van die Bybel. Sy stories is lewensinspirerend en laat 'n mens nadink oor die geestelike lewe en die verganklikheid van die mens. Sy doel as skrywer is om die leser, onder andere, te laat nadink oor die lewe.

Hierdie boek vertel die verhaal van 'n besonderse toegeneëntheid tussen twee vriende, die een 'n tienerseun en die ander alreeds 'n ervare soldaat, wat uitgedaag met die eise van die lewe wat bemoeilik word deur mense uit die verskillende wêrelde en raamwerke waaruit hulle kom.
Die leser behoort egter te sien dat beide Jònatan en Dawid hul diepe afhanklikheid en liefde openlik vir God en vir mekaar bely. Albei leef hul geloofsvertroue in die HERE uit, en skroom nie om Sy leiding en beskerming af te bid nie.
Elke leser kan met vrymoedigheid vrye teuels gee daaraan om hierdie realistiese beskrywing te interpreteer, en selfs die feite daarvan na te slaan.
Die verhaal handel oor die ongekompliseerde lewe van kindwees in 'n beskermde omgewing, waar jong lewens meteens deur 'n rits negatiewe gebeure na onbeskermde en ongenaakbaarheid van die grootmenswêreld geruk word.
Die vele aanslae van die lewe word met wisselende emosionele uitdagings aangespreek. Die boek is belaai met intriges: vreugdes, teleurstellings en uitdagings wat uiteindelik lei tot by 'n kruispad van keuses. 'n Kruispad in die lewe waar emosionele oorwinning 'n seker realiteit word. En oorwinning bring.
Hierdie unieke oorgangsboek is ideaal vir tiener- sowel as volwasse lesers.

ISBN 978-1-928210-51-1

'Oorsprong van Smarte' is 'n roman gebaseer op Ou Testamentiese Bybelverhale en neem die leser op 'n interessante reis deur die bekende Bybelverhale, vanaf Genesis tot Konings. Die skrywer delf dieper in emosionele belewenis van bekende Bybelse figure en gee die leser 'n nuwe perspektief op die menslikheid van hierdie karakters en ook die verreikende nagevolge van hul dade.
Soos die verhaal vorder, sal die leser toenemend bewus word van God se opregte belangstelling in die skepping en liefde vir mens.
God beskerm deurlopend. Hy rig en lei die mens om hom teen selfvernietiging te beskerm.
Daar is niks groter as God se genade...

ISBN 978-1-928210-50-4

Die boek handel hoofsaaklik oor 'n man wat as baba van sy ouers weggeneem en vir aanneming afgegee word.
Sonder dat sy eie familie weet waar hy hom bevind, en onbewus van sy herkoms vanuit 'n groot familie waarna hy as enigste kind soveel keer gesmag het, leef hy 'n unieke en interessante lewe totdat hy onverwags met waarheid gekonfronteer word.
Ons reis vir ongeveer sestig jaar oor hierdie lewenspad wat soms ongelyk en klipperig voorkom.
Die leser sal sien watter leemte in die lewe kan ontstaan terwyl geliefdes onder die valse indruk verkeer dat hulle die beste om jou ontwil doen.

ISBN 978-1-928202-93-6



</doc>
<doc id="109503" url="https://af.wikipedia.org/wiki?curid=109503" title="Jo Onderstall">
Jo Onderstall

Jo Onderstall (née De Beer, 1929 – 2016) was 'n Suid-Afrikaanse amateur-plantkundige, wat bekendheid verwerf het weens verskillende publikasies, artikels en praatjies oor plantlewe en fungi van Mpumalanga, benewens haar bydraes tot natuurbewaring.

Sy is op 17 Mei 1929 in Harrismith gebore. Sy het in 1948 liggaamsopvoeding by die Universiteitskollege van die Oranje-Vrystaat studeer en vir 'n jaar daarna klasgegee voor sy getroud is met William “Bill” Onderstall.

Sy was vir baie jare verbonde aan die bestuur van die Laeveldse tak van die Botaniese Vereniging van Suid-Afrika, en was ook die voorsitter daarvan vir etlike jare. In 1984 het uit haar pen verskyn "Veldblomgids No 4 - Transvaalse Laeveld en Platorand" / "Transvaal Lowveld and Escarpment Wild Flower Guide", een van 'n reeks veldblomgidse van die Botaniese Vereniging. Dit was die eerste beskikbare gids tot die laeveldse veldblomme en is met haar eie foto's geïllustreer. In die volgende twaalf jaar het sy 'n voldoende fotografiese versameling opgebou om in 1996 'n tweede volume saam te stel, genaamd "Wild Flower Guide to Mpumalanga and Northern Province", wat deur Sappi geborg is. Benewens hierdie veldblomgidse het sy baie artikels vir verskillende publikasies geskryf.

Sy het gereeld praatjies gelewer oor plante, voëls of sampioene, laasgenoemde 'n onderwerp waaroor sy ook goed ingelig was. Sy was oor die jare in gereelde kontak met John Kluge (1947– ), wat eers natuurbewaringsbeampte van die Departement Bosbou te Witklip was, en later die kurator van die Laeveldse Botaniese Tuin sou word. In die 1970's was hulle samewerking instrumenteel om 'n ekologies belangrike stuk berggrasveld te bewaar, wat ondermeer ryk aan orgideespesies is. Hierdie gebied op die kruin van die platorand was bestem vir 'n nuwe denneplantasie, maar kon weens haar en John se samewerking in 'n reservaat omskep word.

Sy was die samesteller van die eerste plantlys vir die Buffelskloof Private Natuurreservaat op die Mpumalanga-platorand. Toe die reservaat 'n belangrike navorsingsgerief verkry het, is daar dikwels op haar botaniese kennis staatgemaak. Met haar dood was 'n derde boek, bestaande uit haar herinneringe, byna voltooid. Sowat 400 plantspesimens wat sy in die laeveld en platorand versamel het word in die herbaria van die Laeveldse Botaniese Tuin en Pretoria (PRE) bewaar.

Sy is op 28 Maart 2016 in Nelspruit oorlede, en word oorleef deur haar seun David (1953– ) wat ook belangstellings in plant- en dierkunde koester en 'n kranige plantversamelaar is.


</doc>
<doc id="109506" url="https://af.wikipedia.org/wiki?curid=109506" title="Ossetiërs">
Ossetiërs

Die Ossetiërs of Ossete (Osseties: ир, ирӕттӕ, "ir", "irættæ"; дигорӕ, дигорӕнттӕ, "digoræ", "digorænttæ") is 'n Irannese etniese groep inheems aan Ossetië in die Kaukasus-streek. Hulle praat Osseties, 'n Irannese taal, as moedertaal en Russies of Georgies as tweede taal.

Die meeste Ossetiërs leef in Noord-Ossetië-Alanië, 'n republiek binne die Russiese Federasie, gevolg deur Suid-Ossetië, 'n omstrede gebiede wat volgens internasionale reg tot Georgië behoort, en Turkye.

In teenstelling met die ander Irannese volke wat hoofsaaklik Islamities is, is die meeste Ossetiërs aanhangers van die Oosters-Ortodokse Kerk, gevolg deur die Ossetiese tradisionele godsdiens en Moslems.


</doc>
<doc id="109508" url="https://af.wikipedia.org/wiki?curid=109508" title="Barend de Klerk">
Barend de Klerk

Prof. dr. Barend Jacobus de Klerk (Burgersdorp, Kaapkolonie, 22 Augustus 1904 – Potchefstroom, Suid-Afrika, 21 April 1953) was predikant in vier gemeentes van die Gereformeerde Kerk in Suid-Afrika en hoogleraar aan dieselfde kerkgenootskap se Teologiese Skool op Potchefstroom.

De Klerk was die seun van Jacobus Johannes de Klerk en Anna Susanna Labuscagne. In 1930 voltooi hy sy studie aan die Teologiese Skool en PUK, waar hy agtereenvolgens die grade B.A., M.A. en B.D. behaal het en in sy kandidaatseksamen geslaag het. In 1935 vertrek hy met sy gesin na Nederland, waar hy aan die Vrije Universiteit onder prof. V. Hepp studeer en in 1937 die doktorsgraad behaal met ’n proefskrif oor “Vorme en karakter van die Biblisisme”.

As predikant het hy agtereenvolgens die volgende gemeentes bedien: Dordrecht, Indwe en Maclear (1931–1939), Middelburg, Kaap, (1939–1944), Kroonstad, Theunissen en Odendaalsrust (1944–1945) en Bloemfontein (1945–1952).

Vanaf April 1952 het hy gedien as professor aan die Teologiese Skool in apologetiek en Christelike etiek tot by sy oorlyde op 21 April 1953. Hy het in verskillende deputategroepe gedien en was etlike jare raadslid van die PUK vir CHO. Die belange van land en volk het hom na aan die hart gelê. Hy het onder meer gedien in die sentrale komitee vir die reëling van die Van Riebeeck-fees. Hy het ook lewendig belanggestel in die onderwys, en onder andere was hy voorsitter van die Bloemfonteinse Skoolraad.

In 1931 is hy getroud met Irene Bouman. Uit die huwelik is twee seuns en ’n dogter gebore. Ná haar oorlyde tree hy in 1944 in die huwelik met Maria (Marietjie) van der Walt van Middelburg, Kaap. Uit die huwelik is ook twee seuns en ’n dogter, Mathilda (getroude van Van der Schyff) gebore. Drie van die seuns het ook predikant geword:

Uit prof. dr. De Klerk se pen het verskyn: "Meetsnoere van die jeug", "Die Roomse gevaar" en "Vorme en karakter van die Biblisisme".



</doc>
<doc id="109509" url="https://af.wikipedia.org/wiki?curid=109509" title="Isando">
Isando

Isando is 'n nywerheidsgebied suidwes van Kemptonpark, ongeveer 22 km oos van Johannesburg se middestad.

Dit val onder beheer van die Ekurhuleni Metropolitaanse Munisipaliteit in die Gautengprovinsie van Suid-Afrika. Die dorpsgebied is op die plaas Witkoppie uitgelê en op 21 Desember 1949 geproklameer. Die naam is uit 'n inheemse swart taal ontleen en verwys na die klank van 'n hamer.


</doc>
<doc id="109510" url="https://af.wikipedia.org/wiki?curid=109510" title="Waterstofchloried">
Waterstofchloried

Waterstofchloried is 'n chemiese verbinding met die formule .

Die stof is 'n gas met 'n stekende reuk wat in die vroeë chemie "spiritus salis" ("gees van sout") geheet het. Die gas word vrygestel indien 'n baie sterk suur soos swaelsuur met tafelsout reageer

Die gas is goed oplosbaar in water en die vloeibare oplossings is bekend as soutsuur. Die gas word daarom ook "soutsuurgas" genoem.

In oplossing is HCl 'n sterk Brønstedsuur wat amper volledig in ione dissosieer. Die soute heet chloriede. Die gas kan as sterk Lewissuur optree byvoorbeeld in 'n reaksie met ammoniak gee dit 'n wit rook van salmiak (ammoniumchloried) af

Die stof het 'n belangrike rol gespeel in die ontwikkeling van die suur-basis-teorieë. Die oudste teorie, Lavoisier s'n, het voorgestel dat stowwe die element suurstof moet bevat om suureienskappe te besit. Nadat bevind is dat waterstofchloried 'n suur is wat nie suurstof bevat nie, het dit tot die ontwikkeling van die Arrheniusteorie gelei.


</doc>
<doc id="109511" url="https://af.wikipedia.org/wiki?curid=109511" title="Thibaultplein">
Thibaultplein

Thibaultplein lê tussen wolkekrabbers langs Hans Strijdomlaan en naby die aansluiting daarby van Langstraat in die middestad van Kaapstad. Die plein is 'n gesamentilke ontwikkeling van die Stad Kaapstad, Anglo-American Properties en die Southern Lewensvereniging. Dit is op 16 November 1989 deur die burgemeester van die stad, Gordon Oliver, geopen. Die plein dra die naam van Louis Thibault, Suid-Afrika se eerste opgeleide argitek.

Op die plein staan sedert 1994 'n modernistiese kunswerk in staal en brons deur John Skotnes getiteld “Mythological landscape – a celebration of diversity”.


</doc>
<doc id="109512" url="https://af.wikipedia.org/wiki?curid=109512" title="Jan Hendrik van der Westhuizen">
Jan Hendrik van der Westhuizen

Jan Hendrik van der Westhuizen (1982-) is 'n Suid-Afrikaanse ontwerper, fotograaf, meestersjef en eienaar van 'n fynproewersrestaurant. Van der Westhuizen het grootgeword op die plaas van sy ouers by Middelburg, Mpumalanga en het ná sy matriek 'n opleiding in kookkuns in Stellenbosch ontvang waar hy die gevorderde diploma in kulinêre kookkuns voltooi het. Daarna het hy 'n Baccalaureusgraad in toegepaste ontwerp en fotografie verwerf.

Van der Westhuizen het sy kulinêre loopbaan as bydraende kosredakteur en fotograaf vir die leefstyltydskrif "Elle" in Suid-Afrika begin en was later, vanaf 2006, in Parys, Frankryk, werksaam. Vervolgens is hy as sjef op 'n privaat jag in Monaco aangestel. Sy restaurant, "Jan" in Nice, Frankryk, het sy deure in 2013 geopen en is op 2 Februarie 2016 met 'n Michelin-ster bekroon. Dit is daarnaas in 2015 deur Condé Nast Traveller ook as een van die beste restaurante ter wêreld aangewys. In dié klein eetplek naby die seehawe spits Van der Westhuizen hom op 'n moderne en kreatiewe styl van kook toe.

Twee kookboeke het reeds uit Van der Westhuizen se pen verskyn. Sy tweede publikasie is in Maart 2016 deur Struik Leefstyl in Afrikaans ("JAN – My Franse Kosverhaal") en Engels ("JAN – A Breath of French Air") uitgegee.




</doc>
<doc id="109518" url="https://af.wikipedia.org/wiki?curid=109518" title="Folio Society">
Folio Society

The Folio Society is 'n Londense boekuitgewery en privaat onderneming wat deur Charles Ede (1921-2002) in 1947 gestig en in 1971 geïnkorporeer is. Die uitgewery staan bekend vir sy ryklik geïllustreerde hardeband-uitgawes van klassieke fiksie- en nie-fiksiewerke, digbundels en kinderliteratuur. Besondere aandag word geskenk aan boekbinding en die grafiese uitleg van titels, met illustrasies wat deur kunstenaars vir fiksieboeke verskaf word en kunsvolle afbeeldinge of foto's in nie-fiksietitels. Baie titels word in boekkokers uitgegee.

The Folio Society is oorspronklik as 'n eksklusiewe boekklub bedryf wat sy boektitels slegs aan intekenaars wêreldwyd verskaf het, maar het besluit om sy werke ook toeganklik te maak vir die publiek. So is hul voormalige leessaal vir lede in Holborn omgeskep tot 'n boekwinkel waar duisende titels verkrygbaar is.



</doc>
<doc id="109520" url="https://af.wikipedia.org/wiki?curid=109520" title="Joseph Petrus Jooste">
Joseph Petrus Jooste

Prof. dr. Joseph Petrus Jooste (noemnaam Piet, distrik Colesberg, Kaapkolonie, 4 Junie 1900 – 17 Augustus 1995) was van 1928 tot 1946 agtereenvolgens predikant in drie gemeentes van die Gereformeerde Kerk (GKSA) en daarna tot sy aftrede in 1970 hoogleraar aan dié kerkverband se Teologiese Skool op Potchefstroom.

Jooste was die seun van Jakobus Andries Jooste en Francina Stefina Venter. Hy ontvang sy skoolopleiding op Philipstown. Op sy tuisdorp werk hy 'n jaar lank as bode of briewebesteller by die poskantoor en van 1916 tot 1919 in 'n prokureurskantoor in Pretoria. In dié tyd voel hy hom geroepe om vir predikant te leer en keer daarom terug Philipstown, waar hy in 1920 matrikuleer. In 1923 verwerf hy die B.A. en in 1926 die B.D. aan die PUK. In 1927 slaag hy in die kandidaatseksamen aan die Teologiese Skool van die GKSA, en in 1940 behaal hy die D.D.-graad aan die Universiteit van Suid-Afrika met 'n proefskrif oor "Die verhouding van kerk en staat aan die Kaap tot die helfte van die 19e eeu".

Hy bedien agtereenvolgens die volgende gemeentes: Barkly-Oos en Dordrecht (1928–1931), Barkly-Oos en Elliot (1931), Bethulie (1931–1942) en Bloemfontein-Wes (1942–1946). 

In 1946 is hy benoem as professor aan die Teologiese Skool hoofsaaklik vir kerkgeskiedenis en kerkreg. Van toe af is hy verskeie kere benoem as rektor van die Teologiese Skool en as dekaan van die Fakulteit Teologie aan die PU vir CHO. In 1949 verteenwoordig hy die Gereformeerde Kerk op die Ekumeniese Sinode van Amsterdam en dien as skriba in die moderamen van genoemde sinode. Hy bring by die geleentheid ook die groete oor namens die Suid-Afrikaanse kerke. Hy het besonderse vertroue geniet binne die Gereformeerde Kerkverband. Hy was 'n pligsgetroue en harde werker. 

Voor aanvaarding van die professoraat het hy in die moderamen van verskeie sinodes gedien. Hy het in verskillende belangrike sinodale deputate-groepe gedien, onder meer dié vir die eeufees te Rustenburg en die sending. Op die eeufees te Rustenburg, 1959, het hy 'n rede gelewer oor die historiese agtergrond van die fees onder die titel "Na honderd jaar". Op maatskaplike gebied het hy besonderse belangstelling getoon in die onderwys en het tydens sy bediening in die gemeente Bethulie ook gedien as kommandant van die Voortrekkerkommando. In 1956 het hy saam met die destydse eerste minister, adv. J.G. Strijdom, as prediker by die Paardekraalfees opgetree.

In 1928 het hy in die huwelik getree met Hermia de Wet. Uit die huwelik is vyf kinders gebore, onder wie ds. J.A. Jooste (van 1955 tot aftrede in 1994 agtereenvolgens predikant van Koffiefontein, Windhoek, Burgersdorp en Noordrand.

Uit prof. dr. Jooste se pen het onder meer verskyn: "Die verhouding tussen kerk en staat aan die Kaap tot die helfte van die 19e eeu"; "Die Geskiedenis van die Gereformeerde Kerk in Suid-Afrika (1859— 1959)"; "Kom in sy voorhowe"; "Studiegids vir Kategetiek". Hierbenewens het etlike artikels van hom in druk verskyn en het hy as medewerker bydraes gelewer tot die gedenkboeke van die gemeentes Burgersdorp, Colesberg, Philipstown en Lichtenburg.

Ná prof. Jooste se aftrede het prof. dr. G.C.P. van der Vyver oor hom geskryf: "Die Here het op 4 Junie 1900 'n besondere gawe aan verbondsouers en deur hulle aan sy kerk en aan Suid-Afrika gegee. Wat staan voorop by waardering van hierdie ryk begenadigde mens? Hy was 'n pligsgetroue, roepingsbewuste arbeider in die wingerd van sy Here. In sy studeerkamer was hy tuis. Studie was sy lus en sy lewe. En in die omgang is hy die nederige, vriendelike broer onder broers. Hoe kan dit anders? Hy wil niks anders wees nie as 'n dienskneg, 'n dienskneg wat net uit genade lewe."



</doc>
<doc id="109521" url="https://af.wikipedia.org/wiki?curid=109521" title="Tibettane">
Tibettane

Die Tibettane (Tibettaans: བོད་པ་) is 'n etniese groep inheems aan die outonome gewes Tibet in die Volksrepubliek China en die aangrensende lande van Suid-Asië: Bhoetan, Indië en Nepal.

Die Tibettane behoort tot die Sino-Tibettaanse volke wat naas die Volksrepubliek China ook in lande soos Bhoetan, Mianmar, Nepal en Indië se noordooste leef. Hulle praat Tibettaans as moedertaal en is hoofsaaklik aanhangers van die Tibettaanse Boeddhisme. In die Volksrepubliek China behoort die Tibettane tot een van die 56 amptelik erkende etniese groepe ("nasionaliteite") en word "Zang" (Chinees: 藏族; pinyin: "Zàngzú") genoem. Hulle leef veral in die Suidwes-Chinese outonome gewes van Tibet noord van die Himalaja.

Wêreldwyd leef omtrent 7,8 miljoen Tibettane, waarvan sowat 7,5 miljoen in Tibet en 190 000 in Indië. Die Tibettaanse diaspora het veral as gevolg van die Tibettaanse opstand van 1959 en die aansluitende anneksasie van Tibet deur China in Indië en Westerse lande soos Australië, Kanada, Switserland, die Verenigde Koninkryk en die Verenigde State gevestig.


</doc>
<doc id="109522" url="https://af.wikipedia.org/wiki?curid=109522" title="St Bride's Church">
St Bride's Church

St Bride's Church is 'n kerk in die "City of London". Die huidige gebou in Fleet Street is deur die befaamde argitek Sir Christopher Wren in 1672 ontwerp, maar gedurende 'n reeks Duitse lugaanvalle op Londen in 1940, die sogenamde "London Blitz", grotendeels deur 'n brand vernietig. Vanweë sy ligging in Fleet Street word die kerk tradisioneel verbind met die perswese en is daarna verwys as "Joernalistekerk". Dié verbintenis gaan egter verder terug in die geskiedenis.

Toe Engeland se eerste meesterdrukker, William Caxton (omstreeks 1422–1491), in 1476 vanuit Keulen, waar hy 'n opleiding in druktegniek deur Johannes Gutenberg ontvang het, na sy geboorteland teruggekeer het, het hy Engeland se eerste drukpers naby die Westminster-abdy ingerig. Caxton was egter ook 'n suksesvolle tekstielhandelaar, en die grootste deel van sy fortuin is in dié bedryf, en juis nie in die drukwese nie, verdien. Toe hy in 1491 oorlede is, het sy leerling Wynkyn de Worde († 1535) die Caxton-drukpers gekoop en – weens die gebrek aan 'n alternatiewe inkomstebron – pogings onderneem om van die drukwese 'n winsgewende bedryf te maak.

De Worde het Engeland se eerste drukpers met beweeglike letters langs St Bride's Church opgerig – in 'n buurt waar talle geestelikes woonagtig was wat as potensiële geletterde klante in aanmerking gekom het. Latere drukkers het sy voorbeeld gevolg sodat die buurt tot die spilpunt van Engeland se vroeë drukbedryf ontwikkel het. De Worde het sy laaste rusplek in St Bride's Church gevind.

Ná die Tweede Wêreldoorlog het dagbladuitgewers met hul skenkings bygedra tot die heropbou van St Bride's volgens Wren se oorspronklike ontwerp. Die kerkgebou is steeds 'n maklik herkenbare deel van Londen se stadsilhoeët. Met 'n hoogte van 226 voet of 69 meter is dit die tweede hoogste van Wren se kerkgeboue wat slegs deur die St. Paulus se katedraal oortref word.

Die kerk het sy naam aan twee instellings verleen wat met die geskiedenis van die pers, drukwese en tipografie verbind word:



</doc>
<doc id="109523" url="https://af.wikipedia.org/wiki?curid=109523" title="Philippus de Klerk">
Philippus de Klerk

Prof. dr. Philippus Jacobus Stephanus de Klerk (Philippolis, Oranje-Vrystaat, 3 November 1895 – 28 Augustus 1971) was van 1924 tot 1949 agtereenvolgens predikant in drie gemeentes van die Gereformeerde Kerk (GKSA) en daarna tot sy aftrede in 1961 professor aan die dieselfde kerkverband se Teologiese Skool op Potchefstroom.

De Klerk was die tweede seun van Barend Jacobus de Klerk en Cecilia Maria Pretorius. Sedert 1913 studeer hy aan die Teologiese Skool op Potchefstroom. Ná voltooiing van die matrikulasie-eksamen en die propedeutiese studie lê hy die kandidaatseksamen af en behaal terselfdertyd die B.A.-graad in 1921. Geïnspireer deur 'n boek van dr. Henry Beets (1869–1947), leraar in die Christelike Gereformeerde Kerk in die VSA, word dit sy ideaal om 'n studie te maak van die sending in Suid-Afrika. In 1922 vertrek hy na Nederland, waar hy in 1923 promoveer onder leiding van prof. G.C. Aalders en professore Julius Richter en T. Hoekstra met 'n proefskrif oor "Kerk en sending in Suid-Afrika".

Hy het agtereenvolgens in die volgende gemeentes gedien: Germiston (1924–1927), Johannesburg-Oos (1927–1931) en Pretoria-Oos (1931–1949). In 1949 is hy benoem tot professor in dogmatiek aan die GKSA se Teologiese Skool. In 1961 moes hy weens swak gesondheid aftree en het hy in Pretoria gaan woon.

In 1946 verteenwoordig hy die Gereformeerde Kerk op die eerste Ekumeniese Sinode te Grand Rapids, VSA. Hy het hom besonder beywer vir die bevordering van die sending in die Gereformeerde kerkverband. Deur sy bemiddeling is van minister P.G.W. Grobler in 1932 'n plaas in die Soutpansberge bekom waarop die sendingterrein Siloam gevestig is. Hy was 'n besielende spreker en prediker. As vurige vaderlander het hy veral tydens sy jare lange verblyf in Pretoria sy volle deel bygedra tot die stryd van die Afrikaner. Hy was lank lid van die kultuurraad en agt jaar lank voorsitter van die Krugergenootskap.

In 1924 tree hy in die huwelik met Johanna Catharina van der Walt van Steynsburg. Uit die huwelik is 'n dogter en 'n seun, ds. P.J.S. de Klerk (tussen 1959 tot sy aftrede in 1991 agtereenvolgens leraar van Koffiefontein, Ladybrand, Derdepoort en Ladysmith/Estcourt; oorlede op 17 Mei 2014). Sy dogter, Celestien, is in 1949 getroud met dr. Petrus Jacobus Pretorius (gebore Ugie, 4 Desember 1923). Uit dié huwelik is twee seuns gebore.

Uit dr. De Klerk se pen het verskyn: "Kerk en sending in Suid-Afrika"; "Handboek gewyde geskiedenis"; "Van stryd en oorwinning" (preekbundel); "Die navolging van Christus" (preekbundel); "Die genadeverbond"; "Die gebed in die Heilige Skrif"; "Die fondamente ondergrawe"; "Woorde en dade van Jesus"; "Woorde en dade van die profete"; "Gereformeerde Simboliek"; "Konings van Juda"; "Konings van Israel"; "Verklaring van die brief aan die Hebreërs".



</doc>
<doc id="109524" url="https://af.wikipedia.org/wiki?curid=109524" title="Besemvylvis">
Besemvylvis

Die Besemvylvis ("Amanses scopas") is 'n vis wat voorkom in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Broom filefish".

Die vis word tot 20 cm lank. Dit is donkerbruin met verskeie nou, swarterige strepe in die middel van die lyf. Die lippe is wit en die stert swart. Daar is 'n klos, lang swart stekels net voor die stertvin se basis van die mannetjie; die wyfie het 'n klos swart dik hare.

Die vis leef in tropiese strandmere, baaie en vlak aflandige koraalriwwe in water wat 3 tot 18 m diep is. Hulle verkies 'n mengsel van sand en klippe in korale en rotsspitse. Die vis kom in pare voor. Hulle is sku, waaksaam en altyd naby skuilplekke. Hulle vreet ongewerweldes.





</doc>
<doc id="109526" url="https://af.wikipedia.org/wiki?curid=109526" title="Stephanus du Toit">
Stephanus du Toit

Prof. dr. Stephanus du Toit (noemnaam Fanus, Potchefstroom, Transvaal, 20 Julie 1905 – 2 Februarie 1982) was van 1930 tot 1935 predikant in die Gereformeerde Kerk en daarna tot sy aftrede in 1970 hoogleraar aan dieselfde kerkverband se Teologiese Skool op Potchefstroom.

Du Toit was die oudste seun van prof. dr. J.D. du Toit, wat as Totius onsterflike roem verwerf het as Bybelvertaler, psalmberymer, digter en volksman, en Maria Postma. Sy oupa aan vaderskant was ds. S.J. du Toit (1847–1911), een van die belangrikste figure in die vroeë stryd om die erkenning van Afrikaans en konsulent van die Gereformeerde Kerke onder die Kruis. Aan moederskant was hy die kleinseun van ds. Dirk Postma (1818–1890), die grondlegger van die GKSA en eerste hoogleraar aan die GKSA se Teologiese Skool op Burgersdorp, waaraan sowel Du Toit as sy vader ná die Skool se verplasing na Potchefstroom hoogleraar sou wees.

Stephanus du Toit matrikuleer in 1922 aan die Potchefstroom Gimnasium, in die eerste klas. In 1925 behaal hy die B.A.-graad aan die PUK met onderskeiding in albei hoofvakke, metafisika en etiek. Vanaf 1926 studeer hy aan die Teologiese Skool en behaal die graad B.D. in 1928 en slaag die kandidaatseksamen in 1929. Gedurende 1929 woon hy kolleges by in Semitiese tale aan die Transvaalse Universiteitskollege (TUK, voorloper van die Universiteit van Pretoria) onder leiding van prof. B. Gemser, 'n geleerde van internasionale faam. In 1930 is hy voltyds student aan die TUK en behaal die M.A.-graad in Semitiese Tale met 'n verhandeling oor "Die betroubaarheid van die boek Daniël". Die graad M.Div. behaal hy in 1936 met 'n verhandeling oor "'n Nuwe fase in die stryd om die Ou Testament". In 1939 behaal hy die doktorsgraad in die teologie onder promotorskap van prof. B. Gemser met 'n dissertasie oor "Bybelse en Babilonies-Assiriese spreuke". 

In 1939 vertrek hy na Nederland vir verdere studie in die Semitiese tale onder leiding van prof. F.M.T. Böhl van Leiden. Weens die uitbreek van die Tweede Wêreldoorlog moes die verblyf verkort word.

Einde 1930 is hy bevestig as predikant van die kombinasie Bethal, Standerton, Volksrust. In 1935, ná die afsterwe van prof. J.A. du Plessis, is hy benoem as tydelike lektor aan die Teologiese Skool en in 1936 as professor, ook aan die PUK vir CHO, vir hoofsaaklik die Ou-Testamentiese wetenskap. Hy was meermale rektor van die Teologiese Skool en dekaan van die fakulteit teologie aan die PU vir CHO.

In 1946 is hy afgevaardig na die eerste Gereformeerde Ekumeniese Sinode in Grand Rapids, VSA. In 1962 het hy met 'n senior beurs van die Nasionale Raad vir Sosiale Navorsing navorsing gedoen in die Bybellande asook aan verskillende Europese universiteite en die Britse Museum in Londen. Offisieus het hy sy vader, prof. J.D. du Toit, hulp verleen met die Bybelvertaling en was 'n redaksielid en medewerker aan die verklarende aantekeninge by die Afrikaanse Bybel. 

Prof. Du Toit het as mens en wetenskaplike hoë agting binne en buite die Gereformeerde Kerk geniet. Met die eeufees te Rustenburg in 1959 is hy aangewys om die feesrede te lewer. Hy het in verskeie belangrike sinodale deputate-groepe gedien. Prof. Du Toit was 'n vurige vaderlander en het steeds steun verleen aan die nasionale beweging. Hy het intieme kontakte gehad met wyle adv. J.G. Strijdom en dr. H.F. Verwoerd. By talle volksfeeste het hy as feesredenaar opgetree. By geleentheid van die feesviering by Monumentkoppie, ná verkryging van die Republiek in 1961, het hy 'n Afrikaanse Bybel aan dr. Verwoerd oorhandig. Hy was jare lank voorsitter van die direksie van Pro Rege-Pers, wat duisende Christelike boeke versprei het. In 1965-'67 was hy lid van die Raad van die Suid-Afrikaanse Akademie vir Wetenskap en Kuns.

In 1931 is hy getroud met Sara Aletta Petronella Scheepers. Uit die huwelik is een dogter gebore, later mev. (ds.) W.J. Maritz (tussen 1958 en sy aftrede in 1967 leraar van die Gereformeerde kerke Salisbury, Parys en Florida; oorlede op 12 Augustus 1983)

Uit prof. dr. Du Toit se pen het onder meer verskyn: "Bybelse en Babilonies-Assiriese spreuke"; "Handleiding vir die kerkgeskiedenis"; "Die Ou Testament 'n wonder"; "Bybel, Skepping, Evolusie"; "Ou Testament en opgrawinge"; "Openbaringsgeskiedenis van die Ou Testament"; "Progressive Creation". Hierbenewens het nie minder as ongeveer 150 artikels verskyn op teologiese, maatskaplik-staatkundige en opvoedkundige gebied.



</doc>
<doc id="109527" url="https://af.wikipedia.org/wiki?curid=109527" title="St Bride Foundation">
St Bride Foundation

Die St Bride Foundation is in 1891 gestig as 'n maatskaplike, kulturele en ontspanningsentrum vir Londen se Fleet Street en die druk- en perswese wat daar gesetel was. 

Die stigting se biblioteek dien as sy sentrale instelling. Met 50 000 werke oor drukwese, die mediabedryf, kommunikasie, tipografie, kalligrafie en grafiese ontwerpkuns, en 3 500 tydskrifte word dit as die grootste van sy soort op aarde beskou.

Baie van die stigting se historiese ruimtes staan oop vir die publiek, soos die Bridewell Hall en Salisbury Room. Alhoewel die stigting se skool, die Printing School, intussen na die Teems se suidoewer verplaas is, word historiese drukperse steeds in Fleet Street vertoon en vir opvoedkundige doeleindes gebruik. Twee teaters, die Bridewell Theatre en Lunchbox Theatre, bied vermaak wat in 'n breë gehoor se smaak val. Die Bridewell-kroeg is 'n gewilde plek vir konserte en huisves daarnaas 'n galery wat werke van kunstenaars en fotograwe vertoon.



</doc>
<doc id="109528" url="https://af.wikipedia.org/wiki?curid=109528" title="St Bride-biblioteek">
St Bride-biblioteek

Die St Bride-biblioteek in Bride Lane, Fleet Street, Londen is 'n vakbiblioteek wat deur die St Bride Foundation bedryf word en hom op werke oor druktegnieke, grafiese ontwerpkuns en die druk- en perswese toespits. Die biblioteek, wat in 1895 geopen is, het van begin af as tegniese vakbiblioteek en as skool vir druktegnieke gedien. Die skool is intussen verplaas en staan tans bekend as die London College of Communication. Met meer as 50 000 boektitels uit dié vakgebiede en 3 500 tydskrifte word die St Bride-biblioteek as die grootste vakbiblioteek oor drukwese ter wêreld beskou.

Sy versamelings sluit die biblioteek van William Blades, die Victoriaanse meesterdrukker en skrywer van 'n biografie oor William Caxton, asook dié van Talbot Baines Reed, 'n ontwerper van drukskrifte en geskiedkundige, en John Southward, 'n joernalis op die gebied van tegniese drukkuns, in.

Die biblioteek bied daarnaas vir belangstellendes kursusse oor druktegnieke aan waarvoor sommige van die oudste drukperse in Engeland gebruik word.



</doc>
<doc id="109529" url="https://af.wikipedia.org/wiki?curid=109529" title="Sigmundur Davíð Gunnlaugsson">
Sigmundur Davíð Gunnlaugsson

Sigmundur Davíð Gunnlaugsson (Yslands: [ˈsɪɣmʏntʏr ˈtaːvið ˈkʏnløyxsɔn]; * 12 Maart 1975 in Reykjavik, Ysland) het vanaf 23 Mei 2013 tot 7 April 2016 as Ysland se 25ste eerste minister gedien.

Ná proteste in die strate van Reykjavik vanweë onthullings in die Panama-verslag van die Mossack Fonseca regsfirma oor 'n besigheid van sy vrou Anna Sigurlaug Pálsdóttir wat bedoel is om belastings te ontduik is hy gedwing om af te tree.

Sy vrou het in 2007 Wintris Inc. gekoop, 'n besigheid op die Britse Maagde-eilande om geld wat haar pa, die enigste invoerder van Toyota op die eiland verdien het te belê. Aanvanklik het Gunnlaugsson 50% van dié besigheid besit, maar hy het dit vir $1.- verkoop aan sy vrou toe hy parlementslid geword het vir die Progressiewe Party. Hy het dit nooit bekend gemaak nie, maar daar is ook nie bewyse vir onwettige gebeure nie.

Hy word opgevolg deur Sigurður Ingi Jóhannsson, wat die minister vir landbou en vissery was in sy regering.


</doc>
<doc id="109530" url="https://af.wikipedia.org/wiki?curid=109530" title="Panama-verslag">
Panama-verslag

Die Panama-verslag (Engels: "Panama Papers") is 'n groot aantal elektroniese onthullings oor die regsfirma "Mossack Fonseca" van Jürgen Mossack in Panama-stad. Die onthullings behels 'n verbysterende 2,6 teragrepe inligting wat teruggaan tot 1977, die jaar waarin die firma gestig is. In 1986 is die firma versmelt met 'n klein firma van Ramón Fonseca, 'n Panamese politikus.

Die onthullings is aan die begin van April 2016 bekendgemaak deur die "Süddeutsche Zeitung" en die "International Consortium of Investigative Journalists" en behels talle handelstransaksies met belastingsparadyse soos die Britse Maagde-eilande en die Seychelle.

Daar is ook aanduidings dat 33 mense of organisasies wat aan internasionale sanksies onderhewig was deur die firma gehelp is. Daaronder is firmas in Iran, Zimbabwe en Noord-Korea. Een daarvan was betrokke by Noord-Korea se kernprogramme. 'n Ander geval is dié van Rami Makhlouf, Bashar al-Assad, die Siriese president, se neef, wat 'n besit van $5 miljard het.

Die eerste politieke slagoffer van die onthullings was die Yslandse eerste minister Sigmundur Davíð Gunnlaugsson, wat op 5 April afgetree het.

Op 7 April 2016 gee eerste minister David Cameron toe dat hy 'n aandeel gehad het in 'n buitelandse besigheid wat sy wyle vader opgesit het.

'n Suid-Afrikaner wat genoem word, is Clive Khulubuse Zuma, wie se oom Jacob Zuma die land se voormalige president is. Khulubuse Zuma het Caprikat Limited verteenwoordig, 'n besigheid wat in 2010 by 'n olietransaksie in die Demokratiese Republiek van die Kongo betrokke was. Dieselfde jaar het Mossack Fonseca sy bande met Caprikat verbreek. Zuma het ontken dat hy onregmatig gehandel het en verklaar dat die transaksies "taamlik aantreklik" vir die DRK was.


</doc>
<doc id="109531" url="https://af.wikipedia.org/wiki?curid=109531" title="Enrique Peña Nieto">
Enrique Peña Nieto

Enrique Peña Nieto (Spaans: [enˈrike ˈpeɲa ˈnjeto], ; * 20 Julie 1966 in Atlacomulco, Meksiko) het tussen 1 Desember 2012 en 30 November 2018 as 57ste president van Meksiko gedien. Dit is aanbeveel deur die Pan-Amerikaanse Universiteit en meestersgraad in sake-administrasie van die Instituto Tecnología de Estudios Superiores. Hy is 'n lid van die Institusionele Revolusionêre Party sedert 1984. Voor die presidensie, het hy gedien as 'n finansiële assistent koördineerder van die veldtog van Arturo Montiel; private sekretaris van die hoof van die Ministerie van Ekonomiese Ontwikkeling van die staat regering van Meksiko; Sekretaris van die administrasie van die staat regering van Meksiko; plaaslike adjunk vir die XIII distrik in die Staat van Meksiko se kongres is die koördineerder van die parlementêre faksie van die Institusionele Revolusionêre Party. Tussen 2005 en 2011 was hy as goewerneur van die staat van Meksiko waarna hy hardloop vir die presidentskap van Meksiko in die federale verkiesing van 2012 deur die Meksiko verbintenis verkiesings alliansie groepering die Institusionele Revolusionêre Party en die ekoloog Groen Party van Meksiko. Hy is verkies en bekragtig deur die Federale Verkiesingskommissie Tribunaal op 29 Augustus 2012, ná die uitdaging aangebied. Hy ingesweer om die amp op 1 Desember 2012.

Hy gebore in die stad van Atlacomulco, Staat van Meksiko, die seun van Gilberto Enrique Peña del Mazo, 'n professionele elektriese ingenieur, en Maria meester van Perpetual Help Ofelia Nieto Sanchez, wie se huwelik het geboorte gegee aan drie kinders: Veronica, Ana Cecilia en Arturo. Deur sy ouers gesê: Hy is bekend van twee vorige goewerneurs van die toestand van Meksiko: op die vaderlike kant, met Alfredo del Mazo Gonzalez, en die moeder, met Arturo Montiel; ook een van sy vaderlike ooms, Arturo Peña del Mazo, was burgemeester van Atlacomulco.

Die eerste elf jaar van sy kinderjare was deurgebring in Atlacomulco, waar hy studeer primêre in twee opvoedkundige instellings: as aanhangsel by laerskool Normale Onderwysers en Antonio Plan Carte. Daarna het sy gesin verander sy woning na die stad van Toluca, studeer Hoërskool in Metepec Argos en die PAIDEIA skool in Toluca Kulturele Instituut.

Van Augustus 1984 tot Junie 1989, studeer hy regte aan die Universidad Panamericana gradueer met die proefskrif "Die Mexikaanse presidensialisme en Alvaro Obregon," gepubliseer in 1991. Die begin van sy graad is ook die ingang na die militante van die Revolusionêre Party institusionele. Later, studeer hy 'n meestersgraad in Besigheidsadministrasie aan die Monterrey Institute of Technology en Hoër Onderwys. Saam met sy voorgraadse studies het hy in 'n paar regsfirmas as Laffan Muse en Kaye, Korporatiewe San Luis en notaris getal 96 van die Federale Distrik. Daarna het hy begin oefen wet individueel.

In 1993 is hy getroud met sy eerste vrou Monica Pretelini wie hy ontmoet terwyl jy werk as 'n veldtog tesourier Emilio Chuayffet Chemor. Gevolg van hierdie unie gebore sou word drie kinders: Paulina, Alexander en Nicole. Na dertien jaar van die huwelik op 11 Januarie, 2007, toe hy as goewerneur van die staat van Meksiko was, weduwee, want sy vrou het 'n hart aritmie wat veroorsaak word deur 'n beroerte (Lede van die opposisie glo dat hy vermoor Monica Pretelini).

In 2008 aangekondig Peña Nieto openbaar in 'n TV-program sy betrokkenheid by aktrise Angelica Rivera. Op 27 November, 2010 trou hy sy tweede aktrise in die katedraal van Toluca, die integrasie van sy familie om die dogters van die eerste huwelik van haar: Sofia, Fernanda en Regina.


</doc>
<doc id="109534" url="https://af.wikipedia.org/wiki?curid=109534" title="Skandaal">
Skandaal

'n Skandaal is 'n openbare voorval waartydens 'n ongeregtigheid, skande of 'n morele oortreding aan die klok gehang word. Dit behels 'n beskuldiging(s) teen 'n persoon of organisasie wat wye openbare en/of mediablootstelling geniet. Skandale kan oor 'n werklike gebeurtenis handel, maar kan ook uit valse aantygings, of 'n kombinasie daarvan, bestaan.

Skandale word deur joernaliste, tv-kanale, fluitjieblasers of kuberkrakers, wat toegang tot geheime inligting het, geopenbaar. Die motiewe wat mense hiertoe dryf sluit in: wraak, winsbejag, soeke na publisiteit of 'n regverdigheidsgevoel.

Die persone of organisasies wat beskuldig word, word meestal negatiewe deur skandale geraak. Dit kan hul geloofwaardigheid aantas en tot reuse verliese lei. Skandale word egter soms (veral deur kunstenaars) ingespan om publisiteit te verwerf.

Onwaar aantygings lei dikwels tot 'n verlies aan respek vir daardie persoon, en kan hul loopbane vernietig. Aan die ander kant kan pogings om 'n skandaal toe te smeer tot 'n groter skandaal lei, veral as die toesmeerdery nie werk nie.

Voorbeelde van bekende skandale is die Inligtingsdebakel, Watergate-skandaal en die Panama-verslag. Die mees onlangse sportskandaal is die Australiese krieketbalpeuterskandaal van 2018.


</doc>
<doc id="109535" url="https://af.wikipedia.org/wiki?curid=109535" title="Stephanus van der Walt">
Stephanus van der Walt

Prof. dr. Stephanus Johannes (Eppie) van der Walt (Middelburg, Kaapkolonie, 20 April 1906 – 18 April 1987) was van 1930 tot 1961 agtereenvolgens leraar in vier gemeentes van die Gereformeerde Kerk (GKSA) en daarna tot sy aftrede in 1970 hoogleraar aan die Teologiese Skool van dieselfde kerkverband op Potchefstroom.

Eppie van der Walt was die oudste seun van Nicolaas Tjaart van der Walt (Middelburg, Kaap, omstreeks 1880 – Dewetsdorp, 21 Julie 1970) en Anna Maria Susanna van der Walt (Lemoenkraal, distrik Steynsburg, omstreeks 1885 – Steynsburg, 31 Maart 1939). Hy het hom ’n rasegte Van der Walt genoem aangesien al vier sy grootouers gebore Van der Walts was: aan vaderskant Hendrik Stephanus Johannes (Colesberg, 5 Maart 1855 – Middelburg, Kaap, 8 September 1931) en Alida Johanna Aletta (gebore 21 Februarie 1858); aan moederskant Hendrik Roelof (Kaapkolonie, 27 September 1862 – Lemoenkloof, distrik Steynsburg, 10 Maart 1927) en Anna Sophia (gebore 1865). Haar vader, Louis Stephanus (1825–1886) was ook 'n Van der Walt wat met 'n Van der Walt getroud is, naamlik Hester Hendrina Elizabeth (1830–1877). Onder sy grootouers se grootouers was daar twee gevalle van 'n Van der Walt met 'n Van der Walt getrou het sodat daar onder die vier geslagte voor hom in die eerste twee uit twee gebore Van der Walts was, in die tweede vier uit vier, in die derde vyf uit agt en in die vierde sewe uit 16.

In 1922 slaag hy in matriek op Middelburg, Kaap. Aan die PUK behaal hy sy B.A. in 1925, B.D. in 1928 en M.Div. in 1934 met ’n verhandeling oor “Die godsdiens van Israel”. In 1940 behaal hy aan die PUK vir CHO die D.D.-graad onder promotorskap van prof. C.J.H. de Wet op ’n dissertasie “Die godsopenbaring in die teologie van Karl Barth”.

Hy het agtereenvolgens in die volgende gemeentes gedien: Molteno 1930–1941, Burgersdorp 1941–1946, Brakpan 1946–1952 en Krokodilrivier 1952–1961.

In 1961 is hy benoem om dogmatiek te doseer in die plek van prof. dr. P.J.S. de Klerk. In 1957 het hy as afgevaardigde die groete van die Gereformeerde Kerk in Suid-Afrika oorgebring aan die Christian Reformed Church van Amerika, by geleentheid van dié kerk se eeufees. In 1958 het hy as afgevaardigde van die Gereformeerde Kerk die Ekumeniese Sinode te Potchefstroom bygewoon. In sy bedieningstyd het hy besondere aandag gegee aan Christelike onderwys en die sending. Etlike jare het hy as kurator van die Teologiese Skool gedien. Hy het in 1970 afgetree.

Prof. Van der Walt is in 1929 getroud met Elsje Magdalena Eloff, ’n agterkleindogter van pres. Paul Kruger en ’n bekende Afrikaanse skryfster onder die naam Ella Eloff-van der Walt. Die egpaar het twee dogters gehad.

Uit prof. Van der Walt se pen het onder meer verskyn: "Die vaste fondament" (dagboek oor die Heidelbergse Kategismus); "Die mens of God"; "Die godsopenbaring in die teologie van Karl Barth"; "Die heilige huwelik" (saamgestelde werk); "Geloofsleer en sedeleer" (’n handboek vir skole waarin prof. Van der Walt die deel oor die Belydenis geskryf het). Hierbenewens het hy heelparty artikels in tydskrifte geskryf.



</doc>
<doc id="109537" url="https://af.wikipedia.org/wiki?curid=109537" title="Sarel van der Walt">
Sarel van der Walt

Prof. dr. Sarel Petrus van der Walt (noemnaam Zeller, Bethal, Transvaal, 18 April 1907 – 8 Oktober 1994) was van 1932 tot 1953 agtereenvolgens leraar in drie gemeentes van die Gereformeerde Kerke (GKSA), daarna tot 1973 hoogleraar aan dié kerkverband se Teologiese Skool op Potchefstroom en, nadat hy sy emeritaat in 1973 daar aanvaar het, van 1976 tot 1983 leraar van nog twee gemeentes in kombinasie.

Van der Walt is as seun van Pieter Johannes van der Walt en Sarelina Petronella Venter gebore. In 1924 skryf hy in as student aan die PUK en behaal in 1926 die B.A., in 1928 die M.A., in 1929 die B.D., en in 1930 slaag hy die kandidaatseksamen aan die Teologiese Skool. In 1942 behaal hy die graad D.Phil. aan die PUK vir CHO met 'n proefskrif “Die wysbegeerte van prof. Herman Bavinck".

Hy het agtereenvolgens die volgende gemeentes bedien: Johannesburg, Johannesburg-Wes en Johannesburg-Suid van 1931 tot 1932 (as hulp vir ds. W.J. de Klerk), Johannesburg-Suid van 1932 tot 1946, Johannesburg-Noord 1946–1950 en Potchefstroom-Noord 1950-1953. 
Sedert 1953 het hy as professor aan die Teologiese Skool in die vakke apologetiek en Christelike etiek gedien. Hy het besondere vertroue in die Gereformeerde kerkverband geniet en het buitengewone dienste gelewer as lid van die deputate vir diakonale sake asook van die deputate vir gesprek met ander kerke. Vanaf 1968 het hy weer as rektor van die Teologiese Skool en as dekaan van die fakulteit teologie gedien. 

In 1949 het hy die Gereformeerde Kerk verteenwoordig op die sinode van die Christian Reformed Church van Amerika. In 1949 woon hy ook as afgevaardigde die Ekumeniese Sinode van Amsterdam by asook die Sinode van Den Haag van die Gereformeerde Kerke in Nederland. Die kulturele belange van die Afrikanervolk het sy besondere belangstelling geniet. Hy het onder andere gedien in die hoofbestuur van die FAK, van die Reddingsdaadbond en die Ekonomiese Instituut. Hy was sekretaris van die reëlingskomitee in Johannesburg met die Ossewatrek in 1938 en het die organisasie waargeneem van die saamtrek van ongeveer 80 000 Afrikaners op 9 September 1939 by die Voortrekkermonument. Op ekonomiese gebied was hy een van die stigters van die klerefabriek Veka Beperk en het van toe af jare lank in die direksie as voorsitter gedien. 

Nadat hy in 1973 sy emeritaat aan die Teologiese Skool aanvaar het, was hy van 1976 tot 1983 leraar van die kombinasie Hennenman-Ventersburg. Hy is in 1994 oorlede, 11 jaar nadat hy finaal afgetree het.

Prof. Van der Walt was getroud met Elizabeth Postma, dogter van prof. Ferdinand Postma. Uit die huwelik is vier kinders gebore, onder wie ds. P.J. van der Walt, wat aan die einde van 1968 sy studie aan die Teologiese Skool voltooi het en die volgende gemeentes tot sy aftrede in 2008 bedien het: Marble Hall 1969–1975, Durban-Wes 1975–1982 en Bethlehem 1982–2008. Ds (PJ) Pieter en Marthie van der Walt het 4 kinders. Een van die seuns, Dr Sarel Petrus (SP) van der Walt is vanaf 2002 as GKSA predikant en vanaf 2011 as professor (dogmatiek) aan die GKSA teologiese skool (NWU) verbonde. 'n Dogter van prof Zeller, Magrietha, is getroud met ds. A.Z. Pelser (Bethulie 1958–1964, Phalaborwa 1964–1970, Oos-Moot 1970–1999). Dié egpaar se seun Abri het ook predikant geword.

Uit prof. Van der Walt se pen het onder meer verskyn: Die Wysbegeerte van dr. Herman Bavinck; Dwaling en Waarheid; Wie het ek buiten U ('n preekbundel); Gods Wet en die ander wet; Apologetiek, sy taak en terrein.




</doc>
<doc id="109538" url="https://af.wikipedia.org/wiki?curid=109538" title="Jamestown, Wes-Kaap">
Jamestown, Wes-Kaap

Jamestown, ook bekend as Webersvallei, is 'n dorp in die Wes-Kaap, Suid-Afrika, 6 km suid van Stellenbosch.


</doc>
<doc id="109539" url="https://af.wikipedia.org/wiki?curid=109539" title="Dwarsrivier (nedersetting)">
Dwarsrivier (nedersetting)

Dwarsrivier is 'n klein nedersetting in Kaapse Wynlande-distriksmunisipaliteit in die provinsie Wes-Kaap van Suid-Afrika.



</doc>
<doc id="109542" url="https://af.wikipedia.org/wiki?curid=109542" title="Friese">
Friese

Die Friese (Noord-Fries: "Fresken", Saterfries: "Fräisen", Wes-Fries: "Friezen") is 'n Germaanse etniese groep inheems aan die Noordseekus van Nederland en Duitsland wat 'n gemeenskaplike Friese afkoms, kultuur en geskiedenis deel, en wat verband hou met die Friese tale.

Die Friese is in beide Nederland en Duitsland 'n erkende minderheid (in Duitsland saam met Dene, Roma en Sorbe) en leef veral langs die kus van Friesland, Groningen, Nedersakse en Sleeswyk-Holstein, waar ook die drie Friese tale amptelike erkenning geniet.

Die etniese groep van die Friese word verdeel in drie subgroepe met drie moedertale:

Die etniese groep van die Friese is reeds sedert die Antieke tydperk bekend en is deur die Antieke Romeine "Frisii" en deur die Antieke Grieke οι Φρίσσιοι of Φρείσιοι genoem. Hulle het reeds voor die Groot Volksverhuising aan die Rynmonding geleef. In die vroeë 7de eeu het die Friese hul eie koninkryk (Fries: "Fryske Keninkryk", Latyns: "Magna Frisia") opgerig wat in 750 sy grootste uitbreiding bereik en in konflik met die suidelike Frankiese Ryk gekom het.



</doc>
<doc id="109548" url="https://af.wikipedia.org/wiki?curid=109548" title="Wemmershoek">
Wemmershoek

Wemmershoek is 'n klein Kleurlingnedersetting in die Kaapse Wynlande-distriksmunisipaliteit van die provinsie Wes-Kaap in Suid-Afrika.

Wemmershoek is by die kruising van die R301 en R45 paaie geleë. Die Wemmershoekdam is in 1957 in die Wemmershoekrivier gebou.


</doc>
<doc id="109549" url="https://af.wikipedia.org/wiki?curid=109549" title="Land-en-Zeezicht">
Land-en-Zeezicht

Land-en-Zeezicht is 'n woonbuurt van Somerset-Wes. Dit was oorspronklik deel van die historiese plaas Vergelegen. Die deel bekend as Land-en-Zeezicht het in 1914 in besit gekom van Hendrik Hendriksz wat die herehuis in Versterlaan gebou het. Sy familie en nasate het tot 1947 en weer van 1951 tot 1971 op die plaas gewoon. Twee Hendriksz-dogters, Alida en later Johanna, is uit die huis met Onze Jan Hofmeyr getroud. Langsamerhand is die een deel van die plaas na die ander tot stadsgebied ontwikkel. Die huis in in 1981 deur die Poolse adellikes die graaf en gravin Zamoyski gerestoureer. Die huis is in 1985 tot monument verklaar.


</doc>
<doc id="109551" url="https://af.wikipedia.org/wiki?curid=109551" title="Rozendal">
Rozendal

Rozendal is sedert ongeveer die 1970s 'n woonbuurt van Stellenbosch.


</doc>
<doc id="109552" url="https://af.wikipedia.org/wiki?curid=109552" title="Michel Foucault">
Michel Foucault

Michel Foucault (Poitiers, 15 Oktober 1926 – Parys, 25 Junie 1984) was 'n Franse filosoof, bekend weens sy politieke aktivisme in die jare '70 en '80 en sy analises van die politieke filosofie via begrippe soos dissiplinegemeenskap, bio-politiek en bio-mag. Foucault word soms naas Noam Chomsky as die belangrikste intellektueel van die twintigste eeu genoem. Hy word gereken as deel van die kontinentale filosofie, die strukturalisme en poststrukturalisme, hoewel hy homself nie in sodanige terme beskryf nie. Foucault se lesings trek oorvol sale. Hy sterf in 1984 aan verworwe immuniteitsgebreksindroom (vigs).

Sy oeuvre kan ingedeel word in drie periodes. Gedurende die eerste periode, tot in 1975, fokus Foucault hom op die ontstaan van die sosiale wetenskappe en hul ondersoek. Foucault ondersoek konseptuele stelsels, "épistémès" wat die waarheid en kennis bepaal. Inspirasie hiervoor vind hy in die Franse epistemologie, strukturalisme en "Les mots et les choses" (1966).

In die periode van 1975 tot 1980 raak Foucault geïnspireer deur die geneaologiese metode van Friedrich Nietzsche en verskuif sy fokus na mag. Hy ondersoek hoe mag aan die oorsprong lê van die sosiale wetenskappe. In "Surveiller et punir" (1975) stel hy dat in die 18e en 19e eeu die soewereine mag na 'n dissiplinêremag oorgaan. Einde van die 18de eeu sien hy naas die dissiplinêremag die biomag. Ten slotte kom dissipline en biomag saam in biopolitiek, geïllustreer in die seksualiteit. Hierdie oorgang beskryf hy in "Histoire de la sexualité I: La volonté de savoir" (1976).

Tussen 1980 en 1984, verander Foucault van tema. Hy wil die geskiedenis van seksualiteit navors. In 1984, enkele maande voor sy dood, verskyn twee boeke hieroor. In plaas van om homself te fokus op die (anonieme) mag wat die denke oor seksualiteit bepaal, kies hy om te fokus op hoe individue aan hul lewens vorm gee. Foucault noem dit subjektivering. In plaas van om die 18e en 19e eeu te bespreek, beskryf hy hoe die Antieke Grieke en Romeine 'n bestaansestetika uitbou.

Paul-Michel Foucault word gebore op 15 Oktober 1926 in Poitiers, as die tweede kind in 'n welgestelde gesin uit die hoër middelklas. Hy word genoemd na sy vader, Dr. Paul Foucault, soos die familietradisie dit vereis. As kind word hy 'Paul' genoem, terwyl hy die naam 'Michel' verkies. Sy vader (1893–1959), gebore in Fontainebleau, was 'n suksesvolle chirurg. Hy verhuis na Poitiers, waar hy sy praktyk begin en met Anne Malapert trou. Sy het drie kinders, 'n meisie Francine en twee seuns Paul-Michel en Denys. Hoewel die familie nie sterk gelowig was nie, word die kinders Rooms Katoliek opgevoed en hulle gebruik gereeld die mis. Later vertel Foucault weinig oor sy kindertyd. Hy beskryf homself as 'n "jeugrebel" en stel sy vader voor as 'n "bullebak" met die gewoonte om hom streng te straf. In 1943 behaal hy sy baccalauréat.

Daarna keer hy terug na die Lycée Henry-IV om vir een jaar geskiedenis en filosofie te studeer, met hulp van die filosoof en privaatonderwyser Louis Girard. Die studie was bedoel as voorbereiding op die École Normale Supérieure, die elite-universiteit. Sy vader wou dat Michel in sy voetspore volg en in geneeskunde studeer, maar Michel weier. In 1945 gaan Foucault na Parys waar hy homself inskryf in die Lycéé Henri-IV, 'n vooraanstaande skool vir sekulêre onderwys. Hier word hy onderrig deur Jean Hyppolite, 'n eksistensialis en Hegel-kenner wat die eksistensialisme wil verenig met die dialektiese teorieë van Hegel en Marx. Hyppolite beïnvloed Foucault met sy mening dat filosofie die beste via die geskiedenis bestudeer kan word. Omdat hy by Hyppolite uitblink, word hy toegelaat aan die École Normale Supérieure (ENS).

Tydens sy studie aan die ENS worstel hy met sy homoseksuele geaardheid en het hy selfmoordneigings. Hy was vir 'n kort tyd lid van die kommunistiese party. In die beginjare van die 1950's voltooi hy sy studie in die filosofie en in die psigologie. Hy het ook 'n belangstelling in die psigopatologie. In hierdie verband voltooi hy sy proefskrif, waarop hy onder begeleiding van Georges Canguilhem in 1961 promoveer: "Folie et déraison. Histoire de la folie à l’âge classique" (Geskiedenis van die waansin in die klassieke tyd). Hy verwerf nie daarmee bekendheid nie. Dit verander in 1966 toe sy boek "Les mots et les choses. Une archéologie des sciences humaines" uitkom; hierdie publikasie vestig sy reputasie. Na die opstande van Mei 1968, wat Foucault nie meemaak nie omdat hy in Tunis gashoogleraar was, vervreem hy hom van die marxisme. Die Franse Kommunistiese Party, wat die opstand nie steun nie, was in sy oë 'n dissiplinêre instituut van die gevestigde orde. Die tweedeling tussen arbeidersklasse en kapitaal, wat in die marxistiese tradisie sentraal staan, maak in Foucault se werk plek vir 'n "mikrokosmos" van stryd: die arbeidersstryd, die feminisme, die homoseksuele-emansipasie en emansipasie van ander gemarginaliseerde groepe.

Na 1970 fokus Foucault op mag. Eerder as om te kyk hoe "épistémès" (epistemologie) die mens bepaal, vra hy homself af hoe mag hiertoe bydra. Hy skenk veral aandag aan die leër, verbeteringskole en gevangenisse. Waar Foucault sy werk aanvanklik tipeer as argeologie, definieer hy dit nou as genealogie, in navolging van Friedrich Nietzsche. Hy beweeg weg van die model van "épistémès" wat mekaar as lae opvolg en ruil dit vir 'n genealogiese uitkyk.

Na sy dood word sy nalatenskap onder oë geneem. Foucault eis dat sy ongepubliseerde geskrifte nie postuum gepubliseer mag word nie. Die versoek word geëerbiedig, met dien verstande dat daar slegs lesings gepubliseer word waarvoor Foucault toestemming gegee het.



</doc>
<doc id="109553" url="https://af.wikipedia.org/wiki?curid=109553" title="Mars-kruisende kleinplaneet">
Mars-kruisende kleinplaneet

’n Mars-kruisende kleinplaneet, of Mars-kruiser, is ’n asteroïde waarvan die wentelbaan dié van Mars kruis. Die bekende Mars-kruisers word hieronder genoem. Hulle sluit die twee Mars-trojane 5261 Eureka en (101429) 1998 VF in.

Baie databasisse lys net asteroïdes met ’n perihelium groter as 1,3 AE as Mars-kruisers. ’n Asteroïde met ’n kleiner perihelium is bekend as ’n Aardskeerder of , hoewel dit die wentelbaan van Mars sowel as dié van die Aarde kruis (of amper kruis). Al dié voorwerpe word hieronder genoem. ’n Mars-skeerder is ’n voorwerp met ’n perihelium kleiner as die afelium van Mars (1,67 AE), maar groter as Mars se perihelium (1,38 AE). 

"'L4 ("leidende wolk"):

"'L5 ("volgende wolk"):

Kandidate

 

Sommige databasisse lys dié voorwerpe nie as Mars-kruisers nie. Hulle word eerder as Aardskeerders aangedui.
 
 
 
 
 
 


</doc>
<doc id="109554" url="https://af.wikipedia.org/wiki?curid=109554" title="Brilvylvis">
Brilvylvis

Die Brilvylvis ("Cantherhines fronticinctus") is 'n vis wat wydverspreid voorkom in die westelike Stille Oseaan, die Indiese Oseaan en ook aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Spectacled filefish".

Die vis is 23 cm lank en die lyf is lig tot donker grys en geelbruin. Daar is 'n swart band tussen die swart vlekke wat om die oë voorkom. Daar is ook 'n wit band om die basis van die stertvin.

Die vis leef in aflandige koraal- en rotsriwwe in water wat 5 tot 40 m diep is. Hulle verkies areas waar alge volop is. Hulle is alleenlopers, sku en bly altyd naby hulle skuilings. Die vis vreet 'n verskeidenheid bodem ongewerweldes. Eksemplare van die spesie is skaars.





</doc>
<doc id="109556" url="https://af.wikipedia.org/wiki?curid=109556" title="Hugo du Plessis">
Hugo du Plessis

Prof. dr. Hugo du Plessis (Burgersdorp, Kaapkolonie, 22 Maart 1902 – 28 Desember 1971) was van 1928 tot 1956 agtereenvolgens sendingleraar in drie gemeentes van die Gereformeerde Kerk en van 1956 eers dosent en eindelik van 1959 tot sy dood hoogleraar in die teologie.

Du Plessis was die tweede seun van prof. Jacobus Albertus du Plessis en Laurika Postma, die vyfde kind uit ds. Dirk Postma se vyfde en laaste huwelik (met Johanna Wilhelmina van Biljon (24 Mei 1854 – 12 Julie 1901). Prof. J.A. du Plessis is in 1896 met Laurika Postma getroud. Uit hierdie huwelik is ook sy sibbes Mien, Louise, Wicus en Koos gebore. Ná Laurika se dood is prof. Du Plessis in 1905 met haar suster Aletta Postma getroud. Uit dié huwelik is nog ses kinders gebore: Dirk, Martin, Ida, Rika, Julia en Willem (oorlede op nege maande). Hugo du Plessis se oudste broer was Lodewicus Johannes, akademikus, regsgeleerde, ekonoom en politieke denker. Hugo du Plessis se tante Maria was getroud met die digter, Bybelvertaler, psalmberymer en hoogleraar Totius. Sy oom ds. Willem Postma was predikant en, onder die skuilnaam Dr. O'Kulis, 'n Afrikaanse baanbrekerskrywer.

Aan die PUK behaal Hugo du Plessis in 1923 die B.A.- en in 1942 die M.A.-graad in sosiale antropologie. Nadat hy in 1927 aan die Teologiese Skool in die kandidaatseksamen geslaag het, dien hy as sendingleraar van die volgende kerke: Pretoria (1928–1932), Pretoria-Oos (1932–1950) en Johannesburg-Noord (1950–1956). (Blykbaar was hy van 1928 tot 1956 sendeling te Siloam, maar net telkens as beroepene van 'n ander gemeente.)

Van 1956 tot 1959 dien hy as dosent aan die Teologiese Skool Dube (Hammanskraalse Teologiese Skool). Vanaf 1959 was hy professor aan die Teologiese Skool van die GKSA op Potchefstroom in sendingwetenskap. In dié hoedanigheid het hy gedien tot sy dood einde 1971.

Prof. Du Plessis was getroud met Maria Cornelia de Klerk. Uit die huwelik is ses kinders gebore, onder wie Cecilia van der Walt, eggenote van dr. I.J. van der Walt ( Johannesburg-Suid 1951–1958, Vanderbijlpark 1958–1967, sendeling van die vier Potchefstroomse kerke 1967–1977, professor Teologiese Skool Potchefstroom 1978–1986; oorlede 28 Junie 1997).

Prof. Du Plessis het internasionale erkenning geniet as kenner van die sendingwetenskap. In Augustus 1968 was hy een van die referente op 'n internasionale sendingkonferensie in Nederland. In 1963 het hy die Gereformeerde Kerk verteenwoordig op die Ekumeniese Sinode te Grand Rapids, VSA. Op sendinggebied het hy grondleggende en rigtinggewende dienste aan die Gereformeerde Kerk in Suid-Afrika gelewer. Hy dien in die redaksie van die Calvinistiese blad "Woord en Daad", asook as redakteur van die sendingblad "Die Oes".

Uit prof. Du Plessis se pen het onder meer verskyn "Die Missiologie as 'n Teologiese Wetenskap"; "Die geskiedenis van die sendingwetenskap"; "Het die Christendom gefaal?"; " 'n Nuwe deurbraak"; "Die Pro-testantisme in Afrika, 'n blik op Afrika". Hierbenewens het van hom etlike artikels, asook redes by spesiale geleenthede gelewer, in druk verskyn.



</doc>
<doc id="109557" url="https://af.wikipedia.org/wiki?curid=109557" title="Naby-aarde-voorwerp">
Naby-aarde-voorwerp

’n Naby-aarde-voorwerp (NAV) is enige voorwerp in die Sonnestelsel waarvan die wentelbaan naby aan dié van die Aarde kom. Per definisie is alle NAV's se kleinste afstand van die Son af (hul perihelium) minder as 1,3 astronomiese eenhede (AE). Dit sluit in 13 000 naby-aarde-asteroïdes, meer as 100 naby-aarde-komete en verskeie ruimtetuie en meteoroïdes wat groot genoeg is om in die ruimte op te spoor voordat dit die Aarde tref. 

Daar word nou aanvaar botsings in die verlede het ’n groot rol gespeel in die vorming van die Aarde se geologiese en biologiese geskiedenis. NAV's het sedert die 1980's van toenemende belang geword vanweë ’n groter bewustheid van die moontlike gevaar wat sommige asteroïdes en komete vir die Aarde inhou. In Januarie 2016 het Nasa bekendgemaak dat ’n liggaam, die Planetary Defense Coordination Office, gestig is om NAV's groter as 30 tot 50 meter in deursnee op te spoor en ’n doeltreffende beskermingsplan op te stel.

NAV's het wentelbane van tussen 0,983 en 1,3 AE van die Son af. Wanneer ’n NAV waargeneem word, word dit onder die aandag van die Internasionale Astronomiese Unie (IAU) se Kleinplaneetsentrum gebring om te katalogiseer. Sommige NAV's se wentelbane kruis die Aarde s’n en hou dus ’n gevaar in. 

’n Botsing met enige NAV met ’n deursnee van meer as ’n kilometer kan katastrofies wees. In Junie 2015 was daar 872 sulke NAV's bekend, waarvan 153 moontlike gevaar inhou. In 2006 is geraam 20% van dié soort voorwerpe is nog nie ontdek nie. ’n Meer positiewe raming is dat 93% van NAV's groter as 1 km gevind is en net sowat 70 nog ontdek moet word. Mindere kennis bestaan oor kleiner voorwerpe, wat steeds grootskaalse skade kan aanrig.

Die bedreiging van moontlik gevaarlike voorwerpe (MGV's) word gemeet aan hoe naby hulle aan die Aarde kan kom. Voorwerpe wat tot 0,05 AE of minder van die Aarde se wentelbaan kan kom en ’n absolute magnitude (H) van 22 of hoër het (’n rowwe aanduiding van die grootte) word as MGV' beskou. Voorwerpe wat nie nader as dit van die Aarde kan kom nie of ’n kleiner deursnee as sowat 150 m het, word nie as gevaarlik beskou nie. Nasa se katalogus van naby-aarde-voorwerpe sluit ook hul afstand in maanafstande in, en dit word dikwels in die media gebruik as ’n algemene maateenheid wanneer oor dié voorwerpe berig word.

Sommige NAV's wat nie groot gevaar inhou nie is van besondere belang omdat hulle maklik verken kan word. In 2012 het ruimtetuie al drie NAV's besoek: 433 Eros deur Nasa se Near Earth Asteroid Rendezvous-tuig, 25143 Itokawa deur die Hayabusa-sending en 4179 Toutatis deur die Chinese Ruimteagentskap se Chang'e 2-tuig.

Daar is twee skemas vir die wetenskaplike klassifikasie van moontlik gevaarlike NAV's:

Op 24 Desember 2004 is aan die kleinplaneet 99942 Apophis (destyds bekend as ) ’n 4 toegeken op die Torinoskaal, die hoogste toekenning nog. Daar was ’n kans van 2,7% dat dit die Aarde op 13 April 2029 sou tref. Op 28 Desember 2004 is die toekenning na 0 afgebring vir 2029, maar die toekomstige impakmoontlikheid was steeds 1. Die 2036-risiko is in Augustus 2006 ook afgebring na 0. Daar is geen moontlikheid dat Apophis die Aarde voor 2060 sal tref nie.

’n NAV met ’n risikofaktor van groter as 1 op die Palermoskaal was (29075) 1950 DA, maar ná verdere waarnemings is die toekenning afgebring na .

Nasa het ook ’n lys van die gevaarlikste NAV's in die volgende 100 jaar. Al die voorwerpe, of die meeste daarvan, sal waarskynlik van die lys af verdwyn met verdere waarnemings en dus meer akkurate voorspellings van hul wentelbaan. Die lys sluit nie (29075) 1950 DA in nie, want dit sal nie die Aarde binne die volgende 800 jaar tref nie.

NAV's word geklassifiseer as meteoroïdes, asteroïdes of komete na gelang van hul grootte en samestelling. Asteroïdes kan ook deel van ’n asteroïdefamilie wees, en komete kan strepe meteoroïdes agterlaat wat meteoorreëns kan veroorsaak.

Teen Junie 2015 was 12 849 NAV's ontdek: 104 komete en 12 745 asteroïdes. Van hulle is 934 Aten-asteroïdes, 4 892 Amor-asteroïdes en 6 904 Apollo-asteroïdes (sien onder). Daar is 1 595 NAV's wat geklassifiseer is as moontlik gevaarlike asteroïdes (MGA's). Tans het 153 MGA's en 872 NAV's ’n absolute magnitude van 17,75 of helderder, wat dui op ’n deursnee van rofweg 1 km.

In dié tyd was daar 586 NAV's op die impakrisikobladsy op Nasa se webtuiste. Taamlik baie van hulle is 50 meter in deursnee of kleiner, en nie een van die gelyste voorwerpe is in die "groen/geel sone" (Torinoskaal 1-2) nie, wat beteken hulle regverdig nie die publiek se aandag nie. Die JPL-kleinliggaamdatabasis lys 2 360 naby-aarde-asteroïdes met ’n absolute magnitude van dowwer as 25 (rofweg 50 meter in deursnee).

Naby-aarde-asteroïdes wat kleiner as ~1 meter is, is naby-aarde-meteoroïdes. Hulle word op die meeste asteroïdetabelle as asteroïdes gelys. Die kleinste naby-aarde-meteoroïde is , met ’n absolute magnitude van 33 en ’n geraamde deursnee van net 1 meter.

Dit is voorwerpe in ’n wentelbaan na aan die Aarde sonder die koma, of stert, van ’n komeet. In Junie 2015 was 12 745 naby-aarde-asteroïdes bekend, wat gewissel het van 1 m tot ~32 km in deursnee (1036 Ganymed). Daar is na raming 981 wat ’n deursnee van meer as 1 km het, waarvan meer as 90% al ontdek is, en sowat ’n miljoen van sowat 40 m breed, waarvan sowat 1% ontdek is. 

Die samestelling van naby-aarde-asteroïdes is min of meer dieselfde as dié in die Asteroïdegordel, dus van ’n verskeidenheid spektraaltipes. Naby-aarde-asteroïdes oorleef net ’n paar miljoen jaar in hul wentelbaan. Hulle word eindelik uit die weg geruim deur planeetversteurings, wat veroorsaak dat hulle óf uit die Sonnestelsel gewerp word óf teen die Son of ’n planeet bots. Die getal asteroïdes wat naby die Aarde waargeneem word, kan verduidelik word aan die hand van die feit dat nuwe asteroïdes voortdurend in naby-aarde-wentelbane inbeweeg. Hul aanvaarde oorsprong is die Asteroïdegordel, van waar hulle na die binneste Sonnestelsel beweeg omdat hul wentelresonansie met Jupiter hul wentelbane versteur. Die Asteroïdegordel het gapings, bekend as Kirkwood-gapings, wat ontstaan deur asteroïdes wat in ander wentelbane geskuif word. Nuwe asteroïdes beweeg dan in die gapings in en dit veroorsaak ’n voortdurende toename in naby-aarde-asteroïdes. ’n Klein aantal NAV's is uitgedoofde komete wat hul vlambare oppervlakmateriaal verloor het.

Die asteroïde met die grootste bekende kans om die Aarde te tref (1 uit 16; op 5 September 2095) is . Vanweë sy deursnee van sowat 7 m sal hy waarskynlik nie groot skade aanrig nie.

Naby-aarde-asteroïdes word geklassifiseer volgens hul semi-hoofas (a), perihelium (q; kleinste afstand van die Son af) en afelium (Q, grootste afstand van die Son af):


Atiras en Amors kruis dus nie die Aarde se wentelbaan nie en hou nie onmiddellike impakgevaar in nie, maar hul wentelbane kan verander en in die toekoms die Aarde se wentelbaan kruis.

In Februarie 2015 was 96 naby-aarde-komete ontdek. Hoewel daar geen bevestigde geval van ’n komeetbotsing met die Aarde is nie, kon die Toengoeska-voorval veroorsaak gewees het deur ’n fragment van Komeet Encke. Brokstukke van komete kon ook verantwoordelik gewees het vir sommige botsings deur naby-aarde-voorwerpe. Komete beweeg selde nader as 0,1 AE (15 000 000 km) by die Aarde verby.

Asteroïdes met ’n deursnee van 4 m tref die Aarde sowat een keer per jaar. Dié met ’n deursnee van sowat 7 m kom die atmosfeer omtrent elke vyf jaar binne met min of meer dieselfde hoeveelheid energie as die atoombom op Hirosjima: sowat 15 kiloton TNT. Hulle ontplof gewoonlik in die boonste atmosfeer en die materiaal verdamp. Elke 2 000 tot 3 000 jaar is daar ’n ontploffing van sowat 10 megaton, soortgelyk aan die een wat die Toengoeska-voorval veroorsaak het. Voorwerpe met ’n deursnee van ’n kilometer tref die Aarde gemiddeld twee keer in ’n miljoen jaar. Groot botsings met voorwerpe van 5 km vind sowat elke 20 miljoen jaar plaas.

As ’n mens aanneem dié patroon sal vir die volgende miljard jaar voortduur, sal minstens 2 000 voorwerpe met ’n deursnee van meer as 1 km die Aarde in dié tyd tref. Die meeste is tans in ’n wentelbaan tussen Mars en Jupiter, maar hul wentelbane sal mettertyd verander en dan sal hulle naby-aarde-voorwerpe word. Voorwerpe is gewoonlik ’n paar miljoen jaar ’n NAV voordat dit die Son tref, uit die Sonnestelsel gewerp word of ’n planeet tref (’n klein getal).

Op 10 Augustus 1972 is ’n vuurbal deur baie mense waargeneem terwyl dit in ’n noordelike rigting oor die Rotsgebergte in Amerika getrek het. Dit was ’n Aardskeerder-meteoor wat binne 57 km van die Aarde se oppervlak af was. ’n Toeris het dit op video vasgelê.

Op 23 Maart 1989 het die 300 m breë Apollo-asteroïde 4581 Asclepius (1989 FC) die Aarde met 700 000 km gemis toe dit op die presiese plek verbybeweeg het waar die planeet ses uur tevore was. As dit ons getref het, sou dit die grootste botsing in die opgetekende geskiedenis veroorsaak het – 12 keer so kragtig as die Tsaar Bomba, die kragtigste kernbom wat nog ontplof het. Dit het groot aandag getrek omdat dit volgens vroeë ramings tot 64 000 km van die Aarde sou kon gekom het, met die moontlikheid dat dit die Aarde kon tref.

Op 13 Oktober 1990 is die Aardskeerder-meteoroïed EN131090 bo Pole en die destydse Tsjeggo-Slowakye waargeneem. Dit het teen sowat 41,74 km/s oor ’n baan van 409 km van suid na noord beweeg. Sy naaste afstand van die Aarde af was 98,67 km. Dit is deur twee kameras van die Europese Vuurbalnetwerk vasgelê, wat geometriese metings van die wentelbaan van so ’n voorwerp vir die eerste keer moontlik gemaak het.

Op 18 Maart 2004 het LINEAR aangekondig dat ’n asteroïde van 30 m, 2004 FH, daardie dag sowat 42 600 km van die Aarde af sou verbybeweeg; dit is maar ’n tiende van die afstand tussen die Aarde en die Maan en die naaste wat ’n asteroïde sover bekend aan die Aarde gekom het. Hulle het geraam asteroïdes van dié grootte kom sowat elke twee jaar so naby aan ons planeet.

Op 31 Maart 2004, twee weke ná 2004 FH, het ’n nuwe rekord vir die naaste asteroïde opgestel: dit het net 6 500 km van die Aarde af verbybeweeg (sowat ’n sesde van die afstand na die Maan). Omdat dit baie klein was (6 m in deursnee), is dit eers ’n paar uur voor sy naaste afstand aan die Aarde opgemerk. As dit die atmosfeer sou binnedring, sou dit waarskynlik gedisintegreer het.

Op 2 Maart 2009 het die naby-aarde-asteroïde sowat 72 000 km van die Aarde af verbybeweeg. Die geraamde deursnee was sowat 35 m.

Op 13 Januarie 2010 het die asteroïde op ’n afstand van sowat 122 000 km verby die Aarde beweeg. Dit was sowat 10-15 m breed. As dit die atmosfeer sou binnedring, sou dit ’n ontploffing soortgelyk aan dié van tussen 50 en 100 kiloton TNT veroorsaak het. Die Hirosjima-atoombom was tussen 13 en 18 kiloton.

Op 28 Junie 2011 het die asteroïde 2011 MD, van tussen sowat 5 en 20 m in deursnee, omtrent 20 000 km van die Aarde af oor die Atlantiese Oseaan getrek.

Op 8 November 2011 het (van sowat 400 m in deursnee) binne 324 600 km (0,85 maanafstande) van die Aarde af verbybeweeg. Tien weke later, op 27 Januarie 2012, het die 10 m breë asteroïde net 60 000 km van ons af verbygetrek.

Op 15 Februarie 2013 het 367943 Duende () sowat 27 700 km van die Aarde se oppervlak af verbybeweeg. Dit is nader as satelliete in ’n geosinkroniese wentelbaan. Die asteroïde kon nie met die blote oog gesien word nie.

Hoewel daar ’n paar vals alarms was, is ’n aantal voorwerpe al beskou as ’n bedreiging vir die Aarde. was die eerste asteroïde met ’n positiewe aanduiding op die Palermo-skaal, met ’n moontlikheid van ’n impak van een uit ’n miljoen omstreeks 1 Februarie 2019; dit is nou bekend dat dit op 13 Januarie 2019 op ’n veilige afstand van 0,4078 AE (61 miljoen km) van die Aarde af sal verbytrek.

Die asteroïde (29075) 1950 DA is uit sig verloor nadat dit in 1950 ontdek is. Dit is net 17 dae lank waargeneem – te kort om sy wentelbaan te bepaal. Dit is op 31 Desember 2000 herontdek. Die asteroïde het ’n deursnee van sowat ’n kilometer. Die kans dat dit die Aarde op 16 Maart 2880 sou tref, is bereken op 1 uit 300. Dit is rofweg 50% groter as die gesamentlike kans op ’n impak deur alle ander voorwerpe van ’n soortgelyke grootte tot in 2880. Die volgende dat 1950 DA waargeneem sal word, is in 2032 en dan sal sy wentelbaan met ’n groter sekerheid vasgestel kan word. Bykomende optiese metings het egter die moontlikheid van ’n botsing verminder tot 1 uit 20 000.

Net die asteroïdes 99942 Apophis (aanvanklik bekend as 2004 MN4) en het vir ’n kort ruk ’n bonormale toekenning op die Torino-skaal gehad.

Verskeie "ruimtewag"-projekte word onderneem, insluitende LINEAR, Spacewatch, NEAT, LONEOS, CSS, CINEOS en ADAS. In 1998 het die Amerikaanse Kongres die Spaceguard Survey gelas – die opsporing van 90% van naby-aarde-asteroïdes met ’n groter deursnee as 1 km (wat globale verwoesting kan meebring) teen 2008. In 2005 is dit uitgebrei tot 90% van NAV's met ’n deursnee van 140 m of meer teen 2020.

In 2011 was 911 van die grootste (>1 km in deursnee) naby-aarde-asteroïdes ontdek, met ’n raming dat 70 nog gevind moet word.

Noemenswaardige voorwerpe sluit in kleinplanete, komete, asteroïdes en meteore wat spesifiek in nuusartikels genoem word.



</doc>
<doc id="109559" url="https://af.wikipedia.org/wiki?curid=109559" title="Heuningkoekvylvis">
Heuningkoekvylvis

Die Heuningkoekvylvis ("Cantherhines pardalis") is 'n vis wat wydverspreid voorkom in die Stille Oseaan, die Indiese Oseaan, die Rooisee, Oman en ook aan die ooskus van Afrika suidwaarts tot by Mosselbaai. In Engels staan die vis bekend as die "Honeycomb filefish".

Die vis word 25 cm lank. Die vis het drie kleurvariasies en kan sy kleur verander van een variasie na die ander. Hulle is gewoonlik grys tot bloubruin met blou strepe op die kop en 'n ligte blou heuningkoekagtige patroon op die lyf. Met die ander variasie is die vis donkerbruin van kleur en met die laaste variasie is die vis lig grysbruin met donker vlekke op. Daar is altyd 'n wit kol op die bokant van die stertvin se basis.

Hulle leef in aflandige koraal- en rotsriwwe in water wat 2 tot 20 m diep is. Die visse is alleenlopers en verkies areas waar alge welig groei. Die onvolwasse visse dryf gewoonlik saam met drywende plante. Die vis vreet 'n verskeidenheid bodem ongewerweldes.





</doc>
<doc id="109560" url="https://af.wikipedia.org/wiki?curid=109560" title="Ammoniumchloried">
Ammoniumchloried

Ammoniumchloried is die ammoniumsout van soutsuur. Dit het die formule .

Die stof kan 'n rook van vastestofdeeltjies vorm indien soutsuurgas en ammoniak in die gasfase gemeng word

Ammoniumchloried het 'n kubiese kristalstruktuur met 'n sesiumchloried (CsCl)-tipe struktuur. In hierdie struktuur beset 'n ammoniumkatioon die posisie van die sesiumioon in 'n kubus van chloriedione. Die ammoniumioon is egter nie sferies nie maar tetraëdries. Bo 242K is daar wanorde in die oriëntasie van die ioon. Die waterstofatome wys na vier van die 8 chloorione en dit kan op twee maniere gedoen word. Bo 242K is die ione wikkelkeurig verdeel oor die twee oriëntasies. By 242K vind 'n λ-oorgang plaas waarby die ammoniumione meer georden word. Die temperatuur van die λ-oorgang is redelik afhanklik van die druk. Onder 'n druk van 10 kbar het die λ-oorgang na 'n temperatuur van 308K verskuif.

By hoë temperature (456 K) tree 'n ander fase-oorgang op. Dit is 'n eersteordeoorgang van die CsCl-tipe na die NaCl-tipe, met 'n ammoniumkatioon in 'n oktaëder van chloriedione.


</doc>
<doc id="109561" url="https://af.wikipedia.org/wiki?curid=109561" title="Suid-Afrikaanse munisipale verkiesing van 2016">
Suid-Afrikaanse munisipale verkiesing van 2016

Die Suid-Afrikaanse munisipale verkiesings van 2016 is op 3 Augustus 2016 in alle distrikte en Plaaslike Munisipaliteite van al 9 Suid-Afrikaanse provinsies gehou. Dit is op 6 April 2016 amptelik aangekondig.
Munisipale verkiesings word elke vyf jaar gehou en die vorige munisipale verkiesings is in 2011 gehou.

Die munisipale verkiesings van 2016 het die lede van die distriks-, metropolitaanse en plaaslike munisipale rade verkies, wat op hulle beurt die burgemeesters van die munisipaliteite verkies het.

Suid-Afrika se Munisipale Afbakeningsraad het veranderinge aangekondig aan sekere wyksafbakenings en munisipale grense, na aanleiding van die vorige minister van Samewerkende Regering en Tradisionele Sake Pravin Gordhan se voorstel oor die herindeling van munisipaliteite om hulle meer volhoubaar en finansieel lewensvatbaar te maak. Daar is tans 34 gevalle wat 90 munisipaliteite raak. Die Demokratiese Alliansie het sterk kapsie gemaak daarteen, met LV James Selfe wat aangekondiging het dat die DA die Raad hof toe sal neem oor wat dit sê duidelik partygemotiveerde en irrasionele grensafbakenings is.

Die regerende ANC was die grootste party en het 53,91% van die stemme op nasionale vlak behaal. Dit is 'n daling van die 62,93% wat die party in 2011 behaal het. Die DA was die tweede grootste met 26,90% wat hoër was as die 24,1% in 2011. Die Economic Freedom Fighters (EFF) het 8.19% in hul eerste munisipale verkiesing behaal.

Die afname in ANC-ondersteuning was die belangrikste in stedelike gebiede, met die ANC wat vir die eerste keer sedert 1994 sy volstrekte meerderheid in 4 van die land se 8 metropolitaanse munisipaliteite verloor. Die ANC het Buffalo City, Mangaung en eThekwini behou, maar met verminderde meerderhede in Buffalo City en eThekwini. In die Stad van Johannesburg en Ekurhuleni het die ANC sy meerderheid verloor, maar 'n pluraliteit behou. Die DA het sy meerderheid in die Stad Kaapstad verhoog en het 'n pluraliteit in Tshwane- en Nelson Mandelabaai behaal, die eerste in metropolitaanse munisipaliteite buite die Wes-Kaap. Van die 4 metropolitaanse munisipaliteite met geen meerderheid, het die ANC Ekurhuleni deur 'n koalisie behou, terwyl die DA deur 'n koalisie beheer oor Nelson Mandelabaai verkry het en minderheidsregerings in Johannesburg en Tshwane gevorm het.


</doc>
<doc id="109562" url="https://af.wikipedia.org/wiki?curid=109562" title="53 v.C.">
53 v.C.




</doc>
<doc id="109565" url="https://af.wikipedia.org/wiki?curid=109565" title="Ilse Andrag">
Ilse Andrag

Ilse Andrag (néé Bremer) is 'n Suid-Afrikaanse skrywer en is in Pretoria gebore.

Hier het sy ook groot word en in 1965 matrikuleer aan die Afrikaans Hoër Meisieskool. Vanaf 1966 studeer sy tale aan die Universiteit van Stellenbosch, waar sy in 1968 'n B.A.-graad verwerf en in 1969 kwalifiseer as onderwyseres. Hierna gee sy onderwys aan verskeie hoërskole, onder andere in 1971 Duits by Bloemhof Hoër Meisieskool in Stellenbosch. Na haar troue met Rudolf Andrag spandeer sy tyd in die Sederberge, maak kinders groot, is toerleidster in Kaapstad, doen gesinchroniseerde vertalings vir die Suid-Afrikaanse Uitsaaikorporasie en gee vryskut onderwys in Duits en Afrikaans. Na haar aftrede leer sy Italiaans aan en fokus op fotografie, terwyl sy ook 'n CD uitgee (“"Pêreltjies vir die vaak"”) met 23 slaapliedjies wat sy self gekomponeer het. Sy en haar man het drie dogters. Sy is 'n sangeres en taalkundige wat ook kursusse gee in uitspraak vir sangers.

Haar jeugdrama “Vlieg, Sus, vlieg” word geskryf tydens die 1991 ATKV Herfsskool vir Dramaturge en word opgeneem in die versamelbundel “"Die magiese kring"”, onder redaksie van Temple Hauptfleisch. Sy vertaal ook kinderboeke in Afrikaans, insluitende Jon W. Ivimey se “Drie blinde maats” (“"Three blind mice"”), Jeanette Winter se “Doedoe my kindjie” (“"Hush little baby"”) en die liedjies in “Die kleinste den” (“"The little fir tree"”) van Margaret Wise Brown.



</doc>
<doc id="109566" url="https://af.wikipedia.org/wiki?curid=109566" title="Gerald Charles Accom">
Gerald Charles Accom

Gerald Charles Accom is 'n Suid-Afrikaanse skrywer en studeer vanaf 1973 aan die Dower Onderwyskollege, waar hy in 1975 'n Primêre Onderwysdiploma in Liggaamsopvoeding verwerf.

Vanaf 1976 is hy 'n onderwyser aan die Mary Waters Hoërskool in Grahamstad. In 1987 behaal hy 'n Hoër Onderwysdiploma aan Rhodes Universiteit, met spesialisering in Opvoedkunde. Hy raak in hierdie tyd betrokke by gemeenskapsontwikkeling en dien op verskeie komitees wat gemeenskapsaktiwiteite en sport bevorder. Hy is 'n lid van die Local Government Negotiation Forum (LGNF) tot net voor die oorgang na demokrasie in 1994 en dien vanaf 1985 tot 2000 as plaaslike raadslid van Makana Munisipaliteit. Tussen Februarie 1997 en Augustus 1999 is hy deeltyds verbonde aan die Direktoraat van Sport, Kuns en Kultuur van die provinsiale regering, waar hy diens doen as Assistent-hoof Onderwysspesialis. In 2000 word hy lid van die Uitvoerende Raad van hierdie munisipaliteit en is voorsitter van die Plaaslike Ekonomiese Ontwikkelingskomitee tot 2005.

Hierna tree hy uit die plaaslike politiek en begin vanaf 2006 deeltyds verder studeer aan die Rhodes Universiteit. In 2007 behaal hy 'n Gevorderde Sertifikaat in Opleiding (A.C.E.), in 2009 'n B.Ed. Honneurs-graad met onderskeiding in Tegnologie en die gebruik van Inligtings- en Kommunikasietegnologie in onderwys. In 2011 verwerf hy 'n M.Ed.-graad in wetenskaponderwys met 'n verhandeling oor “"An investigation of the learning processes that take place during practical work activities when using electrical circuit boards in grade 8: a case study”." Hy is vanaf Januarie 2008 tot Desember 2012 deeltydse lektor aan die Gevorderde Sertifikaat vir Onderwys-program aan Rhodes Universiteit, waar hy klas gee in Tegnologie-onderwys, lewensoriëntasie en Inligtings- en Kommunikasietegnologie onderwys. Daarna sluit hy in Februarie 2014 as deeltydse lektor aan by die East Cape Midlands College, waar hy klasgee in Rekenaarpraktyk. Hy stig die webwerf www.technologerry.co.za en ontwikkel leer- en onderrigmateriaal om Senior Fase Technology Learning Area (GET Band) onderwysers in Suid-Afrika te ondersteun. Hy is getroud en het drie kinders, 'n dogter en twee seuns, en woon op Grahamstad. 

Hy publiseer van sy gedigte en kortverhale op die webwerf "Woes" en gee self sy digbundel “Kinders van die Cocktail Country” uit. Sy gedig “"Allooie"” word opgeneem in Gerrit Komrij se bloemlesing “"Die Afrikaanse poësie in 'n duisend en enkele gedigte"”. Hy publiseer ook verskeie e-boeke, insluitende “Die spieël” ('n drama oor die innerlike stryd van 'n eensame persoon), “Semi-detached” ('n drama oor vaal mense in vaal huise, wat nogtans probeer om 'n blink bestaan te maak in 'n wêreld wat hulle nie goedgesind is nie),

In Engels is die e-boeke “It is about I” (besinning oor die mens se onvermoë om sosiale kwessies suksesvol aan te spreek) en “Cape Recife” (die verhaal van die onderwyser Colin Peterson se betrokkenheid in die struggle en sy deurbraak na demokrasie, net om deur 'n ongesonde lewenstyl deur swak gesondheid gekniehalter te word).



</doc>
<doc id="109568" url="https://af.wikipedia.org/wiki?curid=109568" title="Willie Adams">
Willie Adams

William Edward Adams is op 24 Maart 1951 op Elsiesrivier in Kaapstad gebore, maar word groot op Bishop Lavis, een van die Kaap se oudste townships.

Hy is die sesde van agt kinders van John Henry Adams en Rebecca Wagenstroom. Sy laerskoolopleiding ontvang hy aan Laerskool Bishop Lavis en hy gaan dan na die Hoërskool Elswood in Elsiesrivier, waar hy matrikuleer. Hy studeer verder aan die Universiteit van Wes-Kaapland, waar hy 'n B.Sc.-graad verwerf met Plantkunde en Dierkunde as hoofvakke. Deeltyds studeer hy dan verder aan die Universiteit van Suid-Afrika, waar hy 'n B.Ed.-graad en 'n Onderwysdiploma verwerf. Vanaf 1973 tot 1979 gee hy Wetenskap en Biologie aan verskeie hoërskole op die Kaapse Vlakte, waarna hy in 1980 aangestel word as lektor in Wetenskap en Biologie aan die Hewat Onderwyskollege in Athlone in Kaapstad, waar Richard Rive een van sy kollegas is. In 1984 word hy hier senior lektor in die Wetenskapdepartement. Intussen studeer hy deeltyds verder aan die Universiteit van Kaapstad, waar hy in 1993 sy M.Ed.-graad in Wetenskaponderrig en in 2011 'n Honneursgraad in Argeologie verwerf. Hewat Onderwyskollege word in 1996 deur die regering gedwing om te sluit en saam te smelt met die eertydse wit Kaapstadse Onderwyskollege. Uit protes besluit hy om nie aan die samesmelting deel te neem nie en sluit eerder as gewone onderwyser aan by die onderpresterende Luhlaza Sekondêre Skool in Khayelitsha. Hy trou in 1975 met Joan Bertha Ely en die egpaar het drie kinders, een seun (Robert) en twee dogters (Wilnelia en Olivia).

Gedurende die sewentigerjare is hy betrokke by teaterwerk in die Plankierama, 'n houtsaaltjie in Matroosfontein naby Elsiesrivier in die Kaap. Hier hou hy poësievoorlesings en voer dramas op oor die alledaagse probleme van die mense. Saam met Leonard Koza stig hy in 1983 Township Life, 'n amateurteatergroep, en as amateur akteur is hy aktief by die Township Players. Sedert sy studentedae is hy lid van verskeie swartbewustheidsorganisasies, onder meer die South African Students’ Organisation (SASO) en later die Azanian People’s Organisation (AZAPO). In die laat negentigerjare word hy dan ook verkies as Wes-Kaapse voorsitter van AZAPO. Hy is ook in die sewentiger- en tagtigerjare ten nouste betrokke by SACOS (South African Council for Sport) wat hom vir nie-rassige sport beywer. Hy is 'n stigterslid van verskeie sportklubs en is veral bekend vir sy betrokkenheid by die Celtic Sokkerklub en die Bishop Lavis Krieketklub. In 1991 is hy een van die stigter-redakteurs (saam met Leonard Koza en Patrick Petersen) van die eerste swart uitgewery, Domestica Uitgewers, wat hulle ten doel stel om veral Afrikaanse letterkundige werke van swart skrywers uit te gee. Hierdie werke is voorheen gereeld deur die establishment uitgewers van die hand gewys. Die eerste uitgawe van Domestica is die versamelbundel “"Optog"”, waarin verse opgeneem word van hom en ander bekende digters soos Leonard Koza, Patrick Petersen en Valda Jansen, asook 'n aantal debutante. Hy gee sy eie publikasies almal deur Domestica uit, as simbool van sy geloof in kulturele selfstandigheid. Hy is 'n stigterslid van die Afrikaanse Skrywersvereniging. Op Maandag 18 Junie 2012 is hy in Kaapstad oorlede aan 'n hartaanval, nadat hy aan nierversaking gely het.

Reeds in sy hoërskooljare begin hy skryf (in 1965 terwyl hy in standerd sewe aan die Hoërskool Elswood is) en lewer verskeie Afrikaanse en sedert 1973 ook Engelse verse. Hy publiseer van sy gedigte, in Afrikaans en Engels, in verskeie tydskrifte soos "Ensovoort", "Graffier", "Contrast", "Praat", "Bandwagon", "Blac" en "New Classic" asook in "Greenfield Review" (V.S.A.) en "Gar Magazine" (Texas). In die digbundel “"Riemvasmaak"” dig hy veral oor sosiaal-politiese kwessies en die titelgedig gaan oor die apartheidsregering se gedwonge verhuising in die sewentigs van die mense van Riemvasmaak in die Noord-Kaapland. Van sy gedigte word opgeneem in versamelbundels soos “"I Qabane Labantu"”, “"Optog"”, “"Reënboogstemme"”, “"Poskaarte"”, “"Die Afrikaanse poësie in 'n duisend en enkele gedigte"” en “"Somehow we survive"” (V.S.A.)

Ook op die gebied van die prosa lewer hy 'n bydrae. “"Eureka Estate se hoë gebou"” is 'n bundel outobiografiese sketse, asook ander sketse en kortverhale, nadat sy kortverhaal “"Die ballon"” reeds in 1989 in die tydskrif "Stet" verskyn het. “"Townshipgesprekke uit die ou Suid-Afrika"” en “"Townshipgesprekke uit die nuwe Suid-Afrika"” is bundels met sosiale en politieke kommentaar. Hy is tot met sy dood besig met die manuskrip van sy outobiografie onder die titel “"Toe die reënboog nog die reënboog was"”.

Hy lewer veral sosiaal-politiese kommentaar in sy dramas wat in die Kaapse dialek geskryf is en "Episodes" en "Hypocrites" word suksesvol op die Kaapse vlakte opgevoer. Sy debuut is met die dramabundel, “"Episodes en ander gemeenskapdramas"”. Dit bevat “"Hypocrites"”, wat aangewys is as een van die finaliste in die Bertrams VO Award for African Literature in 1990. Hierdie drama spot met die destydse Presidentsraad, wat 'n van meet af aan gedoemde poging van die blanke apartheidsregering was om politieke inspraak sonder mag aan die swart bevolking te gee. Die bundel sluit ook in “"Episodes"” (wat gebeure of episodes uit die eietydse geskiedenis verhaal, veral oor die onluste vanaf 1976), “"Die hawkers"” (oor die doen en late van vrugtesmouse wat hulle verknies oor gemeenskapsaangeleenthede) en “"Die erfstuk"” (oor behuisingsprobleme van mense in die township). Hy skryf ook die ongepubliseerde dramas “"Bloed is bloed"”, wat die draak steek met die konsep van “rasegte” bloed, en “"Drie Ouroekers"”.

1995

1997
2007



</doc>
<doc id="109569" url="https://af.wikipedia.org/wiki?curid=109569" title="Wilma Adamson">
Wilma Adamson

Wilma Adamson is 'n Suid-Afrikaanse skrywer en is op 30 Desember 1957 op Klerksdorp in die Wes-Transvaal gebore.

Sy is die tweede jongste van vyf kinders en sy het nog twee susters en twee broers. Wanneer sy ongeveer vier jaar oud is, trek die gesin na Bethal, waar sy in 1963 haar skoolopleiding aan die C.R. Swart Laerskool begin. Aan die begin van 1965 trek hulle terug na Klerksdorp en van 1965 tot 1969 gaan sy skool by Roosheuwel Laerskool en dan matrikuleer sy in 1975 aan die Hoërskool Schoonspruit in Klerksdorp. In 1976 werk sy vir 'n jaar by 'n plaaslike ouditeursfirma as administratiewe klerk en tikster. Sy sluit in Desember 1976 by die polisie aan en werk tot Februarie 1977 as student by die Klerksdorp Polisiestasie in die Vingerafdruk-Afdeling. Sy ondergaan dan haar opleiding by die S.A. Polisiekollege en nadat sy in Julie 1977 uitpasseer word sy uitgeplaas na Seepunt in Kaapstad, waar sy haar man Alec ontmoet. Hy is ook betrokke by die Polisiemag. Hulle trou op 25 Augustus 1978 op Grabouw en het twee dogters, Llani en Stephanie, en 'n seun, Xander. Kort na hulle troue word hulle verplaas na die polisie op Kriel in die Oos-Transvaal. In Februarie 1979 neem albei ontslag uit die polisie en verhuis na Stilfontein in die Wes-Transvaal, waar haar man op die myne gaan werk en hulle eersteling (Llani) op 10 September 1979 gebore word. In 1980 sluit sy weer by die polisiemag aan en dien in die Stilfontein polisiestasie. In 1981 word sy bevorder tot sersant, maar neem weer ontslag aan die einde van 1982 wanneer sy weer swanger raak. Die egpaar se tweede dogtertjie, Stephanie, word op 19 Augustus 1983 gebore. Hulle woon later op Klerksdorp, waar sy die polisie verlaat en vanaf 1989 by die plaaslike koerant, die "Klerksdorp Rekord", werk. Hier is sy administratiewe bestuurder en hanteer as joernalis die sport- en motorafdelings. Sy is 'n kranige tafeltennisspeelster wat in 1987 die Goue Weste enkelspeltitel verower. In 1998 is sy en haar man geskei. Sy verhuis in 2012 na Riversdal in die Kaapprovinsie, waar sy vanaf Junie 2012 as joernalis en redakteur by die "Suid-Kaap Forum" werk.

Op skool is sy reeds lief daarvoor om opstelle te skryf en tydens haar matriekjaar moedig haar Afrikaans onderwyseres, Tia Sweers, haar aan om 'n verhaal te skryf. Sy doen dit en na-dat die onderwyseres dit nagesien het, moedig sy haar aan om dit te verleng en weg te stuur vir publikasie. Dis egter eers 'n hele aantal jare later wat sy weer aan hierdie manuskrip werk en dit word eindelik in 1986 gepubliseer as “Luitenant Sonja”. Hierdie boek het Sonja Erlank as hoofkarakter. Sy word as stasiebevelvoerder na Kromdraai uitgeplaas, maar die personeel het nie verwag dat hulle 'n vrou as bevelvoerder sou kry nie. Kaptein De Wet Groenewald trek haar aandag, maar misverstande dryf hulle uitmekaar. Sonja wil die plaaslike skietklub verbeter en 'n nuwe gebou en moderne skietbaan laat oprig sonder dat die mense agterkom dat sy die dogter van die miljoenêr, Steyn Erlank, is. As iemand dit agterkom, sal De Wet miskien net in die geld en nie meer in haar as vrou belangstel nie. Die dokter, Adéle de Wet, sluit in “Konstabel van harte” by die polisiemag aan as 'n konstabel en word na Kroondal se polisiestasie uitgeplaas. Op Kroondal ontmoet sy vir Dawid Basson. Dit is liefde met die eerste oogopslag, maar net voordat die troudatum vasgestel word, ontstaan daar 'n misverstand tussen hulle wat groot probleme tot gevolg het. Adéle word dan deur 'n bende dwelmsmokkelaars ontvoer. In “Motorfietsrabbedoe” is Kelly Andrews met haar leerklere op 'n veldmotorfiets en kortbroek en T-hemp in die tuin 'n verskrikking vir die mense van die dorpie Doringkrans. Sy en die verkrampte kaptein Brian Newton is van die eerste dag af haaks. Kelly wys egter haar staal wanneer sy te doen kry met kokaïensmokkelary, 'n ongewenste tienerswangerskap, wilddiefstalle en 'n verdagte plaasbestuurder.



</doc>
<doc id="109570" url="https://af.wikipedia.org/wiki?curid=109570" title="Nerine Ahlers">
Nerine Ahlers

Nerine Ahlers (gebore Le Roux) is 'n Suid-Afrikaanse skrywer en bly in Lynnwood in Pretoria.

Sy matrikuleer aan die Hoërskool Menlopark en studeer dan verder aan die Universiteit van Pretoria, waar sy in 1985 'n M.A.-graad verwerf met 'n verhandeling oor “"Die begrip gesigspunt met spesifieke verwysing na die Afrikaanse prosakritiek"”. As gekwalifiseerde taalonderwyseres, hoofsaaklik in Frans, gee sy ook klas in Afrikaans en Duits op hoërskool, onder andere by St. Mary’s DSG en die Hoërskool Menlopark in Pretoria. Sy is op 19 Julie 1980 getroud met Johann Ahlers en het twee dogters, Joekie en Rianné. 

Sy skryf sketse, kortverhale en radiodramas en is medeskrywer van tienermeisieboeke. In 1999 word haar radiodrama “"Die brand"” met die tweede prys bekroon in Radiosondergrense se radiodramakompetisie. Sy ontmoet vir Alet Steenkamp by St. Mary’s DSG waar beide skoolhou en hulle vind uit dat hulle dieselfde dink, waarna hulle saam tienermeisieboeke begin skryf. “Selfone, skelms en sjokolade” verower in 2007 die ATKV Kinderboektoekenning vir graad 8-10. In “Liefde is…” wonder Karli in haar voorbereiding vir die debatkompetisie of dit noodsaaklik is dat 'n meisie op sewentien jaar 'n ou moet hê. Haar ander probleme is egter groter, want dinge is nie lekker tussen haar pa en ma nie en haar pa is weg. Hierdie boek verower in 2011 die ATKV Kinderboektoekenning vir graad 8-10. In “Skaduwees, skatte en skelmstreke” is die koshuiskinders Lindie, Andrea, Gina, Talita en Mia opgewonde oor hulle graad 10-jaar. Een van hulle vyande, Danelle, steel Andrea se boetie se rugbybal wat deur Victor Matfield geteken is en maak asof sy dit in die begraafplaas weggesteek het, omdat sy weet Andrea is bang vir spoke. Die maats gaan soek na die bal, maar vind iets baie interessanter. “Ek + jy” is Annabelle se verhaal. Ná haar ma se dood moet sy selfstandig word en sy neem die huishouding oor en begin haar eie spyseniersonderneming. In haar lewe is daar nie nog tyd vir 'n verhouding nie, maar dan ontmoet sy 'n aantreklike blouoog-man.

2005
2007
2008
2009
2010
2012
2013
2014




</doc>
<doc id="109571" url="https://af.wikipedia.org/wiki?curid=109571" title="Adriaan Louw Albertyn">
Adriaan Louw Albertyn

Adriaan Louw Albertyn (1 Februarie 1875 – 10 Augustus 1962) is op 1 Februarie 1875 gebore as een van nege kinders van die predikant Johannes Rudolph Albertyn (1847–1920) (na wie die dorpie Albertinia vernoem is) en Margaretha Johanna Elizabeth Louw (1848–1921).

Sy broers en susters is Pieter Kuipers, Charlotte Louise, Johannes Rudolph, Margaretha Eizabeth, Louise Isabel, Johanna Georgina, Nico Hofmeyr en George Muller. Hy is op 17 November 1924 getroud met Helena Johanna van der Westhuizen. Op 10 Augustus 1962 is hy oorlede.

Hy skryf die roman “ 'n Volk se erfenis” wat die tyd van die Anglo-Boereoorlog tot na die Rebellie agtergrond het. 'n Dogtertjie wat deur die oorlog wees gelaat is, word deur haar oom en tannie grootgemaak op haar erfplaas, waar sy vir Andries Pretorius ontmoet. Net toe die liefde begin vlam, breek die Rebellie uit en Andries sluit aan by generaal De Wet se kommando. Die verhaal word verder vertel uit die oogpunt van die vroue wat tuisbly en na die boerderye omsien. Hulle angs en bekommernis word verwoord terwyl hulle ook deurloop onder die woede van die buurman wat aan die regeringsmagte se kant aktief deelneem. “Die kapkar in die nag”, wat afspeel teen die agtergrond van die Anglo-Boereoorlog en die inname van Pretoria. Koos van Rensburg is 'n vername amptenaar van die Munt wat moet toesig hou oor die  verwydering van groot hoeveelhede goud wat elders versteek moet word sodat die Engelse dit nie in die hande kry nie. Wanneer hy verdwyn weet niemand waar die goud is nie.




</doc>
<doc id="109572" url="https://af.wikipedia.org/wiki?curid=109572" title="Gerard Jacobus Combrink">
Gerard Jacobus Combrink

Gerard Jacobus Combrink is 'n Suid-Afrikaanse skrywer en is op 29 Desember 1919 gebore.

Reeds as leerling lewer hy bydraes tot "Die Jongspan" en in later jare skryf hy etlike kortverhale. Hy bekwaam homself as onderwyser en gee onder andere skool aan die J.W. Luckhoff-skool op Heidelberg in die Transvaal. Hy bly in Benoni.

Sy eenbedryf, “Die put”, word opgeneem in die versamelbundel “"Debuut"”, wat versorg is deur Ciska en Francois Marais. Hierin probeer 'n weduwee haar kind, wat in 'n put geval het, met behulp van 'n paar mans uithaal. Die drama ondersoek die grens tussen gesonde selfbehoud en lafhartigheid.

Hy raak veral bekend met die verhale uit die ou-Kaapse tydperk wat hy onder die skuilnaam Jacques Andrés skryf. Die Nina-reeks se hoofkarakter is Nina, wat deurmekaar raak met die Kapenaar Leo van Ronk en die sjeik Ibn el Hakam. In “Nina die nimf en die kaptein” ontmoet sy vir kaptein Leo van Ronk, wat selfs in Frankryk 'n draai maak om uit te vind waarom mense haar wil ontvoer. In “Nina en die sjeik” gaan Nina alleen na Algerië om na haar vermiste moeder gaan soek en laat vir Leo van Ronk in die Kaap agter. Hier ontmoet sy vir sjeik Ibn el Hakam en beleef verskeie avonture. In “Nina die slavin” word sy ontvoer en Leo van Ronk en sjeik Ibn el Hakam probeer haar kry voordat die bose comre Cotbert de Sevigné haar vermoor. Die kavalier in “As die kavalier bemin” is Don Ricardo Tenorio y Silvestre, gewild onder die setlaars en bemind onder die jong meisies, maar vir vele boosdoeners ‘die uitlander’, die Spanjaard wat sake vir hulle kom omkrap. 

1976
1977
1978
1979



</doc>
<doc id="109574" url="https://af.wikipedia.org/wiki?curid=109574" title="Annelise Erasmus">
Annelise Erasmus

Annelise Erasmus is 'n Suid-Afrikaanse vryskutskrywer en seksuele filosoof. Sy studeer vanaf 1986 aan die Universiteit van Pretoria, waar sy in 1988 'n B.A.-graad in Sielkunde en Kriminologie verwerf. Sy skryf drie boeke onder die naam Annelise, maar skryf ook verskeie artikels (akademies sowel as populêr) en verhale onder haar volle naam en van. Sy verwerf in 2013 'n B.A. Honneursgraad in Filosofie aan die Universiteit van Pretoria en in 2017 'n Meestersgraad by dieselfde universiteit. Die titel van haar verhandeling is "Masters, slaves and spiritual sexuality."

Na sy haar eerste graad ontvang werk sy van 1990 tot 1996 as joernalis by die Suid-Afrikaanse Kommunikasiedienste op die redaksie van die Suid-Afrikaanse Jaarboek. Na die geboorte van haar kinders word sy 'n voltydse ma en tuisteskepper. Wanneer haar kinders ouer is begin sy weer skryf asook later weer studeer. Vir gesinsgeoriënteerde tydskrifte skryf sy verskeie natuurartikels. Sy skryf ook meningsrubrieke vir die By, 'n bylaag van die Beeld. Haar boeke gee sy self uit onder die handelsmerk Goddess-Unlimited Communications, terwyl sy ook die erotiese webwerf www.kombiekiehier.co.za skep. Sy is getroud met Gustav. Die egpaar het twee kinders (Andine en Zander) en bly in Pretoria-Oos.

Op jong ouderdom verskyn haar eerste gediggie in "Patrys", die maandblad vir die jeug. Sy debuteer met die erotiese roman “Maanvrug”. Die hoofkarakter is ŉ voorstedelike huisvrou wat worstel met haar seksualiteit en huwelik. Die opvolg hierop is “Weerloos”, waarin met genres en mites ŉ erotiese droom  geskep word. Dakini was die priesteres van Inanna, die godin van liefde en seksualiteit. Die leser volg Dakini op ’n erotiese ontdekkingstog deur die Vroeëtyd en daarna.  Daarna volg “Slavin”, waarin die tema van seksuele dissipline, pyn en masochisme (BDSM) blootgelê word, met mense wat genot daaruit put om pyn toe te dien en te ontvang. Tanika, ŉ enkelouer, feminis en skrywer doen navorsing oor BDSM en geleidelik word sy ingesleep om Meester Rudolf se seksslaaf te word. 

"Verbum et Ecclesia" publiseer in 2017 haar artikel "When equal becomes the same. The spirituality of sex: Have we lost it?"



</doc>
<doc id="109575" url="https://af.wikipedia.org/wiki?curid=109575" title="Frank Anthony">
Frank Anthony

Frank Anthony is 'n Suid-Afrikaanse skrywer en is in 1940 gebore en word groot op Stellenbosch.

Hy word in 1972 in Pietermaritzburg in die historiese Native Commissioner's Court saam met twaalf ander beskuldigdes skuldig bevind ingevolge die Wet op Terrorisme van 1967 en tot ses jaar gevangenisstraf gevonnis, wat hy vanaf 1973 tot 1979 uitdien. Hiervan het hy die grootste gedeelte op die eilandgevangenis op Robbeneiland deurgebring.

In sy digbundel “r"obbeneiland my kruis my huis"” verbreed hy die letterkunde deur in Afrikaans sy belewenis in die tronk op Robbeneiland weer te gee, ervaringe wat normaalweg slegs in Engels aangeteken is. In sy voorwoord tot die bundel vra Anthony dat sy gedigte as kuns gelees moet word, eerder as slegs politieke verset, aangesien dit bedoel is om 'n meer universele uiting van gevangeskap te wees. Hy sluit verskeie interessante voetnote in, waarin hy woorde wat algemeen op Robbeneiland gebruik is, verklaar. Verskeie kritici loof die emosionele impak wat die gedigte het, hoewel die bundel as poësie hoofsaaklik negatief beoordeel word. Sy gedig “"Dobbelsteen"” word opgeneem in Gerrit Komrij se bloemlesing “"Die Afrikaanse poësie in 'n duisend en enkele gedigte"”, terwyl fragmente uit die titelgedig opgeneem word in “"Poskaarte"” onder redaksie van Louise Viljoen en Ronel Foster.

Hy skryf ook in Engels en sy roman “The journey: The revolutionary anguish of Comrade B” verskyn in 1991 by Ravan Press. Hierin gee hy die hoop en die uiteindelike teleurstelling met die beplande revolusie weer.

1983 Robbeneiland my kruis my huis

1991 The journey: The revolutionary anguish of Comrade B



</doc>
<doc id="109576" url="https://af.wikipedia.org/wiki?curid=109576" title="Rob Antonissen">
Rob Antonissen

Robert Karel Jozef Emiel (Rob) Antonissen (*23 Mei 1919, Antwerpen –†23 September 1972, Grahamstad) was 'n literator (letterkundige), hoogleraar in Afrikaans-Nederlands en later vise-rektor aan die Rhodes-universiteit in Grahamstad.

Hy is op 23 Mei 1919 in Antwerpen gebore. Sy skoolopleiding ondergaan hy tot 1936 aan die Sint-Jan-Berchmanskollege in Antwerpen en hy studeer dan vanaf 1936 verder in die Germaanse Filologie (wysbegeerte en letterkunde) aan die Katholieke Universiteit van Leuven in België.

In 1942 promoveer hy hier met 'n proefskrif oor "Herman Gorter en Henriëtte Roland Holst". Sy proefskrif, wat in 1946 gepubliseer word, verower die Letterkundige Prys van die Vlaamse Provinsies in 1947. Na afloop van sy studie word hy 'n lektor in letterkunde by die Belgiese Middelbare Onderwys, eers aan die Koninklijke Athenaeum te Berchen-Antwerpen en daarna aan die Middelbare Normaalskole vir Meisies te Berchen-Antwerpen en Tielt, laasgenoemde in Wes-Vlaandere.

Reeds in 1942 skryf hy "Handleiding in het Afrikaans" en later stel hy 'n bloemlesing saam uit die gehele Afrikaanse poësie onder die titel "Zuid-Afrikaansche Poëzie". Antonissen skryf in Julie 1946 die omvattende "Schets van den ontwikkelingsgang der Zuid-Afrikaansche letterkunde", wat uit twee dele bestaan. Dit geskied op 'n tydstip dat hy Suid-Afrika nog glad nie besoek het nie. W.E.G. Louw steek voelers uit na hom om sy belangstelling te toets om na Suid-Afrika te kom ná die dood in 1949 van H.A. Mulder, lektor in Afrikaans en Nederlands aan die Rhodes-universiteit. In 1950 aanvaar Antonissen dus 'n pos as lektor aan Rhodes, word bevorder tot senior lektor in 1954 en ná W.E.G. Louw se vertrek in 1957 word hy professor. Sy intreerede in 1958 lewer hy onder die titel "Die Christelike en die tragiese". Hy is verskeie kere dekaan van die Fakulteit Lettere en verteenwoordig die Senaat in die Universiteitsraad. In Januarie 1971 word hy vise-rektor van die universiteit.

Spoedig na sy aankoms in Suid-Afrika vestig hy hom as literator van formaat wat onverskrokke sy menings lug en lewer hy met 'n reeks kronieke in "Standpunte" insiggewende kommentaar op nuwe publikasies. Vanaf 1955 word hy dan ook tot die redaksie van hierdie tydskrif toegelaat. Sy waarde-oordeel oor letterkundige werke word wyd gerespekteer en aanvaar en hy verkry deur hierdie kroniek 'n reputasie as die belangrikste Afrikaanse literêre historikus en literator van sy tyd. Hy is onder andere lid van die Koninklike Vlaamse Akademie en die Suid-Afrikaanse Akademie vir Wetenskap en Kuns.

Hy is getroud met Liesje en hulle het drie dogters en ’n seun gehad. Hulle dogter Rike is later met die digter Fanie Olivier getroud. Rike is self 'n akademikus by verskeie universiteite in Suid-Afrika en die buiteland en sy is ook skrywer. Rob Antonissen is op Saterdag 23 September 1972 in Grahamstad aan longkanker oorlede.

Sy studie van die Afrikaanse letterkunde lei in 1946 tot die publikasie van die tweedelige "Schets van den ontwikkelingsgang der Zuid-Afrikaansche letterkunde", waarin die eerste deel 'n oorsig is en die tweede deel 'n bloemlesing met voorbeelde uit die Afrikaanse letterkunde.

Na sy aankoms in Suid-Afrika verskyn verskeie van sy vakkundige artikels en resensies in tydskrifte en koerante soos "Standpunte", "Helikon", "Ons eie boek", "Dagbreek en Sondagnuus", "Kriterium" en "Die Huisgenoot".

In die eerste uitgawe van P.J. Nienaber se "Perspektief en profiel" lewer hy die bydraes oor "Die poësie van 1900 tot vandag" en "Die prosa van 1900 tot vandag".

Betreklik kort na sy aankoms in Suid-Afrika publiseer hy in 1955 die omvattende literatuurgeskiedenis "Die Afrikaanse letterkunde van aanvang tot hede", wat hy daarna telkens hersien en uitbrei.

Sy resensies, opstelle en essays oor die letterkunde word gepubliseer in "Kern en tooi" en "Spitsberaad". "Kern en tooi" bevat resensies oor letterkundige werke van die tydperk tussen 1951 en 1960, wat almal betreklik kort na verskyning van die werk geskryf is as eerste indruk en hoofsaaklik in "Standpunte" gepubliseer is. Antonissen se sonderlinge vermoë om so kort na die verskyning van 'n werk 'n juiste waarde-oordeel te maak, word egter hierin bevestig. Die titel van die bundel verwys na sy doelwit om die kern van 'n werk te skei van die tooi of versiersel wat dit omring, sodat die wese nagespeur kan word. Hierdie tienjarige kroniek word opgevolg met die soortgelyke vyfjarige kroniek "Spitsberaad", waarin resensies geplaas word van werke wat vanaf 1961 tot 1965 verskyn het. Hierdie resensies het ook hoofsaaklik in "Standpunte" verskyn, ander in "Dagbreek en Sondagnuus", "Die Huisgenoot" en "Kriterium", terwyl enkeles voorheen ongepubliseer was.

Sy verspreide geskrifte word na sy dood in "Verkenning en kritiek" saamgebundel en ingedeel in 'n Nederlandse en Afrikaanse afdeling. Die boek sluit ook sy intreerede, "Die Christelike en die tragiese", in.

Verskeie van sy letterkundige artikels en boekresensies verskyn in diverse publikasies, wat insluit die Belgiese "Nieuw Vlaanderen", "Dietsche Warande en Belfort", "Kultuurleven" en "Boekengids" en die Suid-Afrikaanse "Standpunte", "Jaarboek van die Afrikaanse Skrywerskring", "Die Huisgenoot", "Dagbreek en Sondagnuus" en "Kriterium".

Hy vertaal die Middeleeuse drama "Die ware en wonderbaarlike verhaal van Mariken van Nymegen" in Afrikaans en dit word in Julie 1963 by die Rhodes Universiteit se kunsweek vir die eerste keer opgevoer. Die vertaling word later gepubliseer nadat dit deur sy dogter Rike Vaughan geredigeer is en Edith Raidt 'n inleiding skryf.

Uit die gedigte van die Nederlandse digteres Henriette Roland Holst stel hy 'n bloemlesing saam, "Lyriek van Henriette Roland Holst-Van der Schalk", wat hy van inleiding en aantekeninge voorsien.

Hy is samesteller van die omvangryke bloemlesings uit die Nederlandse poësie, "Digkuns van die Nederlande 1 en 2", wat by verskeie Afrikaanse universiteite voorgeskryf is.

Die Suid-Afrikaanse Akademie vir Wetenskap en Kuns ken in 1973 die Gustav Preller-prys vir Literatuurwetenskap postuum aan hom toe. Hendrik Johannes Jones verkry in 1973 sy M.A.-graad met ’n verhandeling oor "’n Krities-waarderende beskouing oor die bydrae van Rob Antonissen tot die Afrikaanse literatuurkritiek".

1942
1946
1947
1955
1963
1964
1966
1979

Vertalings

1947
1949
1950
1951
1956
1979

Samesteller

1943 - "Zuid-Afrikaansche Poëzie"

1944 - "Ek hou van Suid-Afrika: 24 éénstemmige Zuid-Afrikaansche volksliederen"

1945 - "Lyriek – Henriette Roland Holst-Van der Schalk"

1947 - "Lyriek der Nederlanden I: Van het Oude Heidense Lied tot het geestelijke lied der Devotio Moderna"

1949 - "Lyriek der Nederlanden II: Van de "rhetorike" naar de renaissance"

1950 - "Lyriek der Nederlanden III: De gouden eeuw"

1953 - "Lyriek der Nederlanden IV: Van rokoko naar romantiek"

1963




</doc>
<doc id="109577" url="https://af.wikipedia.org/wiki?curid=109577" title="Michael Albertus Smit">
Michael Albertus Smit

Michael Albertus Smit is 'n Suid-Afrikaanse skrywer wat sy skrywerk onder die skuilnaam Antonius publiseer.

Hy studeer aan die Universiteit van Stellenbosch en behaal in 1926 die Hoër Primêre Onderwysdiploma.

Hy skryf die drama "Koning Saul" wat in 1949 gepubliseer word onder die skuilnaam Antonius. Dit is 'n simpatieke uitbeelding van die lewe en val van die eerste koning van Israel en is in rymlose verse geskryf. Sy ontspanningsroman "Westewinde oor Skaars-van-Als" volg in 1969.



</doc>
<doc id="109578" url="https://af.wikipedia.org/wiki?curid=109578" title="Duane Aslett">
Duane Aslett

Duane Aslett studeer aan die Universiteit van Suid-Afrika, waar hy in 1998 die B.Juris-graad, in 2002 die LL.B.-graad en in 2004 die LL.M.-graad in die Regte behaal.

In 2009 verwerf hy aan die Universiteit van Johannesburg 'n Sertifikaat in Geldwasbeheer. Hy is toegelaat tot die Balie as 'n Advokaat in die Hooggeregshof van Suid-Afrika. Die Teologie is 'n verdere belangstelling en hy studeer ook aan die South African Theological Seminary, waar hy in 2007 'n Sertifikaat in Christelike Lewe en in 2010 'n M.Th.-Graad verwerf. Hy is 'n senior lektor in Forensiese Rekeningkunde aan die Potchefstroom-kampus van Noordwes-Universiteit, waar hy ook studeer vir sy LL.D.-graad in die Regte. Die voorgestelde titel van sy proefskrif is “"Combating Organised Crime in South Africa"”. In 2012 woon hy die Herfsskool van die ATKV se Skryfskool by die universiteit by. Hy is getroud met Tammy en hulle bly in Potchefstroom.

Sy debuut is met die misdaadroman “Skoppensboer”, met die titel wat in gesprek tree met Eugène Marais se bekende gedig en ook die skurk se noemnaam is. Hy staan aan die hoof van 'n georganiseerde misdaadsindikaat wat belange het in vele bedrywe, insluitende geldwassery, smokkelary, afpersing en prostitusie. Sy teenstanders maak hy van kant met twee skote uit sy rewolwer, maar nie voordat hy 'n koeplet uit Marais se gedig aan die slagoffer voordra nie. Teenoor hom staan die held, Rex Reyneke, gekwalifiseerde prokureur en geheime agent, wat op sy spoor beland en hom probeer vastrek. Dit beland Rex in groot gevaar en die ergste is dat hy boonop gevoelens ontwikkel vir die prostituut Alicia Vermeulen. Kaptein Januarie van die Valke beland ook op Skoppensboer se spoor na aanleiding van die ontvoering van 'n jong vrou.



</doc>
<doc id="109580" url="https://af.wikipedia.org/wiki?curid=109580" title="Mohammed Farouk Asvat">
Mohammed Farouk Asvat

Mohammed Farouk Asvat is in 1952 gebore. Sy grootouers is in Indië gebore en kom na Suid-Afrika waar hulle as handelaars in 'n klein Wes-Transvaalse dorp kom bly.

Hier word hy groot en gaan dan na Johannesburg vir verdere studie. Aan die Universiteit van die Witwatersrand kwalifiseer hy as 'n dokter. Hy is aktief betrokke in die stryd teen apartheid en word op 8 November 1973 vir vyf jaar verban en beperk tot Johannesburg weens sy stigting en lidmaatskap van die literatuurgroep Black Thoughts. Ten tyde van sy verbanning word hy deur Amnestie Internasionaal erken as 'n gewetensgevangene. Die verbanning word in 1978 opgehef en hy bekwaam homself in dieselfde jaar as 'n geneesheer aan die Universiteit van die Witwatersrand. Hierna sluit hy nie weer by enige politieke organisasie as lid aan nie, aangesien hy deel wil wees van die bevrydingsproses maar genoegsaam verwyderd daarvan om dit te kan analiseer en kritiseer. Sy politieke aktivisme veroorsaak dat hy menige doodsdreigement ontvang in die periode tussen 1971 en 1995, van beide die regse en linkse kant van die politieke spektrum. Vir twee en 'n halwe jaar na sy kwalifikasie as dokter vind hy dit weens sy politieke rekord onmoontlik om 'n betrekking te bekom. Hy werk in oortreding van sy verbod tot 19 Oktober 1977 by die Zanempilo Gemeenskapsentrum opgerig deur Steve Biko, op welke datum hierdie inrigting deur die owerhede gesluit word. Hier en die Black People’s Community Programmes te Zinyoka in die Oos-Kaap. Sedertdien werk hy by die Northdale, Hillbrow en Coronation hospitale en by die Alexandra Health Clinic. Hy het gewerk as 'n konsultant vir 'n dwelmrehabilitasieprogram, vir 'n weeshuis en vir die Rooikruis en het 'n private praktyk in Kensington in Johannesburg.

Die Black Thoughts groep wat hy stig besoek in 1973 verskeie townships saam met die jazz-groep Dashiki, waar hulle optree en die mense bewus maak van die ongeregtighede onder apartheid. Hy stig ook New Dawn Poets, Vision Publications en Writers’ Forum en werk saam met verskeie politieke, gemeenskaps- en kunstegroepe, soos Vakalisa eKapa, Community Awareness Theatre, Black People’s Convention, South African Students Organisation, Black Community Programmes, die National Forum, die Black Students’ Society, die Institute of Black Research en die Alexanda Arts Centre. Die University of Cape Town Health Care Trust ken in 1979 'n beurs aan hom toe om die sosio-ekonomies-politieke situasie onder apartheid na te vors. Tot 1986 weier die owerhede om aan hom 'n paspoort toe te ken. In hierdie jaar ken hulle 'n baie beperkte reisdokument aan hom toe en beperkte paspoorte word hierna aan hom toegeken om sy studiebeurse op te neem. In 1988 word die Education Opportunities Council Scholarship aan hom toegeken vir verdere studie in Engels aan die Vrije Universiteit van Amsterdam en in 1989 word die Fullbright Scholarship aan hom toegeken vir verdere studie aan die Universiteit van Kalifornië te Berkley in die Verenigde State van Amerika. Benewens sy werk as dokter werk hy ook as 'n vryskutjoernalis en 'n literêre kritikus. Sy openbare optredes is beperk, maar hy tree tog op by die Botsotso Spoken Word Festival in die Markteater in Johannesburg in November 2007, waar hy van sy gedigte voorlees. Hy stig die uitgewer Piquant Publications wat sy vroeëre werk in verwerkte en aangevulde vorm heruitgee, asook twee nuwe digbundels. Hy woon in Johannesburg en is 'n toegewyde Moslem.

Sy gedigte spreek van liefde en swaarkry, individualisme, hoogmoed, trots en verraad, menslike en omgewingsprag en die weerstand teen onderdrukking. Hy bewoord dit met ewe groot gemak op liriese en platvloerse wyse, in standaard en slengtaal. Hy skryf hoofsaaklik in Engels, maar sluit wel 'n paar Afrikaanse gedigte (in die tsotsitaal en Kaaps) in sy Engelse digbundels in. Sy debuutbundel, “The time of our lives”, word deur vele uitgewers afgekeur en hy gee dit daarna self uit. Die bundel weerspieël die onstuimigheid en weerloosheid van lewe onder apartheid, sowel as die behoudende krag van die liefde in hierdie tye. “A celebration of flames” sit die trant van sy debuutbundel voort en bevat gedigte oor persoonlike gedagtes, verhoudings, sosiale interaksie en politieke temas. Die bundel is primêr politieke versetpoësie teen die ongeregtighede van apartheid, maar is nie slegs oppervlakkige moralisering en twee-dimensionele anti-apartheidsverklarings nie. Die broederskap en toenadering tussen die United Democratic Front en die swart bewussynsbewegings word aan dieselfde kritiese oog onderwerp, sodat die etiese en morele verklarings oor die totale spektrum weerklink, beide teen die ongeregtighede van die bewindhebbers en van diegene wat hulle teenstaan. So maak hy die deur oop vir ander om ook 'n meer kritiese rol te vertolk, eerder as blinde ondersteuning van die anti-apartheidsbewegings. Hierdie bundel word ook in Amerika uitgegee. In 1987 verower “"A celebration of flames"” die AA Mutual/Ad Donker-prys. Hy verkies om nie teenwoordig te wees tydens die oorhandiging seremonie van die prys in die Stadskouburg in Johannesburg nie, aangesien hy voel dat hy tussen die mense oor wie hy dig moet wees en hy sien die Stadskouburg as 'n simbool van die apartheidstaat. Die beoordelaars prys die manier waarop hy die komplekse elemente van sosiale en politieke ineenvleg met intens persoonlike verhoudings. “Bra Frooks…” bevat gedigte wat in slengtaal geskryf is en op gevatte, humoristiese, sarkastiese en satiriese wyse die teenstrydighede en emosionele terrein van beide die apartheid en post-apartheid eras uitbeeld. Hierin gebruik hy die taal, stem en logika van die gewone mens op straat om die absurditeit van politieke onderdrukking en sosiale beheer en die skynheiligheid van politieke dogma bloot te stel. Die deursettingsvermoë van mense vasgevang in onderdrukking en hulle vermoë om die snaakse kant te vind en die stiksienigheid van die onderdrukkers word hier treffend vasgevang. “The wind still sings sad songs” en “I dream in long sentences” is bundels met nuwe gedigte.

Sy gedigte word in verskeie tale vertaal en van sy gedigte word opgeneem in Gerrit Komrij se bloemlesing “"Die Afrikaanse poësie in 'n duisend en enkele gedigte"”, insluitende “"Die Gujhajie"”. Hierdie gedig, geskryf in Kaaps, handel oor 'n Moslem wat van plan is om na Mekka te gaan sodra hy genoeg geld gespaar het, maar wat intussen sy naweke op die afgebakende apartheidstrande deurbring omdat hy hier meer beskerm voel teen die ongewenste swart mense. Sy gedigte verskyn ook in talle Engelse versamelbundels. In 1980 word sy gedig. “"Possibilities for a man hunted by SBs"", gekies om Suid-Afrika in die  International Portland Review te verteenwoordig.

“Sadness in the house of love” is 'n roman wat tydens apartheid in Kaapstad afspeel. In hierdie onstuimige politieke toestande raak Siddique en Wasiela verlief op mekaar.

§ 1982 

● The Time Of Our Lives (1982, 2007, 2014): gedigte in Engels: . 

§ 1987 

● A Celebration Of Flames (1987, 2007, 2014): gedigte in Engels, Wenner van die Vita Award: . 

§ 2006 

● The Wind Still Sings Sad Songs (2006, 2014): gedigte in Engels: . 

● Bra Frooks … (2006, 2014): gedigte in Engels, Afrikaans, kaapse 'skollie' en 'tsotsi-taal'. . 

§ 2015 

● I Dream In Long Sentences (2015): gedigte in Engels. 

● Sadness In The House Of Love (roman, 2015): roman in Engels. 

§ 2016 

● The Gathering Of The Storm (2016): roman in Engels. 

● Weapons of Words (2016): vergelykende literatuur & literêre kritiek. 

§ 2017 

● The Paanies Are Coming (2017): kortverhale in Engels, Afrikaans, 'durbanite', kaapse 'skollie' en 'tsotsi-taal'. 

● In The House Of Love (2017): roman in Engels, Afrikaans, kaapse 'skollie' en 'tsotsi-taal'. 

§ 2019 

● This Masquerade (2019): kortverhale in Engels. 

EVERYBODYWIKI 



</doc>
<doc id="109583" url="https://af.wikipedia.org/wiki?curid=109583" title="Louis P. Avenant">
Louis P. Avenant

Louis P. Avenant is 'n Suid-Afrikaanse skrywer. Hy skryf ontspanningsverhale.

In “Dwaallig of ster” is Vic Loedolf van die on-derdorp se ma oorlede omdat die spoorwegdokter eers klaar wou tennis speel voordat hy wou uitkom. Vic besluit om 'n regte dokter te word wat onder sy eie mense werk. Na baie swaarkry word hy eindelik wel 'n dokter en 'n gesogte immunoloog. Sy sosiale kring, sy be-kendheid en sy leefstyl maak dit egter baie moeilik vir hom om onder sy eie mense te werk en hy moet 'n keuse maak. “Die hotnotsvy is vrank” is 'n roman oor die vissers geskryf in die vissersidioom, waar Dries sy lewe herleef op soek na die betekenis daarvan. Hy herleef die grootwordjare saam met Pa Petta op die skuit Megal in die diepsee, en Nardeen wat op die kaaimuur staan en wag.



</doc>
<doc id="109584" url="https://af.wikipedia.org/wiki?curid=109584" title="Christina Susanna van Zyl">
Christina Susanna van Zyl

C.S. Badenhorst (née Van Zyl; 1926–2004) was 'n Afrikaanse skrywer wat hoofsaaklik bekendheid verwerf vir kinder- en jeugverhale. Sy is bekend vir tienerstories soos "Wat geld nie kan koop", "Twee spoke" en "’n Seun en 'n kano". 

Christina Sussanna van Zyl is op 24 Mei 1926 op die plaas Bokkraal in die Marico-distrik gebore.Sy is die enigste dogter in die gesin en het twee ouer broers en ook 'n jonger een. Hier is sy tot standerd ses in 'n tweemanskooltjie, waarna sy na die koshuis van Zeerust Hoërskool is, waar sy in 1943 matrikuleer. Op skool kry sy die bynaam Kalfie by haar oudste broer, wat sy daarna vir die res van haar lewe behou. Sy studeer verder in Liggaamsopvoeding aan die Potchefstroomse Onderwyskollege, waar J.R.L. van Bruggen Afrikaans aan haar doseer, en behaal haar Onderwysdiploma.

Hierna hou sy vanaf 1947 skool in die Marico Bosveld op Nietverdiend. Aan die einde van 1948 trou sy met Frik Badenhorst, 'n studentemaat, en in 1949 verhuis hulle na die Rustenburgse Bosveld, waar hy 'n aanstelling by die plaaslike Doornfonteinskool kry. Twee dogters, Delene en Susan, word uit die huwelik gebore. Na 'n onderbreking van 'n paar jaar, waartydens die kinders gebore is en sy voltyds skryf, begin sy weer skoolhou, aanvanklik op Koedoeskop in die Thabazimbi-bosveld. Vanaf 1961 woon hulle op Potchefstroom, waar sy skoolhou en in 1975 aftree. Sy word in November 2003 ernstig siek en verloor alle spierbeheer, waarna sy op 9 September 2004 op Potchefstroom oorlede is.

Sy lewer uitsluitlik werk vir kinders en die jeug. Van kleintyd af skryf sy vir "Die Jongspan" en haar eerste poging word gepubliseer wanneer sy skaars nege jaar oud is. Letterlik honderde bydraes van haar word deur haar skooljare en terwyl sy onderwys gee in hierdie bladjie geplaas, onder haar eie naam en sewe skuilname. Somtyds is daar tot ses van haar bydraes in een uitgawe. In standerd nege en tien wen sy landswye opstel- en dramawedstryde. Deur die jare lewer sy ook bydraes vir "Patrys", "Trompie" en "Pronkertjie".

Sy help met die samestelling van "Skone klanke" en "Woord en daad" vir gebruik op laerskole en hoërskole en help ook met kortverhaalbundels en toneelbundels vir hierdie doeleindes. Haar eie boekies begin verskyn vanaf die vroeë vyftigerjare, hoofsaaklik vir gebruik van graad een tot standerd twee, onder andere 'n hele aantal eenlettergrepige beginnersboekies.

As samesteller is sy verantwoordelik vir verskeie bundels in die "Trap der Jeug"-reeks skoolleesboekies.

Dit is egter eers na die verskyning van "Kruppelpootjies" (1958) dat sy ernstig begin belangstel in kinderboeke en haar daarna hieraan toewy. Hierdie verhaal gaan oor 'n hondjie wat kruppel gebore is en dan vreugde bring in die lewe van 'n dogtertjie wat polio gehad het. "Kruppelpootjies" word in 1959 met die tweede prys in 'n landswye kinderboekwedstryd bekroon.

Uit haar kinderverhale word 'n keur gemaak (aangevul met nuwe verhale) wat in vier dele onder die titel "Uit my storietrommel" gepubliseer word.

Sy is veral bekend as skryfster van avontuurverhale vir die jeug, waarin daar nie veel konflik is nie, met 'n positiewe, amper idilliese, lewensuitkyk en wêreldbeeld. Die boeke is feitlik almal voorspelbaar in hulle resepmatigheid. Hierdie resepmatigheid kom in bykans alle verhale voor, met dikwels 'n liefdestema en karakters wat uitblink op sportgebied, terwyl haar natuurkennis baie van die verhale verryk.

In "Speurder Proppie" (1973) wil die bende nie toelaat dat Proppie by hulle aansluit nie, want hy is nog te jonk en moet homself eers bewys. Wanneer hy die polisie help om 'n gevaarlike span inbrekers vas te trek, word hy as lid van die bende aanvaar.

Wanneer die Nigrini-gesin in "Beeldjie nommer 4" (1978) van Kranskop na Brakfontein verhuis, verbied Minini se pa haar om katte aan te hou. Sy ontdek vir Siamie, 'n Siamese katjie met 'n rondloper-ma en met die hulp van 'n vriend versteek sy hom. Hierdie situasie is nie volhoubaar nie, weet sy. Een of ander tyd gaan daar iets gebeur.

"Wat geld nie kan koop nie" (1981) is die verhaal van Nerina wat alles het, soos ryk ouers, status, talent en goeie maats, maar nogtans nie geluk in haarself het nie. Haar goeie vriendin Katryn sien dit raak en skryf 'n poppespel om te sien of dit nie 'n verskil sal maak nie.

In 1981 word "Nienkie verstaan" bekroon met die J.P. van der Walt-prys. Nienkie is tot sy elf jaar oud is die enigste kind. Dan word Braampie gebore en skielik is sy nie meer die middelpunt van belangstelling nie. Braampie word siek en sy siekte veroorsaak dat hulle nie meer in die Desembervakansie strand toe gaan nie. Sy voel dat sy vir Braampie haat, want hy verongeluk alles. Vir die vakansie gaan die ontevrede Nienkie dan na oom Braam en tant Ela op Bosbokrand, waar sy leer om te verstaan. Hierdie boek word saam met "'n Seun en 'n hond" in 1981 by die wêreldboeke-uitstalling in Warschau uitgestal.

"'n Seun en 'n kano"(1983) vertel die verhaal van 'n seun wat 'n begeerlike kano kan kry as hy vir sy oom twee papegaaiduiwe vang. Sy liefde vir die natuur en vir sy eerste meisie bepaal dat hy nie voor die versoeking swig nie en die regte morele keuse maak. Hierdie boek verower in 1984 Perskor se Jeugprys.

"Die prinshond" (1983) is die verhaal van Kaptein se lojaliteit, wat sy nooi Elani soos goud oppas. Hy wys selfs aan haar uit wanneer ander mense haar nie goedgesind is nie, soos Linda, Elani se niggie.

"Die laaste vanggat" (1984) vertel van die plaasvakansie van Doret Pienaar en haar broers Fanie en Adri op hulle oupa se plaas Duikerfontein. Saam met Roelfie van Aswegen van die buurplaas kruis hulle paaie met die berugte misdadiger bekend as die Nagslagter. Asof dit nie genoeg is nie, maak oom Koot se “beroemde” spookluiperd weer sy verskyning. Voordat die drietal egter moet terugkeer stad toe, word Doret 'n geheim meegedeel. Hierdie geheim lei tot verdere avonture en 'n verrassende ontknoping.

In "Eerste afspraak" (1985) is die hoofkarakter Hannes Jordaan 'n meisiehater en uitblinker op akademiese en sportgebied. Ten spyte van sy suster Susan se pogings, steur hy hom nie aan die teenoorgestelde geslag nie. 'n Uitnodiging na 'n verjaarsdagpartytjie vereis egter 'n metgesel en hy wil graag vir Linda vra, maar sy stel nie eintlik in seuns belang nie en hy weet nie hoe om haar te vra nie.

In "Lewenslange gevangene" (1986) word Faansie en Susan saam groot en is onafskeidbaar. Faansie moet egter na 'n ander skool gaan en Susan weier eers om die feit te aanvaar. Sy leer egter 'n les wanneer sy die afvlerkduif, wat sy dae in gevangeskap deurbring, en die rooipootmannetjie dophou.

Ernst raak in "Die swart motor" (1987) onverwags betrokke in 'n verknorsing toe hy deur bankrowers gevange geneem word en in 'n sinkkamertjie toegesluit word. Hy wonder of Miems sal besef dat iets ernstig gebeur het en of sy sommer net sal glo dat hy nie hulle afspraak wou nakom nie.

Sy skryf ook die bundel "Kindertoneelstukkies", primêr bedoel vir opvoering deur laerskoolkinders. Hierdie bundeltjie bevat die toneelstukkies "Die kwaai juffrou", "San se les", "Die lui miertjie", "Die onmoontlike tweeling", "Sielkunde", "Onselfsugtigheid", "Elke hond kry sy dag", "Huiswerk – somme", "Die onbekende kwaal" en "Jakob en Esau". Haar kindertoneelstukke "Skelm rokers" en "Kinkhoes" word deur Gerhard J. Beukes in die versamelbundel "Spele vir die Jongspan" opgeneem.

s.j.
1954
1956
1958
1960
1961
1962
1965
1968
1969
1970
1972
1973
1976
1977
1978
1979
1980
1981
1983
1984
1985
1986
1987

Samesteller en redakteur



</doc>
<doc id="109585" url="https://af.wikipedia.org/wiki?curid=109585" title="Johan Badenhorst">
Johan Badenhorst

Johan Badenhorst is 'n Suid-Afrikaanse skrywer en is in 1959 gebore. Hy ontvang sy laerskoolopleiding op Laerskool Nongoma in Zoeloeland, waar sy pa onderwyser was, waarna hy na Hoërskool Empangeni gaan.

Reeds op skool begin hy nuus stuur vir die Suid-Afrikaanse Uitsaaikorporasie (SAUK). Hy studeer aan die Universiteit van Pretoria en werk dan vir 'n ruk by die SAUK. In 1990 sluit hy aan by Scholtz Films waar hy onder andere die televisieprogramme “"Boude en blaaie"” en “"Van die Kaap tot die Kunene"” oor die skrywer, swerwer en kok Pieter Pieterse gedoen het. Hierdie programme was sy leerskool vir koskook- en reisprogramme en sy inspirasie vir die  televisieprogram “"Voetspore"”, waarvan hy die vervaardiger is. Vanaf 2000 onderneem sy span gereelde Afrika-reise, op verskillende roetes, sodat die besienswaardighede en interessante inligting van die kontinent op hierdie manier ontbloot word. Hieruit spruit verskeie reekse van “"Voetspore"”. Die sukses van die televisieprogram laat hm besluit om ook die Voetspore- leefstylwinkel en 4x4 monteringsentrum in April 2013 by 'n winkelsentrum in die ooste van Pretoria te begin. Dit verskaf al die benodigdhede vir die mense wat self reise wil onderneem, terwyl die monteringsentrum voertuie uitrus met fasiliteite soos ekstra water- en petroltenks en spesiale vering. Johan is ook die vervaardiger van die musiekspel “"Stuur groete aan Mannetjies Roux"”. Hy is getroud met Alma en hulle het drie kinders, van wie Streicher die oudste is, Heleen die middelkind en Nina die jongste. Die gesin bly in Mooikloof in Pretoria.

Hy vertel die televisieprogram "Voetspore" se reisavonture in die boeke "In die voetspore van die grotes", "Voetspore op die strand", "Van die Kaap tot Kilimandjaro", "Van Kilimandjaro tot by Kaïro", "Van Gansbaai tot Gaboen", "Casablanca tot die Kaap" en "Agulhas tot Alexandrië". Dit bevat vertellings oor die reis, meermale op 'n dag-tot-dag verslag van die dag se gebeure, ryklik geïllustreer met foto’s. "Voetspore 4x4 kookboek"” is 'n praktiese kookboek vir mense wat reis. 




</doc>
<doc id="109587" url="https://af.wikipedia.org/wiki?curid=109587" title="Casparus Johannes Bakkes">
Casparus Johannes Bakkes

Casparus Johannes Bakkes (gebore 21 Oktober 1956, Stellenbosch) is 'n Suid-Afrikaanse skrywer van veral reissketse. Hy is op 21 Oktober 1956 in Stellenbosch gebore as die oudste van vier kinders (drie seuns en een dogter) van die bekende skrywer Margaret Bakkes en die geskiedkundige dr. Casparus Marius Bakkes.  Hy is 'n rekenmeester en professor in toegepaste rekenmeesterskap aan die Universiteit van Wes-Kaapland, asook 'n wêreldreisiger en toergids. Hy is die seun van Cas en Margaret Bakkes en is met die kunstenaar Nanna Vorster-Bakkes getroud. Sy ma, Margaret, en broer, Christiaan Bakkes, is ook skrywers.

Die skrywer en veldwagter Christiaan Bakkes is een van sy broers, sy ander broer is Marius wat in die filmbedryf werk en sy suster is die spraakterapeut Matilda. Hy word groot op Saldanha aan die Kaapse Weskus waar hy sy laerskoolopleiding ontvang. Hier ontwikkel hy sy liefde vir avontuur en reis en kamp hy onder andere as agtjarige saam met die studente van die Militêre Akademie in die Sederberge. In 1974 matrikuleer hy aan die Afrikaanse Hoër Seunskool in Pretoria. 'n Opname van die Raad vir Geesteswetenskaplike Navorsing dui in hierdie tyd aan dat bourekenaars die meeste geld verdien, gevolg deur ouditeure. Aangesien hy nie Wetenskap geneem het op skool wat 'n voorvereiste is vir bourekenaar nie, besluit hy om 'n ouditeur te word. Hy studeer verder aan die Universiteit van Pretoria en behaal in 1977 die B.Com.-graad in Rekeningkunde en in 1979 die B.Com. Honneurs-graad in Rekeningkunde. In 1980 behaal hy die C.T.A. (Sertifikaat in die Teorie van Rekeningkunde) en kwalifiseer dan in 1981 as 'n geoktrooieerde rekenmeester en ouditeur wanneer hy die kwalifiserende eksamens deurkom. In 1990 kwalifiseer hy as 'n toergids by die Suid-Afrikaanse Toerismeraad (Satoer). Hy studeer deeltyds verder aan die Universiteit van Suid-Afrika en behaal in 1992 die M.Compt.-graad met die verhandeling “" 'n Bestuurs/koste-analise en die toepassing van finansiële bestuurstegnieke in die Suid-Afrikaanse wildboerderybedryf"”. Die studies vir 'n Diploma in Natuurbewaring wat hy in 1991 aan die Technikon RSA begin word nie voltooi nie. Hy skryf later in vir 'n doktorsgraad oor die ekonomiese oorlewing van natuurbewaring in Afrika. Sy professionele lidmaatskappe sluit in die Suid-Afrikaanse Instituut vir Geoktrooieerde Rekenmeesters, die Wes-Kaap Vereniging vir Geoktrooieerde Rekenmeesters, die Suid-Afrikaanse Toerismeraad en die Wildboervereniging.

Tydens sy militêre diensplig word hy bevorder tot kaptein in die Suid-Afrikaanse Weermag. Hy is vanaf Julie 1976 tot einde 1981 as klerk ingeskryf by die ouditeursfirma Von Geusau, Coetzee en De Wit in Pretoria. In 1982 begin hy sy eie ouditeursfirma en hy word in 1983 dosent en later professor in Rekeningkunde aan die Universiteit van Suid-Afrika, 'n betrekking wat hy tot aan die einde van 2000 beklee. In Januarie 2001 aanvaar hy 'n soortgelyke betrekking aan die Universiteit van Wes-Kaapland en vestig hom in Paarl. Hy dien ook op die Fakulteitsraad en Senaat van die universiteit, terwyl hy eksterne eksaminator is vir die Universiteit van Kaapstad. As konsultant voltooi hy verskeie projekte om sake strategie te vestig, finansiële stelsels en inligting te ontwikkel en uitvoerbaarheidstudies te onderneem. Hy besit ook 'n suksesvolle toeronderneming wat hy Induku Safari’s noem en is aandeelhouer in 'n wildplaas naby Marble Hall, wat onder die vaandel van die maatskappy Terra Nostra (Edms.) Bpk. bedryf word. As ekspedisieleier en logistieke organiseerder reël hy onder andere in 1992 die Pick 'n Pay Coastal Awareness Campaign, waartydens die hele Suid-Afrikaanse kuslyn gestap is, in 1993 die South African / Zambian Crocodile Expedition en in 2006 die BMW Motorfiets Dorsland Ekspedisie. Saam met 'n paar vriende help hy die sanger Theuns Jordaan om sy eerste CD te sny deur die finansiële opbrengs daarvan in aandele te omskep en die fondse so ingewin aan te wend as 'n trust vir voornemende Afrikaanse kunstenaars. By geleentheid tree hy op as spreker by leeskringe en feeste soos die Woordfees op Stellenbosch en die Paarl Cultivaria Skrywersfees, terwyl hy ook 'n gas is op verskeie televisieprogramme.

Sy toere in die wilde dele van die wêreld, soms as toerleier en soms op sy eie, neem hom deur ongetemde dele van Rusland, Pakistan en Nepal en baie Afrika-lande soos Angola, Botswana, Egipte, Ethiopië, Ivoorkus, Kenia, Malawi, Mali, Marokko, Mauritanië, Namibië, Senegal, Soedan, Tanzanië, Zambië en Zimbabwe. Die staptoer deur die Visrivierskeurvallei in Namibië het hy reeds negentien kere voltooi en hy het ook op beide die Trans-Sahara-trein en die Trans-Siberiese trein gereis. Berge wat hy uitgeklim het, sluit in Kilimandjaro en die Himalajas. Meer as twee kilogram brons armbande klingel aan sy arms, aandenkings van sy vele reise. Gedurende die loop van 2011 word kolonkanker by hom gediagnoseer, maar na 'n operasie en behandeling gaan die kanker in remissie. Hy is getroud met Nancy Vorster, 'n kliniese sielkundige en ook bekende skilder, en hulle het twee kinders, 'n seun (Marc) en 'n dogter (Cara).

Tydens sy reise hou hy 'n joernaal, waaruit sy stories later spruit. Van sy reisartikels verskyn in vele tydskrifte, soos "De Kat", "Insig", "Huisgenoot", "Rooi Rose", "Wineland", "Sun-flyer" en "Wegbreek" (later "Mooiloop"). In 2006 word hy vereer met die eerste prys in die jaarlikse Mondi-toekennings vir joernalistiek in die Reis, Sport en Ontspanning kategorie, vir sy artikel “"Hel toe"” wat in "Insig" verskyn het. Die artikel beskryf sy reis na die laagste punt op die Afrika kontinent. Riana Scheepers kry een van sy reisstories in die hande en behandel dit met haar skoolkinders, waarna sy hom aanmoedig om nog te skryf, wat lei tot die publikasie van sy eerste boek. In sy boeke vertel hy verhale van sy vele reise in die vreemde. Dit is baie keer kortverhale in eie reg, eerder as anekdotes, vol van die avonture wat hy ervaar het en ook die interessante mense en hulle stories wat hy langs die pad teëgekom het. “Moer toe die vreemde in” bevat hoofsaaklik verhale oor Afrika-bestemmings. Soms word 'n verhaal slegs aan een reis gewy, terwyl ander vertellings verskeie reise in die verhaal saamgooi, sodat die eindresultaat nie reisverhale in die tradisionele sin van die woord is nie, maar eerder reisindrukke waarin menslike ervarings betrek en verwerk word. “Nou’s ons in ons donner" "in” bevat 'n aantal sketse oor 'n reis van die oorsprong van die Blou Nyl tot waar hy in die Middellandse See uitloop, tesame met verskeie ander anekdotiese vertellings oor gebeurtenisse tydens veelvuldige ander reise. Lande en plekke wat besoek is sluit in die laagste plek op die Afrika kontinent, naamlik die soutmyne van Danakil in Ethiopië, Pakistan, Ivoorkus, Angola, Timboektoe in Mali, Soedan, Egipte en Kamanjab naby Namibië se Skedelkus. “Norrevǿk” behandel in die eerste deel 'n reis met openbare vervoer in Siberië, Mongolië en China, terwyl die tweede deel bestaan uit vertellings wat in Suid-Afrika afspeel. Die titel van die boek is die naam van 'n klein dorpie in Siberië, waar die temperatuur tot so minus 40 grade Celsius gedaal het tydens hulle besoek. Hy beskryf ook die treurspel wat hom in 1937 in die stad Nanjing in China afgespeel het, toe Japanse soldate meer as 300 000 onskuldige burgers wreed vermoor het en offisiere selfs kopafkap-kompetisies gehou het. “Samoe(r)sa reis” vertel (soos die toespeling in die titel suggereer) van 'n Indiese reis en vertel ook van meer plaaslike ekskursies en die Boksombende wat sy wedervaringe saam met hom meegemaak het. Die reis begin in die Richtersveld en vandaar deur Afrika en Kartoem in Soedan se stofstrate, deur Europa en 'n drinkplek in Kreuzberg in Berlyn, tot in Indië. Hier word onder andere die berg Stok Kangri en Varanasi besoek, laasgenoemde die stad van die Hindoegod Shiva, waar jy sterf en só bevry word van die siklus van geboorte en dood. “Oepse daisy” gooi draaie op plekke soos Putsonderwater, Kaokoland, Lagos, Angola, Tanzanië, Ivoorkus, Marokko, Rusland, Brakpan en die KKNK en die sketse het merendeels reeds voorheen in "Rapport" se "My tyd" verskyn. Die voorheen ongepubliseerde titelverhaal is 'n bekentenis van die kolonkanker wat by hom gediagnoseer is en beskryf sy veranderde lewensinsig as gevolg hiervan.

Van sy kortverhale word opgeneem in versamelbundels, waaronder “" 'n Anderse Kersfees"” in “"Op hulle stukke"” onder redaksie van Jeanette Ferreira. Sy verhale word ook deur Elsa Silke in Engels vertaal en uitgegee onder die titel “To hell and gone”.





</doc>
<doc id="109588" url="https://af.wikipedia.org/wiki?curid=109588" title="Johan Barnard">
Johan Barnard

Prof. Johan Barnard (*17 Maart 1923– †7 Maart 2009) was ’n Suid-Afrikaanse geskiedkundige en skrywer. Hy was ’n kundige op die gebied van die Tweede Vryheidsoorlog en was ook ’n stigterslid van die Suid-Afrikaanse Krygshistoriese Vereniging.

Barnard was ’n boorling van Calitzdorp in die Kaapkolonie waar hy in 1941 matrikuleer. Hy woon die Universiteit Stellenbosch by en behaal in 1944 die B.A.-graad met Geskiedenis en Aardrykskunde as hoofvakke behaal, met sy ander vakke wat Afrikaans-Nederlands, Engels en Sosiologie insluit. Hy was ’n kranige tennisspeler wat saam met Christoff Muller en Willem Joubert vir die universiteit se eerste span speel wat twee jaar na mekaar die Westelike Provinsie se Groot Uitdaagbeker wen. Terwyl hy op universiteit is, tree hy op as universiteitskorrespondent vir sport vir "Die Suiderstem" en "Die Burger" en nadat hy sy graad verwerf sluit hy as voltydse verslaggewer aan by "Die Burger" se nuusspan, onder redaksie van dr. Phil Weeber. Vanaf 1947 studeer hy op deeltydse basis by die Universiteit van Stellenbosch vir sy M.A.-graad in Geskiedenis, wat hy in 1950 behaal met 'n verhandeling oor "Robert Jacob Gordon se loopbaan aan die Kaap (1777–1795)" onder studieleiding van dr. P.J. van der Merwe. Hierdie verhandeling word gepubliseer in die Argiefjaarboek vir Suid-Afrikaanse Geskiedenis 1950, deel 1.

Vanaf November 1950 tot 1958 is hy in die Afdeling Oorloggeskiedenis van die Eerste Minister se kantoor in Pretoria werksaam as hoofgeskiedskrywer (Landmagte). Hier is hy lid van die span wat die deelname van die Suid-Afrikaanse Magte aan die Tweede Wêreldoorlog navors en dokumenteer. Self skryf hy manuskripte oor die aandeel van die Eerste en Tweede S.A. Infanteriedivisies in die veldslae in Noord-Afrika in 1941 en 1942. In die jare 1956 en 1957 studeer hy met ’n nagraadse beurs van die British Council onder leiding van professor G.S. Graham aan die Instituut vir Geskiedkundige Navorsing aan die Universiteit van Londen. Sy aanbieding oor generaal Louis Botha tydens een van die klasse ontlok positiewe kommentaar van professor Graham. Hy hervat sy betrekking by die Afdeling Oorloggeskiedenis by sy terugkeer na Suid-Afrika, maar word later in 1958 oorgeplaas na die Departement van Inligting, waar hy redakteur is van die "Digest of South African Affairs". Hierna aanvaar hy in 1959 ’n pos as kulturele attaché in Suid-Afrika-huis in Londen, wat hy tot aan die einde van 1961 beklee.

Van 1 Februarie 1962 tot met sy aftrede op 31 Desember 1985 is hy verbonde aan die Departement Geskiedenis van die Universiteit van Suid-Afrika (Unisa), waar hy in 1964 tot senior lektor en in 1970 tot professor bevorder word. In 1982 en verskeie ander korter tydperke neem hy waar as departementshoof. In hierdie tyd reis hy dikwels in die buiteland om te studeer en navorsing te doen. Met ’n beurs van die Raad vir Geesteswetenskaplike Navorsing (RGN) doen hy in 1972 verdere navorsing in Londen en hy ontvang ook twee reisbeurse van Unisa, vir wie hy by die tiende en elfde "Anglo-American Conference of Historians" verteenwoordig. Hy verwerf aan Unisa in 1968 sy D.Litt. et Phil.-graad met ’n proefskrif getiteld "Generaal Louis Botha op die Natalse Front, 1899–1900". Hy is in 1966 ’n stigterslid van die Suid-Afrikaanse Krygshistoriese Vereniging en is van April 1979 tot April 1981 voorsitter. By hierdie vereniging lewer hy talle lesings en tree as leier op van die vereniging se toere na geskiedkundige slagvelde. Hy was getroud met Helmien en vier kinders is uit die huwelik gebore. Op Saterdag 7 Maart 2009 is hy in Pretoria oorlede.

Hy is die skrywer van die geskiedkundige avontuurverhaal "Die vyf swemmers", wat gebaseer is op die ware verhaal van Boeresoldate tydens die Anglo-Boereoorlog. Hulle word gevange geneem en na Ceylon gestuur, vanwaar hulle in die hawe van Colombo ontsnap deur na ’n Russiese troepeskip te swem. Deur Rusland en Europa keer hulle dan terug na die front. Die boek fokus veral op Willie Steyn, een van generaal De Wet se manne en brein agter die ontsnappingsplan. Een van die ander mans is Louw Steytler, later Volksraadslid vir die Nasionale Party, wie se seun Jan in 1959 leier word van die nuutgestigte Progressiewe Party. Barnard skryf ook ’n boek oor "Generaal Louis Botha op die Natalse Front 1899–1900". Van sy geskiedkundige artikels verskyn gereeld in publikasies soos die kultuurbylae "KultuurKroniek" van "Die Burger", "Kommando", "Military History" en "Historia", terwyl hy ook bydraes lewer tot die "ABO Gedenkboek vir Vryheid en vir Reg" onder redaksie van Marthinus van Bart en Leopold Scholtz.

Hy word verkies tot lewenslange erelid van die Suid-Afrikaanse Krygshistoriese Vereniging.




</doc>
<doc id="109590" url="https://af.wikipedia.org/wiki?curid=109590" title="Erika Barnard">
Erika Barnard

Erika Barnard is 'n Suid-Afrikaanse skrywer.

Sy publiseer die digbundel “Animato”, waarin sy veral oor die liefde en meditasies oor die natuur dig. Die titel dui op die vele musiekterme wat in die gedigte gebruik word en “animato” beteken lewendig en opgewek. Die bundel word in twee dele verdeel, “"briewe aan jacques"” en “"briewe aan melodie"”. Sy slaag daarin om die liefde met musiek te vereenselwig en die een in terme van die ander te laat spreek.

Die eerste deel handel oor die gevoelens na 'n mislukte verhouding, waar die eertydse liefde in musiekterme uitgedruk word asof dit soos 'n melodie was, maar wat spoedig in wanklanke verander. Hierdie gedigte het dan ook 'n sterk seksuele inslag. Die tweede deel is nabetragtende briewe oor die liefde wat bestaan het. 



</doc>
<doc id="109591" url="https://af.wikipedia.org/wiki?curid=109591" title="Jaco Barnard-Naudé">
Jaco Barnard-Naudé

Jaco Barnard-Naudé is 'n Suid-Afrikaanse skrywer en is in die laat sewentigerjare in Pretoria gebore.

Hy gaan skool in Brits in die Noordwes Provinsie en studeer dan verder aan die Universiteit van Pretoria vir 'n B.Com.-graad in die Regte (wat hy in 2000 met lof behaal) en 'n LL.B.-graad (wat hy in 2002 summa cum laude behaal). Een van sy deurlopende byvakke is uitvoerende musiek en hy speel die tjello. Na voltooiing van sy voorgraadse studies is hy kortstondig betrokke in 'n prokureurspraktyk in Johannesburg, maar wend hom dan eerder tot die akademie. In 2003 skryf hy in vir 'n doktorsgraad in kritiese regsfilosofie wat hy in 2005 aan die Universiteit van Pretoria verwerf met 'n proefskrif oor die beregtiging in die Suid-Afrikaanse kontraktereg in transformasie. Tydens sy regstudies verwerf hy vele bekronings vir sy prestasies, onder andere die Grotius-medalje, die Sanlam-prys vir Ekonomie en die Gauteng Regsraad-prys. Sedert 2004 is hy verbonde aan die Departement Privaatreg aan die regsfakulteit van die Universiteit van Kaapstad, waar hy tans professor is. 'n Gedeelte van elke jaar spandeer hy in Londen om as ere-navorsingsgenoot by die Birkbeck Instituut vir die Geesteswetenskappe aan die Universiteit van Londen te werk. Hy spandeer ook tyd aan navorsing aan die Max Planck Instituut vir Internasionale Privaatreg in Hamburg in Duitsland en die Regskool aan Birkbeck-Kollege aan die Universiteit van Londen.

Hy skryf verskeie vakkundige artikels wat in tydskrifte soos "The South African Journal on Human Rights", "Law and Critique", "Stellenbosch Law Review", "South African Law Journal" en die "South African Journal on Criminal Justice" verskyn. Hy is lid van die uitvoerende raad van die Instituut vir Geregtigheid en Versoening saam met Pumla Gobodo-Madikizela medestigter van die Living Reconciliation Forum aan die Universiteit van Kaapstad en die Universiteit van die Vrystaat. Aan die Universiteit van Kaapstad behaal hy in 2009 'n M.A.-graad in Kreatiewe Skryfkuns.

Hy begin skryf in standerd agt. Na 'n mislukte poging tot 'n liefdesverhouding met 'n heteroseksuele man skryf hy aan die einde van standerd nege 'n aantal gedigte op 'n ou tikmasjien in sy koshuiskamer op Brits en stuur hierdie “bundel” na Tafelberg-Uitgewers. Die antwoord is dat die manuskrip nie publiseerbaar is nie, maar Charles Fryer bring uitvoerige kommentaar in potlood op die manuskrip aan, wat dien as besondere motivering. Hy publiseer van sy gedigte op LitNet en dit word dan opgeneem in “"Nuwe stemme 5"”.



</doc>
<doc id="109595" url="https://af.wikipedia.org/wiki?curid=109595" title="Skryf in Afrikaans">
Skryf in Afrikaans

Ink.org.za is 'n Afrikaanse webwerf waarop digters, skrywers en liriekskrywers hulle werk kan publiseer. Dit bied 'n platform vir skrywers om blootstelling op die Internet te kry. Kompetisies word gereeld aangebied waartydens pryse gewen kan word. Gala-aande word ook aangebied waar toekennings vir die beste bydrae in elke kategorie gegee word.

Daar is verskeie afdelings waarin lede hulle skryfwerk kan tentoonstel:

In die opleidingsafdeling is daar modules beskikbaar waar besoekers meer oor die skryfkuns kan leer. Die biblioteek-afdeling bied besoekers gedigte van al die groot meesters (oud en nuut).



</doc>
<doc id="109613" url="https://af.wikipedia.org/wiki?curid=109613" title="Harlekynvylvis">
Harlekynvylvis

Die Harlekynvylvis ("Oxymonacanthus longirostris") is 'n vis wat voorkom in die westelike Stille Oseaan, die Indiese Oseaan en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Longnose filefish". Die vis kan maklik verwar word met die Rooiseeharlekynvylvis ("Oxymonacanthus halli").

Die vis word tot 10 cm lank. Die vis het 'n slanke lyf met 'n gepunte snoet en 'n bek wat opwaarts wys. Die lyf is groen en vol oranje kolle terwyl daar 'n oranje streep oor die snoet is. Daar is ook 'n swart kol op die stertvin.

Die vis leef in vlak koraalriwwe en tropiese strandmere waar die korale welig groei. Hulle word gevind in water wat 1 tot 30 m diep is. Die onvolwasse visse leef in groepe saam en die volwasse visse in pare. Hulle vreet poliepe.





</doc>
<doc id="109614" url="https://af.wikipedia.org/wiki?curid=109614" title="Abchasiërs">
Abchasiërs

Die Abchasiërs (Abchasies: Аҧсуа, "Apswa"; Georgies: აფხაზები [ɑpʰxɑzɛbi]) is 'n Noordwes-Kaukasiese etniese groep inheems aan Abchasië, 'n omstrede gebied wat volgens internasionale reg tot Georgië behoort, in die Kaukasus-streek langs die oostelike Swartseekus. Hulle praat Abchasies, 'n Noordwes-Kaukasiese taal, as moedertaal en Turks, Russies of Georgies as tweede taal.

Die meeste Abchasiërs leef in Turkye, gevolg deur Abchasië en Rusland en is aanhangers van die Oosters-Ortodokse Kerk of die Soennitiese Islam, gevolg deur die Abchasiese tradisionele godsdiens. Die etniese groep van die Abchasiërs is verwant aan die Abazyne, Adigea en Oebyke wat in die Russiese deelgebiede Karatsjai-Tsjerkessië en Adigea noordwes van die Kaukasus leef.


</doc>
<doc id="109616" url="https://af.wikipedia.org/wiki?curid=109616" title="Modder en bloed">
Modder en bloed

Modder en Bloed is 'n rolprent wat op 1 April 2016 in Suid-Afrika uitgereik is. Dit is 'n oorlogsdrama oor Boerekrygsgevangenes wat in die jaar 1901 afspeel, eers in die distrik Colesberg en dan op die eiland Sint Helena. Die dialoog is sowat om die helfte in Afrikaans en Engels.



</doc>
<doc id="109619" url="https://af.wikipedia.org/wiki?curid=109619" title="Kobus Jordaan">
Kobus Jordaan

Jacobus Adriaan (Kobus) Jordaan (gebore Kimberley, Kaapland, Suid-Afrika, 2 Desember 1937) is 'n afgetrede onderwyser en universiteitsdosent asook ’n voormalige kommissaris-generaal van die tuisland Gazankulu, senator, Volksraadslid en lid van die eerste Wetgewende Vergadering ná 1994.

Jordaan het sy skoolopleiding aan Grey-kollege in Bloemfontein ontvang en was een van 10 oudleerders van dié skool wat in die laaste parlement van die "ou" Suid-Afrika gedien het. Die ander was dr. Kraai van Niekerk (NP), dr. Manie Schoeman (NP), Attie Jooste (NP), Cehill Pienaar (KP.), brig. Kobus Bosman (NP), dr. Arrie van Rensburg (NP), Issy Pinshaw (NP), Jacko Maree (NP) en dr. Francois Jacobsz (NP). Van dié groep was Jordaan al lid van die Demokratiese Party. Ná skool het hy aan Kovsies 'n B.Sc. (Hons.) behaal en in dié universiteit se studenteraad gedien. 
Jordaan het van 1961 tot 1967 onderwys gegee aan die Sekondêre Skool Katete in Noord-Rhodesië, wat in dié tyd onafhanklik geword het as Zambië. Van 1963 tot 1967 was hy onderhoof van die skool. Hy het die onafhanklikwording in 1964 meegemaak en die land daarna gereeld besoek. In 1967 keer hy na Suid-Afrika terug en word dosent in wiskunde aan die destydse Bloemfonteinse Onderwyskollege. Van 1969 tot 1977 was hy lektor in geografie aan die Universiteit van Zoeloeland.

Jordaan was terwyl hy aan die universiteit doseer het, voorsitter van die Nasionale Party se Mtunzini-tak en van 1974 tot 1980 hoofkommissaris van die NP in Natal. Nadat die Verenigde Party, wat jare lank die Nasionale Provinsiale Raad oorheers het en die meeste van die senatore uit dié provinsie gehad het, voor die algemene verkiesing van 1977 ontbind en opgegaan het in die Nuwe Republiek-party, het Jordaan van daardie jaar tot 1980 as benoemde NP-senator in gedien. Hy is toe aangestel as kommissaris-generaal van die tuisland Gazankulu, 'n klein, selfregerend gebied (tuisland) in die noordooste van Transvaal wat, toe dit in 1994 afgeskaf is, sowat 7 500 km beslaan het en 'n geskatte bevolking van 804 000 gehad het. Van 1985 tot 1988 het hy ampte in eers die departement van buitelandse sake en toe grondwetlike ontwikkeling. Van 1984 tot 1985 was hy ook raadgewer van min. Gerrit Viljoen.

Jordaan was in die algemene verkiesing op 6 September 1989 een van drie kandidate van die Demokratiese Party – gestig op 8 April daardie jaar – wat Durbanse kiesafdelings wat die NP in 1987 met ’n klein meerderheid van die PFP verower het, vir die DP kon wen. Jordaan het die dienende NP-LP, Renier Schoeman, verslaan. Sy aansluiting by die DP was die einde van 'n verbintenis met die NP in Natal wat teruggestrek het tot vroeg in die sewentigerjare. Hy het eers kort voor die verkiesing uit die toe regerende party bedank en tydens die veldtog oor sy oorlopery na die DP gesê dit was vir hom ’n "traumatiese" gebeurtenis, maar dit was makliker omdat hy "reeds lank gelede van apartheid afskeid geneem het en in 1987 in (die Pretoriase kiesafdeling) Sunnyside vir die eerste keer Prog (PFP) gestem het". Die ander twee kiesafdelings wat die NP aan die DP moes afstaan, was Umbilo en Durban-Punt.

Met sy toetrede tot die Volksraad in 1989 is Jordaan aangestel as DP-woordvoerder oor streeksontwikkeling. Hy is in 1991 verkies tot ondervoorsitter van die DP se nasionale raad nadat hy dr. Denis Worrall op die party se nasionale kongres om dié amp verslaan het. In dieselfde jaar is hy as een van die DP se span van 12 lede aangewys wat sou deelneem aan Kodesa. Die ander 11 dr. Zach de Beer, leier van die DP, 
Colin Eglin, Ken Andrew, David Dalling, Mahmoud Rajab, Peter Soal, Errol Moorcroft, David Gant, dr. Richard Ernest van der Ross, dr. Denis Worrall en Helen Suzman.

In April 1992 was Jordaan een van sewe DP-LV's wat geheime samesprekings met die ANC-leierskap in Johannesburg gevoer het. Dit het daartoe gelei dat vyf van die party se Volksraadslede hulle op 21 April by die ANC aangesluit het: Dave Dalling (Sandton), Pierre Cronje (Greytown), Rob Haswell (Pietermaritzburg-Suid), Jan van Eck
(Claremont) en Jannie Momberg (Simonstad). Hoewel die ANC toe nog nie 'n politieke party was nie en hulle die organisasie dus nie amptelik in die parlement kon verteenwoordig nie, was hulle in der waarheid die eerste ANC-lede in die Volksraad, al moes hulle vir eers hul plek as onafhanklikes inneem. Jordaan en nog twee LV's, Wessel Nel (Mooirivier) en André de Wet (benoem), het hulle ná die eerste dag aan die samesprekings met die ANC onttrek, maar hulle was ook lid van die DP se "linkervleuel". Van die vyf oorlopers het die partyleier, dr. Zach de Beer, almal behalwe Dalling geskors. Hy was in die hospitaal tydens die gesprekke met die ANC, maar het hom later by die oorlopers geskaar.

In September 1992 het Jordaan as lidmaat van die Nederduitse Gereformeerde Kerk bedank weens ontevredenheid omdat sommige leiers in die NG Kerk in Natal ’n uitnodiging na ’n gebedsbyeenkoms om vrede van die hand gewys het. Ná sy bedanking uit die NG Kerk het hy oorgegaan na die destydse NG Sendingkerk. Destyds het hy gesê hy en sy gesin is "in die NG Kerk gebore en gedoop" en het met die jare "gebid en teen die apartheid in die kerk geveg . . . Ons het nog altyd geglo dat gelowe, hoe verskillend ook al, die waardigheid en gelykheid van alle mense moet verkondig. Daarom moet dit sonder twyfel 'n rol speel om vrede en orde in die land te bewerkstellig."

Jordaan was in 1994 een van net sewe DP-LP's wat die paal gehaal en verkies is tot die Wetgewende Vergadering ná die eerste demokratiese verkiesing. Omdat die DP-koukus destyds so klein was, het hy van 1994 af gedien as DP-woordvoerder oor intelligensie; openbare ondernemings; minerale en energiesake; openbare diens; en waterwese en bosbou. Hy was ook adjunkwoordvoerder oor landbou; grondsake; kommunikasie (insluitende die Poskantoor en Telkom); binnelandse sake; openbare werke; en kuns, kultuur, wetenskap en tegnologie.

Hy het einde 1998 as LP bedank en enkele maande later ook uit die DP.

Jordaan is in 1962 getroud met Nela Ferreira. Uit dié huwelik is drie seuns gebore. Ná haar dood is hy in 2015 weer getroud. Sy broerskind Willem Jordaan is in April 2016 aangestel as redakteur van die dagblad "Die Burger".




</doc>
<doc id="109621" url="https://af.wikipedia.org/wiki?curid=109621" title="Sandveldlelie">
Sandveldlelie

Die Sandveldlelie ("Gladiolus caryophyllaceus") is 'n plant wat hoort tot die Iridaceae-familie.

Die plant is endemies aan Suid-Afrika en kom in die Wes-Kaap vanaf Namakwaland tot Caledon en ooswaarts na die Swartberge voor. Op die SANBI-rooilys is dit as "veilig" (LC) gelys, omrede dit ook in ontoeganklike plekke in die berge groei, waar dit nie bedreig word nie.



</doc>
<doc id="109622" url="https://af.wikipedia.org/wiki?curid=109622" title="Thérèse Bartman">
Thérèse Bartman

Thérèse Bartman is 'n Suid-Afrikaanse skrywer en is in 1957 gebore. Sy word in Pretoria groot en behaal in 1978 'n B.A. Drama-graad aan die Universiteit van Pretoria.

Daarna is sy joernalis by "Die Burger" en televisieregisseur. Sy studeer verder in narratiewe terapie en feministiese teologie en word terapeut en gemeenskapswerker. As deel van haar navorsing vir die meestersgraad doen sy berading by Fanie Theron Laerskool en later ook by Petunia Laerskool, waar sy onder andere berading doen vir kinders wat onderworpe is aan geweld en misbruik. Sy behaal dan in 2002 die M.Th.-graad aan die Universiteit van Suid-Afrika met 'n verhandeling oor “"Transforming a school community: facilitators living values”". In 2008 voltooi sy haar doktorsgraad in Praktiese Teologie (D.Th.-graad) aan die Universiteit van Suid-Afrika met 'n proefskrif getiteld “"Pastoral care and the challenge of poverty: when opening hearts and minds create possibilities in a marginalised school community"”. Sy is getroud met Victor Hulme en hulle het twee seuns en bly in Kaapstad.

Sy is besonder aktief in haar gemeenskap en is veral betrokke by projekte wat kinders uit voorheen benadeelde gemeenskappe help. In 2006 begin sy 'n skrywersgroep met jongmense van Scottsville in Kraaifontein. Hul eie toneelstuk, “"Die groot gevaar op"”, oor die gevare van Tik in hul gemeenskap word in 2008 by onder andere die Woordfees op Stellenbosch opgevoer. Met haar aanmoediging skryf hulle ook poësie en woon haar gereelde werksessies in die gemeenskap by. Sy versamel hulle gedigte in 'n bundel wat sy “"Piemp"” noem (wat in die township-sleng beteken om uit te praat). In Scottsville is sy ook verantwoordelik vir die stigting van skoolbiblioteke by Scottsville Sekondêre Skool en Petunia Laerskool. In April 2013 stig sy saam met Linda van Duuren  die "Cape Town Narrative Co-op" (www.capetownnarrativeco-op.org). Hierdie organisasie se missie is om deur werkswinkels en opleiding die voordele van Geselsterapie in die skool, niewinsgewende  en ander organisasies te vestig. Sy is verder betrokke in 'n mentorskap-projek saam met plaaslike onderwysers en maatskaplike werkers wat met kwesbare jongmense in 'n hoërskool en jeugtronk in Wellington werk. As mentor en evalueerder werk sy saam met Musicworks, 'n niewinsgewende organisasie van Kaapstad, om musiek in die lewens van jongmense in die Kaapse Vlakte te bevorder. Sy inisieer ook 'n liedjieskryf-projek in Khayelitsha onder jongmense wat geraak word deur MIV/Vigs.

Haar verse verskyn in "Standpunte" en "Tydskrif vir Letterkunde" en word opgeneem in “"Nuwe stemme 3"” en “"Groot verseboek"”. In 2005 tree sy by beide Woordfees en Versindaba op Stellenbosch op. Sy skryf ook verhale vir kinders in die Sterstorie-reeks, insluitende “Moenie my soen nie” en “Skoolkonsert”. “Hier woon ek” is verhale oor die mense wat in die leerling se straat bly.

1996
2003


</doc>
<doc id="109623" url="https://af.wikipedia.org/wiki?curid=109623" title="Bets Basson">
Bets Basson

Bets Basson is 'n Suid-Afrikaanse skrywer en is in 1934 gebore.

Sy studeer aan die Heidelberg Onderwyskollege, waar sy in 1954 'n Onderwysdiploma verwerf. Daarna hou sy skool by die Laerskole Aucklandpark, Unika, Hugenoot, Richmond en laastens by Trap der Jeugd in Vrededorp in Johannesburg, waar sy vanaf 1980 tot 1984 die hoof is. Intussen studeer sy verder en behaal in 1960 die Lisensiaat in Drama en Spraakopleiding aan die Universiteit van Suid-Afrika en in dieselfde jaar 'n verdere Onderwysdiploma in Minimale breindisfunksie en Spesiale Onderwys by die Onderwyskollege vir Verdere Opleiding. Vanaf 1960 tot 1995 bedryf sy haar eie geregistreerde ateljee in Drama-onderwys en met hierdie ateljee verower sy talle diplomas en trofeë. Vanaf 1984 is sy betrokke by en vanaf 1987 tot 1994 is sy die hoof van die "Johannesburg College of Education" se sentrum vir hoogs begaafde leerlinge. In hierdie kapasiteit doen sy baanbrekerswerk vir die erkenning van Drama as 'n sewende vak op skoolvlak.

Sy is vanaf 1960 lid van die Uitvoerende Raad van die Suid-Afrikaanse Gilde vir spraak en drama onderwysers, waar sy vanaf 1985 lid is van die uitvoerende raad en tussen 1990 en 1992 voorsitter is van die Raad. Hier is sy 'n stigterslid en kurrikulumbeplanner van die Gilde se Lisensiaat wat aangebied is deur Wits Technikon. In 1986 is sy 'n stigterslid (later erelid) en voorsitter van die Raad van Afrikaanse Beoordelaars; vanaf 1970 eksaminator by die Suid-Afrikaanse Gilde vir Spraak- en Drama-Onderwys en nasionale koördineerder van Mondelinge Kommunikasie en Vertolkingskunde; en vanaf 1970 is sy beoordelaar van kunswedstryde, toneelfeeste en redenaarskompetisies. Sy is ook vanaf 1970 tot 1995 betrokke by die regie van skoolleerlinge en studente se drama-opvoerings. Van 2004 tot 2009 is sy regisseur van verskeie opvoerings van Herman Charles Bosman se werk by die Grahamstad Nasionale Kunstefees, insluitende “"A leopard, a tree, Bosman, you & me"”, “"Chocolate"”, “"Bosman’s women"”, “"Wild & fragrant"” en ""Bosman's veld maiden"".

Sy publiseer “Vyf en sewentig monoloë” en “Vyf en veertig samesprake”, met beide versamelings wat in ouderdomsgroepe opgedeel is en stukke bevat wat op die verhoog maar ook in die klaskamer opgevoer kan word. 



</doc>
<doc id="109624" url="https://af.wikipedia.org/wiki?curid=109624" title="Christine Basson (skrywer)">
Christine Basson (skrywer)

Christine Basson (* 1941 – 26 September 1980) was 'n Suid-Afrikaanse skrywer.

Basson is in 1941 gebore en het op 'n wynplaas naby Klapmuts in die Kaap grootgeword. Sy het aan die Hoër Meisieskool in die Paarl gematrikuleer, waar sy eerste in die Kaapprovinsie geëindig het. Aan die Universiteit van Suid-Afrika verwerf sy die M.A.-graad in Afrikaans-Nederlands met lof. Later volg sy ook 'n driejarige kursus in Linguistiek aan hierdie universiteit. Sy was as joernalis aan die Suid-Afrikaanse Uitsaaikorporasie (SAUK) se nuusdienste verbonde, waar sy praatjies oor Suid-Afrika skryf vir buitelandse uitsendings. As 'n stigterslid van die vrouevereniging Kontak poog sy om beter rasseverhoudinge te bewerkstellig. In hierdie hoedanigheid lewer sy 'n besondere bydrae tot Kontak se ondersoek na die probleme van die moedergesin. Sy is in 1963 getroud met professor Ben Piek van die Randse Afrikaanse Universiteit se Departement Sosiologie en hoof van die Instituut vir Ontwikkelingstudie by hierdie universiteit. Die egpaar het drie dogters en het in Randburg gewoon. In 1966 en 1967 bly hulle in Parys in Frankryk, waar haar man tydens sy langverlof verdere navorsing doen. In 1973 vertoef sy vyf maande saam met haar gesin in Chili, waar haar man geboortebeperkingsmaatreëls in hierdie onderontwikkelde land gaan bestudeer by die Verenigde Nasies se Instituut vir Demografiese Navorsing. Hier leer sy Spaans aan sodat sy die nuusgebeure in die koerante en op televisie kan volg en makliker met die mense oor die weg kan kom. Later spandeer hulle ook 'n paar maande in 'n universiteitstad in die Verenigde State.

Op 24 Mei 1976, 'n maand voor die Soweto-opstande, is sy stigterslid en een van die eerste bestuurskomiteelede van Kontak, 'n “Afrikaanse vrouevereniging wat hom te doel stel om ordelike skakeling en kontak tussen verskillende rassegroepe in Suid-Afrika te bevorder” en om verder ook onderlinge verhoudings en begrip tussen hierdie groepe te verbeter. Hierdie groep vroue verteenwoordig verligte denke binne die destydse apartheidsbestel. Christine Piek is op 26 September 1980 op 39-jarige ouderdom oorlede, nadat sy reeds 'n aantal jare ernstige gesondheidsprobleme gehad het.

Na die familie se verblyf in Chili skryf sy die reisboek “Reis deur 'n revolusie”, met 'n boeiende weergawe van die land se regeringsverandering na Kommunisme. Hulle arriveer in hierdie land drie jaar na die eerste demokratiese bewindsoorname deur 'n Marxistiese party en kort voor die val daarvan. Die droom van demokratiese Marxisme onder president Salvador Allende eindig in rampspoed, met die land geruïneer en sy dood in 'n bloedbad. Met hulle aankoms is die ekonomie van die land aan flarde, met basiese lewensmiddels wat baie skaars is, wat hulle dwing om op die swartmark te koop of daarsonder te bly. Sy maak noue kontak met die mense van die land sodat die boek 'n unieke kykie word in die lewe van die gewone mens in hierdie moeilike tye in die land. Die boek word aangebied in die vorm van aparte essays, elk met 'n eie titel, wat in bundelverband in 'n geheel saamgebind word. 'n Vervolg op hierdie boek word voltooi, maar nooit gepubliseer nie. Dit handel oor die ekonomiese agteruitgang van die land onder die Marxistiese bewind, met die voorlopige titel van “Nekslag vir 'n ekonomie”.

In 1985 word die Christine Piek-beursfonds tot haar nagedagtenis gestig deur die vrouevereniging Kontak, 'n organisasie waarvan sy die medestigter was. Elke jaar word 'n mediese sowel as 'n ander akademiese beurs aan verdienstelike studente van enige ras toegeken.



</doc>
<doc id="109625" url="https://af.wikipedia.org/wiki?curid=109625" title="Pretty Yende">
Pretty Yende

Pretty Yende OIS (* 6 Maart 1985 te Piet Retief, Mpumalanga) is 'n Suid-Afrikaanse sopraan.

Pretty is op 6 Maart 1985 in die Thandukukhanya-township van Piet Retief, Mpumalanga in 'n Zoeloesprekende gesin gebore. Sy was 'n kerkmeisie en het gereeld in die kerk gesing en was ook lid van die Sondagskoolkoor, waar sy soms as solis opgetree het. Sy was reeds 16 jaar oud toe sy operamusiek vir die eerste keer hoor. Dit was 'n advertensie op die televisie en die singery het net 10 sekondes geduur. Maar dit het tot haar siel gespreek. Haar onderwyser het vir haar verduidelik dat dit operamusiek was. Sy het later uitgevind dat dit die blomme-duet uit Léo Delibes se opera "Lakmé" was. Sy kon nie glo dat die pragtige klanke deur mense se stem gemaak kon word nie. In 2002 het sy as sopraan die eerste prys gewen by die Tirisano Nasionale Skole Eisteddfod. Sy het dieselfde jaar aan die Hoërskool Ndlela gematrikuleer.

Ná skool het sy musiek studeer aan die Suid-Afrikaanse Musiekkollege, 'n deel van die Universiteit van Kaapstad. Daar is sy onder andere deur Virginia Davids en prof. Angelo Gobbato opgelei. Sy het 'n voordraersdiploma in opera met lof verwerf. Daarna het sy die nagraadse diploma ook voltooi. Sy het die kollege bygewoon van 2003 tot 2007. In 2005 sing sy Helena in die operaskool se produksie van "A Midsummer Night's Dream", gevolg deur die rolle van gravin Almaviva in die huwelik van Figaro en Fiordiligi in "Così fan tutte". In 2006 was sy Clara in die Kaapstadse operahuis se opvoering van Gershwin se "Porgy and Bess" tydens hul toer van Noorweë en Swede. Die volgende jaar het sy die rol van Magda vertolk in "La Rondine" en haar eerste titelrol in Massenet se "Manon". In 2005 en 2006 het sy deelgeneem aan die Miagi-fees en as solis opgetree in Mozart se "Requiem", "The Solemn Vespers" deur Monteverdi en Vivaldi se "Magnificat". Sy het ook gesing in die Ooskaapse Filharmoniese Orkes se "Messiah" in 2007. In Februarie 2008 was sy deel van die Kaapstadse Filharmoniese Orkes se opvoering van Brahms se "Ein deutsches Requiem". Kort voor haar vertrek na Europa, neem sy deel aan die Kaapse Opera se HOPERA-konsert van 15 tot 17 Desember en hul galakonsert vir haar op 19 Desember 2009.

Daarna het sy haar studies by die Accademia Teatro alla Scala in Milaan voortgesit en deelgeneem aan hul jong kunstenaarsprogram. Sy het die kursus in 2011 voltooi.

In 2008 neem sy deel aan die Internasionale Sangkompetisie, gehou te 's-Hertogenbosch in Nederland en verower twee pryse. In 2009 wen sy die eerste prys in die Internasionale Hans Gabor Belvedere sangkompetisie, nadat sy eerste gekom het in vier afdelings. In September 2009 wen sy weer by die Montserrat Caballé Internasionale Sangkompetisie in Barcelona. In 2010 was sy tops in die sesde Leyla Gencer Voice Competition in Istanboel. Sy deel ook die eerste prys in die Savonnlina internasionale sangkompetisie in Finland. Op 22 Desember 2010 wen sy die Vincenzo Bellini internasionale kompetisie vir belcanto-sangkuns in Parys, Frankryk. In 2011 neem sy in Moskou deel aan Plácido Domingo se Operalia kompetisie vir jong opera singers. Sy verwerf die eerste prys, die Zarzuela prys en die gehoor prys.

In 2010 het sy by die Teatro alla Scala gedebuteer toe sy die rol van Berenice vertolk het in Rossini se L’Occasione fa il Ladro. In dieselfde jaar maak sy haar professionele opera debuut in Litaue se Nasionale Teater as Micaela in Bizet se Carmen.

In Januarie 2013 debuteer sy by die Metropolitan in New York toe sy op die laaste nippertjie gevra is om die siek Nino Machaidze te vervang as La contesse Adèle in Rossini se Le comte Ory. Daarvoor was ’n coloratura sopraan benodig. Onmiddellik daarna was sy in dieselfde opera in Wene in Theater an der Wien. Na die draai in Suid-Afrika in 2013, was sy weer terug in Milan om Musetta te wees in Puccini se La Bohème. In Junie 2013 gee sy ’n uitvoering by die Wigmore Hall in London. John Allison skryf in The Telegraph van 13 Junie: "Among other composers heard here, Rossini, Bellini, Donizetti, Verdi and Puccini all gave her a chance to confirm her credentials as a singer in the Italianate tradition. Floating a line in which every note is always perfectly placed, Yende is best of all in the bel canto repertoire. Highlights included 'O luce di quest’anima', the show-stopping aria from Donizetti’s Linda di Chamounix, in which Yende displayed a good trill; some soft coloratura in 'Bel raggio' from Rossini’s Semiramide; and the stillness and poise she brought to Bellini’s song 'Almen, se non poss’io'." Van 21 September tot 6 Oktober 2013 was sy in Los Angeles, waar sy die rol van Micaela vertolk het in Bizet se Carmen.

Sy was Fiorilla in Rossini se Il Turco in Italia, wat opgevoer was aan die einde van Februarie 2014 by die Staatsoper in Hamburg. In Julie 2014 was sy terug in Milan om die gravin Adèle te wees in Rossini se Le Comte Ory.In Oktober 2014 was sy terug in New York. Eers het sy by die Metropolitan die rol van Pamina in Die Towerfluit gespeel. Toe het sy ’n alleenvertoning by Carnegie Hall gehou. Kort daarna was sy in Oslo vir Die Barbier van Sevilla. Volgende op haar spyskaart was Berlyn, waar sy in die titelrol in Lucia di Lammermoor vertolk het.

Op 21 Maart 2015 begin sy weer ’n nuwe seisoen met die Los Angeles operageselskap in die Dorothy Chandler Pawiljoen. Hierdie keer speel sy die rol van Susanna in Mozart se Huwelik van Figaro. Die seisoen duur tot 12 April. Op 27 Junie 2015 was dit die Spanjaarde se beurt om Pretty op die verhoog te sien en te hoor. Sy was Norina in Don Pascuale. Op 10 November 2015 het sy en Juan Diego Flórez in die Wiener Konzerthaus in Wene gesing.

In Julie 2010 het sy in Johannesburg opgetree by die sluitingskonsert van die Fifa 2010 Sokkerwêreldbeker. Kaapstad se filharmoniese orkes het hul tiende verjaardag gevier deur ’n gala konsert by die Artscape Opera House op 29 Desember 2010 te hou. Die tenoor Given Nkosi asook die sopraan Pretty Yende het by dié geleentheid opgetree.

Pretty het weer met Kaapstad se filharmoniese orkes opgetree in November 2013 met hul opvoering van Lucia di Lammermoor. Die kritikus Esther Kim skryf:"What evoked the standing ovation at the end of Act II, however, was Pretty Yende’s radiant coloratura which soared over the fifty or so other singers on the stage. Hers is not a flashy, flighty voice but a ripe and steady one that belies her tender age of 27. She may not possess the superb control of Joan Sutherland, but the dulcet glow of her voice and her bravura in particular are traits even the prima donna did not come into until middle age. There was no smudging in Yende’s trills, mordents, and arpeggios; her crisp, nimble runs could send Mariah Carey home weeping. Pairing technical skill with dramatic undertones that evoked Maria Callas – especially in the middle range – Yende delivered a seamless bel canto sound, at once delicate and focused."

Op 14 April 2016 was Pretty weer in Johannesburg, hierdie keer by die Lindersaal in Parktown. Sy het opgetree met die tenoor Levy Sekgapane en begelei deur Johannesburg se kamerorkes onder leiding van Kutlwane Masote.

Op Vrydag 14 Oktober 2016 het sy die eerste swart vrou geword om die hoofrol in Donizetti se "Lucia di Lammermoor" by die Parys Operahuis te vertolk.

Op 27 April 2013 het Suid-Afrika die Orde van Ikhamanga in die silwer klas aan Yende toegeken. Die verklaring van die voorsitter van die Nasionale Ordes Adviesraad, Dr Cassius Lubisi, lui dat dit toegeken word vir haar uitstekende prestasie en toejuiging in wêreldopera en omdat sy 'n rolmodel vir jong musikante was.


</doc>
<doc id="109626" url="https://af.wikipedia.org/wiki?curid=109626" title="Eunice Lenore Basson">
Eunice Lenore Basson

Eunice Lenore Basson is 'n Suid-Afrikaanse skrywer en is in Pretoria gebore, waar sy ook grootword.

Sy is die enigste dogter in die gesin en 'n laatlam, met slegs ouer broers. Na skool studeer sy verder aan die Universiteit van Pretoria, waar sy 'n B.A.-graad, 'n B.A. Honneurs-graad in Duits, 'n B.A. Honneursgraad in Kunsgeskiedenis en 'n M.A.-graad in Kunsgeskiedenis verwerf. Hierna promoveer sy (D.Litt. et Phil.-graad) in 2003 aan die Universiteit van Suid-Afrika (Unisa) met 'n proefskrif oor “"Die bydrae van Erich Mayer tot die vestiging van 'n estetiese bewussyn en die bevordering van 'n kunsidentiteit in Suid-Afrika tot aan die einde van die 1930’s"”. In 2002 behaal sy ook 'n sertifikaat in Noord-Sotho kommunikasievaardighede aan die Sentrum vir Pan-Afrika Tale en Kulturele Ontwikkeling aan Unisa. Na 'n kort tydperk as navorser by die Raad vir Geesteswetenskaplike Navorsing is sy as dosent verbonde aan die Universiteit van Pretoria en daarna sedert die laat tagtigerjare aan die Universiteit van Suid-Afrika. Sy tree af in 2011, maar is daarna steeds betrokke by nagraadse studieleiding by drie tersiêre instansies en is ook kunsadviseur vir korporatiewe ondernemings en private kunsversamelaars. In 2008 skryf sy in vir 'n M.A.-graad in Kreatiewe Skryfkuns aan die Universiteit van Pretoria, onder leiding van Henning Pieterse, wat sy in 2011 met lof verwerf. Sy verkry in 2009 Lapa-Uitgewers se beurs vir Kreatiewe Skryfkuns vir hierdie studie. Baie van die gedigte wat later in haar debuutbundel opgeneem word, is geskryf ter voldoening aan die vereistes van hierdie graad, terwyl haar mini-verhandeling getiteld was “"Die uitbeelding van die vrou in geselekteerde kortverhale van Rachelle Greeff met spesifieke verwysing na Die rugkant van die bruid (1990) en Merke van die nag (2001)"”. 

Sy publiseer in 1996 'n aantal gedigte in Tydskrif vir Letterkunde, maar haar debuutdigbundel, “Leiboom”,verskyn eers in 2014. Sy kies die titel na aanleiding van die wyse waarop haar pa in die tuin plante en lote gelei en met sisaltou aan strukture gevestig het. Die titel stel ook reeds die tema van die familiestamboom en dus die herinnering aan die jeug en ouers be-kend. Die bundel word in drie genommerde afdelings verdeel. Die eerste bevat hoofsaaklik natuurgedigte, terwyl die tweede etlike gedigte met kuns as tema of onderliggend aan die boodskap bevat, met aktuele verse wat vanuit 'n vroulike perspektief aangebied word. “Nuusleser” besin oor die sielkundige impak van 'n nuusbulletin op die leser daarvan, terwyl “Biografie” opgedra word aan die digter se oom, majoor N.V. Basson, wat tydens die Tweede Wêreldoorlog in Noord-Afrika neergeskiet is. Die effektiewe gebruik van enjambemente simuleer die aanhoudende beweging en opbouende spanning. Die laaste afdeling bevat herinneringsgedigte van die jeug, ouers en ander geliefdes. Deurgaans word gebruik gemaak van suggestie eerder as direkte segging. “Leiboom” is in 2015 op die kortlys vir die toekenning van die Ingrid Jonker-prys.




</doc>
<doc id="109627" url="https://af.wikipedia.org/wiki?curid=109627" title="Jacques Andrés">
Jacques Andrés

Jacques Andrés is 'n skuilnaam vir die Suid-Afrikaanse skrywer Gerard Jacobus Combrink. Hy is veral bekend oor die boeke wat hy onder die skuilnaam Jacques Andrés skryf.

1976
1977
1978

1979


</doc>
<doc id="109628" url="https://af.wikipedia.org/wiki?curid=109628" title="Marthinus Basson">
Marthinus Basson

Marthinus Basson (1953-) is 'n Suid-Afrikaanse akteur, regisseur, ontwerper en vertaler. Hy word as een van die land se veelsydigste teaterpersoonlikhede beskou. Hy was ’n lid van die Space-teater (Die Ruimte) in Kaapstad en daarna van die eertydse Sukovs en Kruik.

Marthinus Cloete Basson is op 7 April 1953 op Darling in die Kaap gebore. Hy is die jongste van drie kinders van Coenraad Basson en Elna Cloete, wat op dertienjarige ouderdom reeds die skool verlaat om huiswerk te doen op haar grootwordplaas by Philadelphia. Sy broer en suster is albei aan kanker oorlede. Hy word groot op sy ouers se plaas Zwartwater tussen Yzerfontein en Langebaan aan die Weskus. Ná skool studeer hy aan die Universiteit van Stellenbosch, waar hy in sy eerste jaar sy B.A.-graad in tale  sonder sy ouers se medewete verander na 'n B.A.-graad in Drama. Wanneer hulle daarvan uitvind, word hy verplig om hierdie jaar oor te doen. Hy sluit dan aan by 'n amateurtoneelgeselskap en vertolk 'n rol in 'n drama van Jean Anouilh. Hierna skop hy sy studies op om rekwisietemeester te word by die Kruik-toneelgeselskap in die Nico Malan-skouburg in Kaapstad. Terselfdertyd is hy verhoogbestuurder in die veel kleiner Ruimte-teater, waar hy onder andere rolle vertolk in “"Selle ou storie"”, “"Die Trommel"”, “"Eskoriaal"”, “"Fortune and Men’s Eyes"”, “"Ooh! La-la"”, “"Piekniek te velde"” en “"Snowhite and the Special Branch"”. As akteur is hy lid van die Sukovs-toneelgeselskap in die Vrystaat en speel in talle van Dirk de Villiers se films. Onder andere vertolk hy 'n rol in die rolprent “"Die Spaanse vlieg"”, waarvoor Pieter-Dirk Uys die draaiboek geskryf het. In 1977 sluit hy as junior akteur by KRUIK aan en doen vir ses jaar lank skoleteater, terwyl hy ook deelneem aan Chris Pretorius se eksperimentele produksies in die Baxter-teater en die destydse Glas-teater. Vir KRUIK speel hy onder andere in opvoerings van “"Snoopy!"” en “"Die rebellie van Lafras Verwey"”. Hy doseer drama aan die Universiteit van Kaapstad en die Universiteit van Stellenbosch, waar hy in 2006 voltyds aangestel word in die dramadepartement. Hy bly op Stellenbosch.

Hy verwerk bekendheid as dramaregisseur. Sy eerste groot deurbraak was in 1983 met die regie van die omstrede “"Anatomie Titus / Fall of Rome"”, 'n verwerking van Shakespeare se “"Titus Andronicus"” deur die Duitse dramaturg Heiner Müller. Die eksplisiete geweld en impak van 'n groot opvoering in 'n kleinerige lokaal, wat terselfdertyd raakpunte gehad het met die kontemporêre gebeure in die politiek van die land, maak groot opslae en hy verwerf wydverspreide bekendheid. Vir hierdie opvoering verwerf hy sy eerste Fleur du Cap-toekenning as beste regisseur, terwyl hy hierdie jaar ook die Rosalie van der Gucht-prys kry as beste nuwe regisseur. In 1986 word hy KRUIK se eerste permanente regisseur en nadat KRUIK verander in die Kunstekaap en die permanente geselskap ontbind word, werk hy as vryskut. Saam met Saartjie Botha en Jaco Bouwer stig hy dan die produksiemaatskappy Vleis, Rys en Aartappels, wat verskeie dramas op veral die kunstefeeste opvoer. In 2009 stig Basson saam met Hugo Theart 'n nuwe produksiemaatskappy TEATERteater. Van sy belangrikste produksies oor die jare sluit in “"En dit was môre"” (Hennie Baird), “"Die tou"” (Aristophanes), “"Macbeth"” (William Shakespeare), “"Legende van wit en swart"” (Ben Dehaeck), “"Mirakel"”, “"Mis"”, “"Drif"”, “"Drie susters twee"” en “"Yelena"” (almal Reza de Wet), “"Boklied"”, “"Johnny Cockroach"” en “"Die toneelstuk"” (almal Breyten Breytenbach), “"Hoekom is dié wat voor toyi-toyi altyd so vet?"” (Antjie Krog), “"Ek, Anna van Wyk"”, “"Gert Garries – 'n baaisiekel babelas"” en “"Koggelmanderman"” (almal Pieter Fourie), “"Mama Medea"” (Tom Lanoye), “"Slaghuis"” (Willem Anker), “" 'n Lang dagreis na die nag"” (Eugene O’Neill), “"Die Joseph en Mary Affair"” (Malan Steyn), “"Die kortstondige raklewe van Anastasia W"” (Marlene van Niekerk), “"macbeth.slapeloos"” (verwerking van “Macbeth” van Shakespeare), “"As die broek pas"” (Manfred Karge, vertaal deur Willem Anker), ""Op dees Aarde"" (Reza de Wet), ""Kind Hamlet"" (doku-drama) en ""Bloed en Rose: Die lied van Jeanne en Gilles"" (Tom Lanoye).

In 'n loopbaan van meer as veertig jaar verower hy 38 pryse en is hy die regisseur van dramas en operas wat benewens Suid-Afrika ook in België, Amerika en Australië opgevoer word. Onder die toekennings is talle Fleur du Cap- en Vita-toekennings, terwyl hy in 1989 die Standard Bank Young Artist’s Award ontvang. Die Suid-Afrikaanse Akademie vir Wetenskap en Kuns vereer hom in 2003 met 'n Erepenning vir Toneelkuns vir sy bydrae tot die Suid-Afrikaanse teater. In 2013 verower hy die OFM-prys as beste redakteur vir sy opvoering van “"macbeth.slapeloos"” by die Aardklop Kunstefees op Potchefstroom. Hierdie drama is gebaseer op sy verwerking van Eitemal se vertaling van “"Macbeth"” en die drama verower ook die AngloGold Ashanti Fyngoud-prys vir die beste Afrikaanse aanbieding en die Clover Soveel Beter-prys vir die beste algehele aanbieding. Dit word verder vir ses Fiësta-toekennings benoem, waaronder een vir hom as beste regisseur, en word eindelik met drie bekroon. In 2014 by Aardklop is hy weer die wenner van die OFM-prys vir beste regie vir “"Bloed en rose: Die lied van Jeanne en Gilles"”, 'n drama van Tom Lanoye. Hierdie produksie word daarna benoem vir ses Fiësta-toekennings en word bekroon met die Fiësta-toekenning vir beste aanbieding.



</doc>
<doc id="109629" url="https://af.wikipedia.org/wiki?curid=109629" title="Max Basson">
Max Basson

Max Basson is 'n Suid-Afrikaanse skrywer en hy skryf verskeie romans.

Die plaas “Barnardsrus” is reeds vir baie geslagte in die besit van die Barnards, met die opdrag van die grondlegger dat dit geslag vir geslag deur die Barnards bewerk moet word en dan beter nagelaat word aan een uitgesoekte Barnard wat die beste toegerus is om die plaas te versorg. Die wewenaar Armand Barnard het vier seuns. Hulle is die ingenieur Tobie, Chris en Rudolf wat beide landbougrade het en uitgeknip is vir boer, en Stefan wat nog op skool is. Die dogters is Lize wat die huishouding behartig en getroud is met Johan Erasmus, diereversorger op die plaas, en Manda wat nog op hoërskool is. Almal is hartstogtelik lief vir die plaas en dit gaan baie wysheid kos om die plaas aan die regte Barnard te oorhandig. Die staatsamptenaar Albert du Toit arriveer egter op die dorp en gee kennis van die regering se voorneme om grond aan te koop vir konsolidasie met 'n swart tuisland ter uitvoering van die apartheidsbeleid. 'n Groot deel van Barnardsrus is vir hierdie doel geoormerk. In “Die Dapa-erflating” word Ferdi Morkel se lewe eensklaps op sy kop omgekeer. Sy oom Daniël maak aan hom die offer van die erflating van Morkelsvlei en die voortsetting van die  beroemde Dapa-stoetery, wat groot rykdom sal beteken. Sy pa het egter nooit melding gemaak van sy broer Daniël nie, het Morkelsvlei meer as dertig jaar gelede verlaat en is hewig ontsteld wanneer hy van hierdie verwikkelinge hoor. Op Morkelsvlei is daar ook Donna Bonzet, wat vas oortuig was daarvan dat sy Morkelsvlei sal erf, totdat oom Daniël van Ferdi se bestaan bewus geword het. “Katrin” leef van kleinsaf in die skadu van haar ouer suster Ilse. Sy kom ook in opstand teen haar familie se standbewuste en hooghartige omgang met ander. By haar baas Ulrich leer sy lewenswaarhede aan, soos dat materiële dinge nie noodsaaklik is vir geluk nie. Wanneer haar familie dan deur oormatige uiterlike vertoon in finansiële verknorsing beland, kom Katrin tot hulle redding. Sy het egter groter uitdagings wat op haar wag.



</doc>
<doc id="109630" url="https://af.wikipedia.org/wiki?curid=109630" title="Aletta Beck">
Aletta Beck

Aletta Beck was 'n Nederlandse digter in die Kaapkolonie. Sy is omstreeks 1667 gebore en is oorspronklik van Arnhem, 'n dorp in die ooste van Nederland. Sy is ná 1740 in Kaapstad oorlede.

Beck is die dogter van die sakeman Stephanus Beck (gedoop 11 Julie 1627, oorlede in Julie 1700) en sy tweede vrou, Aletta van Ophuijsen (oorlede in 1720). Stephanus trou op 15 April 1654 met Pieternella Breckerfeld te Arnhem en die egpaar het vier kinders wat almal in Arnhem gedoop word. Hulle is David op 4 Februarie 1655, Janneken op 17 Augustus 1756, David op 8 April 1658 en Eva op 12 Junie 1659. Stephanus se eerste vrou is vermoedelik oorlede en hy trou op 31 Desember 1662 te Arnhem met Aletta van Ophuijsen, Aletta Beck se moeder. Hoewel die geslagsregisters (die Arnhemse doopboeke) gebrekkige inligting bevat, blyk dit dat die egpaar agt kinders het. Die oudste seun Hendrik (Henricus) word op 7 Desember 1664 gedoop en die oudste dogter Petronella op 1 Januarie 1667. Oor Aletta se geboortedatum is daar steeds onsekerheid. Dit wil voorkom asof sy saam met 'n tweelingsuster Eva op 20 November 1667 gedoop is, waarna volg Eva op 9 Februarie 1670, David op 3 Mei 1671, weer 'n Eva op 26 Desember 1674 en ten slotte Sara Cristijn (Christina) op 22 Maart 1676. Daar is hier melding van drie dogters met die naam Eva. Dit was nie ongewoon in daardie tyd vir ouers om latere kinders dieselfde name as vroeg gestorwe kinders te gee nie en dit is dan waarskynlik wat hier gebeur het.

Ook van Petronella en David is daar geen verdere inligting nie en hulle is vermoedelik ook jonk oorlede. Die Arnhemse doopboeke se vermelding van Aletta se doopdatum van 20 November 1667 is problematies, aangesien hierdie datum haar waarskynlik te oud maak om nog 'n kind te hê in 1717, terwyl haar testament van Januarie 1710 bepaal dat sy toe 31 jaar oud was, wat 1678 of begin 1679 as 'n waarskynlike geboortedatum laat. Uit 'n gedig in 1691 van Aletta se stadgenoot in Arnhem, Wouter Zimmers, word sy egter aangespreek as 'n volwassene, nie 'n kind nie. Uit 'n brief van 1738 blyk dit dat Aletta toe alreeds ouer was as sewentig jaar en uit 'n brief van 1743 skyn sy die ouderdom van 75 te bereik het, wat weer klop met die doopdatum van 1667. Daar is verder in die Arnhemse doopboeke geen verwysing na 'n Aletta Beck wat in 1678 of 1679 gedoop is nie. Nadat Pieter van Wissing die beskikbare inligting ontleed het, kom hy tot die gevolgtrekking dat Aletta inderdaad in 1667 gebore moes gewees het.

Op Arnhem is Aletta 'n lid van 'n informele groep van digters wat hoofsaaklik pastorale poësie skryf, maar ook geleentheidsgedigte rondom verjaarsdae, sterftes of ander gebeurtenisse in die vriendekring of daarbuite. Die lede noem hulle groep 'n “dichtkundige maatschappij” of “Harderij”. In hierdie kring staan sy bekend as Astrea (die godin van geregtigheid) en uit gedigte opgedra aan haar deur ander lede van die kring blyk dit duidelik dat hulle haar hoog geag het. Die predikant Johannes d’Outrein skryf byvoorbeeld die "Klinkdigt aan Juffr. Aletta Beck", wat later in haar bundel "Mengel-digten" opgeneem word. Wanneer sy aan hulle bekend maak dat sy Nederland gaan verlaat, skryf Francina Jacoba van Westrem die vers "Astrea, of veldklagte van de Arnheimsche Maatschappy, Over het Vertrek van Mejuffrou Aletta Beck, Na de Caap de Goede Hoop". Op grond van die aantal oorgelewerde gedigte blyk Aletta en Wouter Zimmers, 'n skrynwerker en skilder, in hierdie groep die mees aktiewe digters te wees. Aletta se werk is gereeld Christelik georiënteerd en haar geloof is dan ook 'n vaste oortuiging. Aletta se suster Sara Christina en broer Henricus is ook lede van hierdie digtersgroep. Wanneer d’Outrein in 1703 na Dordrecht beroep word, skryf Aletta 'n afskeidsgedig wat in 1703 in die bundeltjie "Afscheids-reeden" gepubliseer word.

Daar is egter politieke onrus in Arnhem en Aletta en haar suster Sara gaan dan vir 'n ruk in 1704 na Holland om daarvan weg te kom. In 1705 besluit Aletta om na die Kaap te emigreer op uitnodiging van haar broer, die ongetroude predikant Henricus Beck. Henricus is in 1664 in Arnhem gebore, studeer teologie in Groningen en Leiden en hy sluit dan in 1701 by die "Verenigde Oos-Indiesche Companjie" (V.O.C.) aan om predikant van Drakenstein aan die Kaap die Goeie Hoop te word. Hy is ook digter en sy grondige kennis van Frans maak van hom 'n goeie kandidaat om die Franse Hugenote in Drakenstein te bedien. Na sy aankoms in die Kaap in April 1702 gaan hy inderdaad na Drakenstein, maar in 1704 word hy in Stellenbosch as leraar aangestel na die selfmoord van ds. Hercules van Loon in Junie 1704. Benewens sy pastorale pligte is Henricus ook boer en besit hy 'n plaas in die distrik. Hy versoek Aletta nou om by hom aan te sluit en hom te ondersteun deur die pastorie huishouding waar te neem. Aletta se voorgenome vertrek veroorsaak verdriet onder die digterskring in Arnhem en verskeie gedigte word geskryf om haar te probeer oorreed om van haar voorneme af te sien, onder andere deur Wouter Zimmers en Francina van Westrem.

Aletta verlaat Texel op 10 Mei 1705 aan boord die skip "Hof van Ilpendam", 'n reis wat sy saam met die skrywer en dominee Francois Valentijn en sy vrou Cornelia Snaats onderneem. Hierdie egpaar is op pad na Batavia om die gemeente daar te gaan bedien. Die skip kom in Kaapstad aan op 29 September 1705.  Francois Valentijn beskryf in sy "Beschryvinge van de Kaap der Goede Hoope" haar aankoms in die Kaap. Sy vestig haar dan op Stellenbosch saam met haar broer in die pastorie. Hy is by haar aankoms egter reeds verloof aan Johanna Constantia Elsevier, dogter van die sekundus Samuel Elsevier, en hulle trou op 13 Februarie 1707. Aletta keur die trouplanne van Henricus nie goed nie en oorweeg dit selfs om saam met Francois Valentijn voort te reis na Batavia. Henricus is veral in die jare 1705 tot 1707 erg omstrede by die teenstanders van Goewerneur Willem Adriaan van der Stel, onder andere Adam Tas, vermoedelik weens sy huwelik met die goewerneur se regterhand se dogter en sy posisionering as deel van die goewerneur se kamp. Hy is ook omstrede by die kerkraad en staan midde-in vele konflikte. Ook sy huwelik vaar in troebel waters. Dit is kinderloos en in 1720 gaan sy vrou na Nederland om nooit weer na die Kaap terug te keer nie. Henricus is dan vanaf 1726 predikant van Kaapstad, waar hy in 1731 sy emeritaat ontvang en in 1755 oorlede is.

Haar broer se huwelik verander Aletta se posisie in die huishouding, maar sy begin om haar eie sosiale kontakte op te bou en haar eie vriendekring te vestig. Op Stellenbosch trou sy dan op 29 Desember 1709 met die landdros van Stellenbosch, Samuel Martini de Meurs, afkomstig van ‘s-Hertogenbosch en gebore te Dordrecht. Hy is heelwat jonger as Aletta aangesien hy moontlik omstreeks 1680 in Dordrecht gebore is, maar hy was reeds voorheen getroud. Om met die suster van die dominee te kan trou, lê hy eers geloofsbelydenis in die kerk af. Net soos haar broer is Aletta se man ook omstrede en daar word beweer dat die groot brand van Stellenbosch in Desember 1710 te wyte is aan sy nalatigheid. Rondom die jaarwisseling van 1710 en 1711 is hy egter oorlede. Die oorsaak van sy dood is nie bekend nie, maar hy trek reeds in Januarie 1710 sy testament op terwyl hy siek en in die bed is, wat daarop kan dui dat hy na langdurige siekte oorlede is. Aletta is sy enigste erfgenaam. Vermoedelik word Aletta deur die erflating in staat gestel om in 1711 die huis Voorgelegen in Dorpstraat aan te koop. Op 22 Desember 1715 trou Aletta met Kaje Jesse Slotsboo (1668–1726), kaptein-luitenant van die Kaapse garnisoen. Hy is 'n wewenaar met drie kinders. Slotsboo was 'n Deen, 'n beroepsoldaat met 'n lang verbintenis aan die V.O.C. en sedert 1699 reeds aan die Kaap gesetel, toe hy met die boot die Stad Keulen as sersant na die Kaap gekom het. In 1704 is hy bevorder tot vaandrig, in 1708 tot luitenant en in 1713 tot kaptein-luitenant. In 1708 word hy ook lid van die Kaapse Politieke Raad. Hy trou in 1703 met Anna Regina Harts, maar sy is in 1711 oorlede. In Oktober 1712 lei Slotsboo 'n ekspedisie na die “veglustige Groot-Namakwas” by die Olifantsrivier, maar die ekspedisie keer terug sonder om met die opstandelinge in aanraking te kom. Na sy terugkeer na Kaapstad voltooi hy 'n verslag oor sy tog onder die titel "Dagverhaal van luitenant Kaje Jesse Slotsboo, bygehou tydens die ekspedisie na die Groot-Namakwas 1712".

Aletta en Slotsboo bly in die Kaap, waar hy in 1718 garnisoenskommandant word en in 1720 tot kaptein bevorder word. Saam het hulle op 9 Junie 1717 'n seun, maar hy is reeds op baie jong ouderdom oorlede en haar man is op 20 Januarie 1726 oorlede. Intussen het hulle in 1724 volgens die amptelike rekords 'n ander huis gekoop. Volgens Aletta en haar man se gesamentlike testament is sy verantwoordelik daarvoor om haar drie stiefkinders tot volwassenheid te begelei. Louisa Adriana Slotsboo (1708–1762) trou op 1 Augustus 1723 met die Fransman Josephus de Grandpré (oorlede 1761), later sekretaris van die Kaapse Politieke Raad. Die oudste suster, Maria Judith Slotsboo (1706–1741) trou in 1724 met die Amsterdamse koopman Daniël Nolthenius (1703–1754), wat later 'n glansryke loopbaan by die V.O.C. het. Skaars 'n week na die troue verlaat die egpaar die Kaap onderweg na Batavia, waar die eggenoot sy loopbaan voortsit. Aletta skryf 'n roerende afskeidsvers aan hulle met hulle vertrek. Na 'n jaar gaan Daniël en Maria na Malakka, waar Daniël vinnig opgang maak en bevorder word van koopman na hawemeester, opperkoopman en hoof-administrateur en in 1736 vir 'n ruk waarnemende goewerneur is. Die egpaar is kinderloos, maar neem twee kinders aan van oorlede vriende. Maria is op 1 Julie 1741 aan koors oorlede. Daniël trou hierna met die goewerneursdogtere Balthazarine Johanna Pasques de Chavonnes en keer in 1747 terug na Nederland. Die seun Petrus Jesse Slotsboo (1711–1748) tree in diens van die V.O.C. as klerk van die Politieke Raad, boekhouer, weesmeester en diaken. Hy trou op 8 Mei 1735 in Kaapstad met Stavelijne van Oudenaarden (1712–1752), wat 'n niggie van sy stiefmoeder Aletta is (dogter van haar ouer suster Sara Christina).

Tien van Aletta se briewe bly bewaar in die familie-argief van haar skoonseun Daniël Nolthenius, wat opgeneem is in die tweedelige genealogiese oorsig "Het geslacht Nolthenius" wat in 1914 en 1930 gepubliseer is. Hieruit kan sekere besonderhede aangaande Aletta se verdere lewensloop verkry word. Sy hou steeds kontak met haar familie in Nederland en vra in 1727 byvoorbeeld toestemming by die Provinsiale Raad om 'n kissie met die retoervloot na Nederland te versend. Op 5 Maart 1740 verwys Goewerneur Hendrik Swellengrebel in 'n brief aan Balthasar Nolthenius (broer van haar stiefskoonseun Daniël), boekhouer van die Kamer Amsterdam, na haar. In 'n brief van Februarie 1741 betuig sy haar kommer oor die Chinese arbeiders-opstand van 1740 in die kolonies, waartydens duisende mense binne enkele dae vermoor is. 'n Brief wat aan die begin van 1743 dateer en wat Aletta aan die familie Nolthenius skryf, maak melding van haar verswakte gesondheid, wat meegebring word deur die feit dat sy reeds 75 jaar oud is. Volgens 'n aantekening van C. van der Schelde, koster van die Kaapse kerk, is “mejuffrouw Slotsboo de oude”, waarskynlik Aletta, op Saterdag 11 Maart 1752 in Kaapstad oorlede.

In 1750 word in Amsterdam 'n digbundel van Aletta Beck, "Mengel-digten", uitgegee, vermoedelik op inisiatief van haar stiefskoondogter, Stavelijne van Oudenaarden. Die uiters seldsame beskikbaarheid van hierdie bundel (slegs twee afskrifte is bekend, een wat in die Nasionale Biblioteek in Kaapstad in die Von Dessin-versameling gehou word en een by die Maatschappij der Nederlandse Letterkunde in Leiden) laat die vermoede ontstaan dat dit waarskynlik 'n privaat uitgawe was. Van die 64 gedigte hierin het Aletta 56 geskryf, waarvan veertien in Suid-Afrika na 1720. Van die agt ander gedigte is sewe uit die Arnhemse digterskring en een van 'n latere bewonderaar. Dit is konvensionele gedigte met klassieke en Christelike clichés wat nie verwys na die Suid-Afrikaanse werklikheid nie en slegs iets van haar geestelike ontwikkeling aan die Kaap weerspieël. Daar is gedigte gerig aan haar stiefdogters en ook poëtiese korrespondensie met Benjamin W. d’Ablaing van Haarlem, seun van die sekundus en waarnemende Goewerneur aan die Kaap (1707–1710), Johan Cornelis d’Ablaing. Benewens religieuse gedigte is die temas van die gedigte in Nederland geskryf hoofsaaklik geleenthede, soos haar vertrek na die Kaap en opdragte aan mense soos Baron Johan van Arnhem, haar Arnhemse vriendin Francina Jacoba van Westrem, 'n kunsgenoot Wouter Zimmers, die koning-stadhouer Willem III en Cornelis van Eck, die griffier van die Hof van Gelre. Van die gedigte is reeds voorheen gepubliseer en word nou weer in “"Mengel-digten"” opgeneem.

In 1702 verskyn by die Arnhemse uitgewer Anthoni Smits "Traanen gestort op de lykbus van Willem de Derde", terwyl haar "Zegenwens aan onze veel geliefden en dierbaaren leeraar", "de heer Joh. d'Outrein. Op 't vertrekken van syn ew. na Dordregt" opgeneem is in d’Outrein se afskeidsbundel "Afscheids-reeden". Beide hierdie gedigte is ook opgeneem in "Mengel-digten". Aletta Beck se gedigte en tegniek bewys dat sy goed op hoogte is met die werk van die sewentiende eeuse digters en sy verwys dan ook in van haar verse na Constantijn Huygens en Joannes Antonides van der Goes. Sy voldoen in haar gedigte aan die literêre tradisie van haar tyd, sodat daar van vernuwing geen sprake is nie, maar sy is tog 'n behendige digter binne hierdie tradisie. Bestudering van haar poësie is die moeite werd omdat dit 'n blik gee op die leefwyse en kultuur van 'n klein stadjie (Arnhem) omstreeks 1700, en veral die intellektuele en godsdienstige karakter van die gemeenskap. Sy is ook een van die weinige digters aan die Kaap voor 1750 en die enigste vroulike digter van hierdie tyd.

Drie van haar gedigte word opgeneem in Gerrit Komrij se bloemlesing "Die Afrikaanse poësie in 'n duisend en enkele gedigte", naamlik "Een klip in zee, een baak op strant", 'n "Klinkdicht" en die lang "Wintkrakeel: aan den jonkheer Benjamin Dabling, op hare koddige reize na Stellenbosch".




</doc>
<doc id="109631" url="https://af.wikipedia.org/wiki?curid=109631" title="Linde Beer">
Linde Beer

Linde Beer is 'n Suid-Afrikaanse skrywer.

Linde Beer matrikuleer in 1972 aan die D.F. Malherbe Hoërskool in Port Elizabeth en studeer dan verder aan die Universiteit van Port Elizabeth (tans Nelson Mandela-universiteit). Sy behaal in 1975 'n B.A.-graad met 'n onderskeiding in Afrikaans-Nederlands en Engels as haar ander hoofvak. In 1976 behaal sy die B.A. Honneurs-graad in Afrikaanse prosa en poësie met lof. Sy studeer voltyds vir haar M.A.-graad, wat sy in 1978 behaal met 'n verhandeling oor "Kleur in die Afrikaanse poësie", terwyl sy ook van Januarie 1978 tot Junie 1978 as deeltydse lektor in die Departement van Afrikaans/Nederlands (UPE) optree. Van Januarie 1980 tot Februarie 2002 is sy dosent in Afrikaans in die Departement van Moderne Tale aan die Universiteit van Zimbabwe in Harare. Sy keer dan terug na Suid-Afrika, waar sy in 2003 kontrak-dosent en vanaf 2007 permanente dosent word aan die Departement van Afrikaans & Algemene Literatuurwetenskap by die Universiteit van Suid-Afrika. Aan hierdie universiteit registreer sy in 2009 vir 'n doktorsgraad (D.Litt. et Phil.-graad) met 'n studie oor Afrikaanse tekste oor die destydse Belgiese Kongo (DRK). Hierdie proefskrif word in 2018 voltooi en aanvaar.

Sy lewer verskeie referate op internasionale en plaaslike kongresse, insluitende “Black Afrikaans Writers” by 'n konferensie in April 1999 aangebied deur die Canadian Association for the Advancement of Netherlandic Studies (CAANS) by die Universiteit van Waterloo in Kanada; “Van  Kaapstad tot aan die Ubangi: die representasie van Afrika in die vroeë reisbeskrywings van D.F. Malan, Johannes du Plessis en Gijsbertus Seubring” by die September 2010 konferensie van die Afrikaans Letterkundevereniging (ALV) by die Nelson Mandela Metropolitaanse Universiteit in Port Elizabeth; en “Met een goed geloof en een goeden wandelstok kan men door Afrika reizen: Een toer door Afrika (Johannes du Plessis)” by die September 2012 konferensie van die ALV by die Universiteit van Suid-Afrika"." 

Sy skryf vroeër verskeie studiegidse vir sekondêre skole in Suid-Afrika, insluitende "Woordwêreld" (oor A.P. Grové se versamelbundel "Hoogtepunte in die Afrikaanse verhaalkuns"), "Nederlandse perspektief" (oor Ina Boudier-Bakker se novelle "Kinderen"), "Die mensheid en haar weedom" (oor Frederik van Eeden se "De kleine Johannes"), "Die verre slagveld" (oor Karel Schoeman se novelle "Slagveld") en "Die individuele metode" (oor "Keur uit die verhale van J. van Melle"). Artikels van haar verskyn in Mei 1978 in "Tydskrif vir Letterkunde" (“Wie is Bonga?”) en in "Progressio" (2013) getiteld "The Unisa excellence in tuition awards - a case study" (oor die skryfproses wat gevolg is vir die AFK1503 studiegids waarvan sy in 2004-2005 die hoofredakteur was.

In September 1997 verskyn twee essays in die nuusbrief van die "Southern African Association for Dutch Studies" ("Nederlands in de wereld – 'n Zimbabwiese perspektief op die Itala-ervaring""".

3. Beer, L. 1997. Nederlands in de wereld – 'n Zimbabwiese perspektief op die Itala-ervaring. In: Van der Elst, J. (red.) "Handelingen Colloquium Nederlands in de Wereld. 2-4 juni 1997." Potchefstroom: Suider-Afrikaanse Vereniging vir Neerlandistiek, 42-44

4. Beer, L. , Broodryk, F. & Lombard, E. 2013. The Unisa excellence in tuition awards - a case study. "Progressio" 35 (1): 72-90


</doc>
<doc id="109632" url="https://af.wikipedia.org/wiki?curid=109632" title="Alta Beetge">
Alta Beetge

Alta Beetge is 'n Suid-Afrikaanse skrywer.

Sy matrikuleer aan die Hoërskool Ficksburg in die Oos-Vrystaat, waar sy haar toekomstige man, Werner Beetge, ontmoet. Hulle is op 20 Maart 1982 getroud en woon aanvanklik in Bloemfontein. Sy word joernalis en later vroueredakteur by "Volksblad" in Bloemfontein en aanbieder van die weeklikse rubriek “"Alta se perspektief"”, wat oor Radio Oranje uitgesaai word. Deeltyds studeer sy Kommunikasiekunde en Linguistiek aan die Universiteit van Suid-Afrika, waar sy in 1982 'n B.A.-graad behaal. Later trek die gesin na Pretoria. Hier aanvaar sy 'n pos in die Produksie-afdeling van die Hatfield Christelike Kerk. Sy en haar man het drie kinders.

'n Keur uit haar sketse oor Radio Oranje word uitgegee as “Kontrei-kletsies”, waarin sy oor alledaagse onderwerpe praat, soos sykouse wat altyd op die verkeerde tyd leer, 'n mikrogolfoond se halsstarrigheid en die dinge waaroor kleiner kinders stres.



</doc>
<doc id="109633" url="https://af.wikipedia.org/wiki?curid=109633" title="Aldo Behrens">
Aldo Behrens

Aldo Behrens is 'n Suid-Afrikaanse skrywer en is van 1979 tot 1982 as dosent verbonde aan die Windhoek Onderwyskollege.

In 1985 word hy aangestel as professor en hoof van die Departement Drama aan die Universiteit van Namibië. In 2001 word hy Dekaan van die Fakulteit Menslike en Sosiale Wetenskappe, 'n pos wat tot met sy aftrede in 2004 beklee. Daarna is hy voltyds verbonde as direkteur van die jaarlikse Bank Windhoek Kunstefees. Hy is 'n dramaturg, akteur en regisseur.

Hy skryf die eerste werkteks van die drama “Gyselaars”, wat in 1979 en 1980 onder sy regie opgevoer word deur die studente van die Windhoek Onderwyskollege. In 1988 gee hy die teks oor aan George Weideman, wat dit grondig verwerk en dit by die Kampustoneelfees in Pretoria en Windhoek onder Weideman se naam opgevoer is. Van die ander dramas wat Behrens skryf en regisseer sluit in “Dors” (2004), “Voete van 'n gemsbok” (2010) en “The Mi-racle (A Namibian crucifixion)” (2012). Die musiekproduksie “Genadendal” (2014) is gebaseer op die gedigte van R.K. Belcher, terwyl Randall Wicomb die musiek geskryf het.



</doc>
<doc id="109634" url="https://af.wikipedia.org/wiki?curid=109634" title="Rooiseeharlekynvylvis">
Rooiseeharlekynvylvis

Die Rooiseeharlekynvylvis ("Oxymonacanthus halli") is 'n vis wat endemies is aan die Rooisee. In Engels staan die vis bekend as die "Red Sea longnose filefish". Die vis kan maklik verwar word met die Harlekynvylvis ("Oxymonacanthus longirostris").

Die vis word tot 7 cm lank. Die vis het 'n slanke lyf met 'n gepunte snoet en 'n bek wat opwaarts wys. Die lyf is groen en vol oranje kolle terwyl daar 'n oranje streep oor die snoet is. Daar is ook 'n swart band op die stertvin se rand; dit het nie 'n swart kol op die stertvin se basis nie.





</doc>
<doc id="109635" url="https://af.wikipedia.org/wiki?curid=109635" title="Louise Elizabeth Janse van Rensburg">
Louise Elizabeth Janse van Rensburg

Louise Elizabeth Janse van Rensburg (*4 Mei 1903, Winburg – †18 Januarie 1994, Pretoria) was 'n Suid-Afrikaanse skrywer. Janse van Rensburg was een van die eerste vroulike Afrikaanse joernaliste en dien ook as redakteur by onder meer "Die Vaderland" en "The Pretoria News." As skrywer publiseer sy meestal ontspanninglektuur, maar publiseer ook enkele werke vir die jeug.

Sy is op 4 Mei 1903 in Winburg in die Oranje-Vrystaat gebore as oudste dogter in die gesin van die landmeter Johannes Frederik Janse van Rensburg en Louise de Villiers. Haar oudste broer is dr. Hans van Rensburg, latere kommandant-generaal van die Ossewa-Brandwag, wat tydens die Tweede Wêreldoorlog weens hul teenkanting aan Suid-Afrika se deelname aan die oorlog saam met Engeland teen Duitsland vir binnelandse onrus verantwoordelik is. Louise het nog 'n broer en suster. Sy word groot en gaan skool op Winburg en na matrikulasie op haar tuisdorp studeer sy verder aan die Grey Universiteitskollege in Bloemfontein. Hier behaal sy in 1927 'n B.A.-graad en werk dan 'n ruk as vertaler by die Winburg Munisipaliteit.

Sy is een van die eerste Afrikaanse joernaliste. Vanaf 1933 dien sy op die redaksie van "Die Volkstem" in Pretoria en in 1936 is sy na Johannesburg waar sy vroueredakteur van "Die Vaderland" is. Hierna is sy vanaf 1938 vroueredakteur by "The Pretoria News" in Pretoria.

In 1941 trou sy met Hermann Hans Peter Behrens, die nuusredakteur van "The Pretoria News" en later skakelbeampte en direkteur van kultuursake vir die Pretoria Stadsraad. 'n Paar maande later tree sy uit die joernalistiek. Die egpaar het drie kinders (Johann Heinrich, Hildegarde en Anna Louise) en woon op 'n plasie buitekant Pretoria.

Behalwe haar verpligtinge as moeder en huisvrou, skryf sy deeltyds veral resensies vir "Die Vaderland" in Johannesburg, maar ook vir ander tydskrifte en die radio. Eindelik skryf sy in totaal meer as 'n duisend resensies. Later werk sy vir 'n ruk as assistent-bibliotekaresse in Pretoria. Sy is lid van die Skrywerskring en die Pretoria tak van die Vroue-Federasie en neem vir etlike jare gereeld deel aan radiovasvra-programme, waar sy beïndruk met haar besonder wye algemene kennis.

Sy is op 18 Januarie 1994 in die Nazareth Huis in Pretoria oorlede.

As kind reeds begin sy skryf en gee saam met haar suster 'n maandblad uit wat in die familiekring versprei word. Kortverhale van haar verskyn sedert die dertigerjare in verskeie tydskrifte. Na haar troue moedig haar man haar aan om 'n roman te skryf vir 'n wedstryd van Afrikaanse Pers en die sielkundige roman "Die verwaaide vlam" word as wenner bekroon.

Die soortgelyke "Verminkte jare" verskyn hierna.

"Erfenis van onheil" is 'n moordroman wat op die plaas Galway buitekant Pretoria afspeel. Die Ier Patrick Conroy het skatryk geword tydens die goudstormloop aan die Witwatersrand en bemaak ná sy dood sy besittings aan sy lieflingdogter Cecile. Sy moet dit vir vyf-en-twintig jaar bestuur, waarna sy volgens die ver-seëlde instruksies wat by Patrick se bank gehou word, die groot fortuin onder die familielede moet verdeel. Wanneer die testament dan na afloop van hierdie tyd gelees word, is die oorlewende familielede almal teenwoordig om 'n reeks aaklige gebeurtenisse, van die verlede en hede, aangaande die fortuin te beleef.

"Die dood keur die manuskrip" is ook 'n speurverhaal, waarin die spanning goed volhou geword en, ongewoon vir die genre in daardie tyd, daarin slaag om die geleidelike disintegrering van die karakter en persoonlikheid van die misdadiger sielkundig te verantwoord.

Rob Antonissen maak dan in sy literatuurgeskiedenis 'n opmerking oor die akkurate sielkundige motiverings in haar werk.

"Sewe stuur geskenke" ondersoek verskeie lewens vanuit een versamelpunt.

Die familiegeskiedenis "Die kinders van Alida Fourie" speel af in die tweede helfte van die negentiende eeu in die Transvaal, waarin die stryd tussen Boer en Brit vanuit 'n geskiedkundige oogpunt benader word. Die Boeremeisie Alida Zondagh is verlief op die Engelsman Robert Wynne. Hulle trou en het 'n seun (ook Robert), maar nadat Robert deur 'n olifant gedood word, trou sy met die Ier Michael Fury. Michael en Alida het ses kinders. Die boek verhaal dan die lotgevalle van Alida se sewe kinders, waarin die twisvraag van toeval of noodlot onbeslis gelaat word.

"Die ryk van Raaltes" is 'n romantiese verhaal wat aanvanklik as vervolgverhaal in Sarie Marais gepubliseer is.

"Roeland, ridder van Karel die Grote" is 'n verwerking uit verskillende bronne vir die jeug. Roeland het roemryk in die pas van Roncesvalles in die stryd teen die More gesterf. Die verhaal word vooraf gegaan deur 'n insiggewende uiteensetting van die tyd van Karel die Grote en die opbloei van die riddertyd en sy heldeverhale.

Die vloek van koning Nibelung is 'n verwerking vir die jeug uit die Duits van die groot Germaanse epos Das Nibelunglied” Hier-in rus daar 'n vloek op die skat van die dwergkoning Nibelung. Dit is veral die ring wat noodlottig is. Wie dit ook al dra word besonder gierig en heerssugtig, wat onvermydelik lei tot sy ondergang.




</doc>
<doc id="109636" url="https://af.wikipedia.org/wiki?curid=109636" title="Bulhoek-opstand">
Bulhoek-opstand

Die Bulhoek-opstand van 1921 het uitgeloop op 'n gewelddadige konfrontasie tussen 'n fanatieke godsdienssekte en die Suid-Afrikaanse Polisie.

Bulhoek lê tussen Thornhill (suidwes van Queenstown) en Kamastone (noordwes van Whittlesea) in die hedendaagse Oos-Kaap.

Die lekeprediker en onafhanklike evangelis Enoch Mgijima (1868–1928) het met sy Israeliete-groep bestaande uit 1 000 siele hulle onwettig op staatsgrond by Bulhoek, wat hulle as heilige terrein beskou het, gaan gevestig. Mgijima se volgelinge het 'n blinde geloof in hom gehad en hy het sy volgelinge oortuig om van al hul aardse besittings ontslae te raak in afwagting op die einde van die wêreld. Die groep het stadig aangegroei tot 3 000 mense en hulle het onwettige strukture op die meentgrond opgerig.

Daarby het hulle geweier om as inwoners te registreer en erfbelasting te betaal. Uit radeloosheid het hulle beeste van die omliggende boere gesteel. Hulle leiers het die gemoedere teen die blankes opgesweep. Die geestelike leiers het openlik konflik en oorlog verkondig. Ook is elke middag driloefeninge gehou en voorrade tuisgemaakte wapens soos swaarde en knopkieries opgebou. Landswyd is kritiek teen die Israeliete uitgespreek. 

Die plaaslike vreedsame, wetsgehoorsame en konserwatiewe Fingo's het tevergeefs probeer om Mgijima te oorreed om die landswette te eerbiedig. Versoeke om die meentgrond te ontruim en alle waarskuwings is geïgnoreer. Die polisie kon nie daarin slaag om wet en orde te handhaaf nie. Alle samesprekings en onderhandelings het misluk en die Israeliete het al hoe meer uitdagend en aggressief geword.

Menings oor die redes vir die opstand loop aansienlik uiteen. Die Bulhoek-opstand moet volgens sekere historici gesien word as deel van die onrus in 1920 onder die swart bevolking in verskeie stede van die land oor hoofsaaklik lone, werksomstandighede en grondbesit. Oor die hele land heen was daar onder die swartmense wrewel oor die verlies van grond. Dit het gelei tot die vermeerdering van onafhanklike kerkgenootskappe waarin die swart mense nog 'n mate van selfbeskikking kon uitoefen. So het ook die Israeliete ontstaan. Hul stryd was om grond, selfregering, die vrystelling van belasting en om vry te wees van blanke onderdrukking. 

'n Ander siening is dat die Israeliete maar net bloot die mense in die gemeenskappe rondom hulle in gevaar gestel het deur grond te vat wat nie hul eiendom was nie. In die tyd van die oproer is daar blykbaar nooit gesê dat daar eintlik politieke motiewe agter die onrus geskuil het nie.

Die polisie en die weermag het 'n gesamentlike mag van ongeveer 1 000 man onder die persoonlike leiding van die kommissaris van polisie, kol. T.C. Truter, na die toneel gestuur. Nog elke middag het die Israeliete vir die verwagte veldslag voorberei. Na die laaste oefening is 'n os geslag en die spiespunte in die bloed gedoop. Onder dekking van die nag het van die Israeliete die dorpie verlaat en strategiese plekke in die omringende berge beset. 

Op 20 Mei 1921 was die mag onder Truter gereed om in te gryp en stuur 'n laaste ultimatum aan Mgijima. Ook dit is verwerp. Drie dae later ruk die mag onder Truter gewapen met masjiengewere, artillerie en 'n kanon op. 'n Groep van 500 Israeliete gewapen met stokke, knopkieries, assegaaie, spiese en swaarde was ook gereed. 'n Afvaardiging wat ter elfder ure bloedvergieting wou voorkom, is onbeskof en uitdagend deur die Israeliete verwilder. Die Israeliete storm daarop op die polisie af en na 'n geveg van 20 minute het byna 200 Israeliete gesneuwel, meer as 100 was gewond en 150 (waaronder Mgijima) is in hegtenis geneem.

Die hardhandige wyse waarop die eerste minister, genl. J.C. Smuts, hierdie rebellie, sowel as die staking aan die Rand en die Bondelswart-opstand onderdruk het, het baie bygedra tot die regering se ongewildheid.

Ander latere, soortelyke gebeurtenisse in Suid-Afrika was die Koegas-gruwels (1878), Sharpeville-slagting (1960), Bisho-slagting (1992), Marikana-slagting (2012) en die Langalibalele-rebellie (1873).

Die plaas Bulhoek waar pres. Kruger vermoedelik gebore is, lê wes van Steynsburg in die omgewing van die uitlaat van die Oranje-Vis-tonnel.



</doc>
<doc id="109637" url="https://af.wikipedia.org/wiki?curid=109637" title="Maria Magdalena Bekker">
Maria Magdalena Bekker

Maria Magdalena Bekker is 'n Suid-Afrikaanse skrywer. Sy in 1938 gebore. Haar dogter Mari van den Berg word later ook 'n bekende skryfster.

Sy skryf ontspanningsverhale. “Wag op die stilte” (1967) ondersoek die onvervulde drange in die mens se lewe, wat selfs aanleiding daartoe gee dat 'n ryk meisie haar aan diefstal skuldig maak. “Deur donker nagte” (1970) se hoofkarakter is Thomas Brusset. Hy is ongelukkig getroud met die bitsige Sara en ontmoet dan vir Tina. So beland hy in die maalstroom van 'n ongelukkige huwelik en 'n buite-egtelike verhouding, wat kort voor lank dreig om sy lewe uitmekaar te skeur. Cobus du Plessis is in “Seun van gister” (1990) onder die indruk dat sy pa en sussie in 'n seiljagongeluk dood is. Hy word by sy tant Wilna op die plaas Eersterust groot. Net voordat hy as veearts gaan praktiseer, kom hy op die plaas op dokumente af wat bewys dat sy pa nog lewe. Hy vertrek dan na Matimahala, 'n wildsplaas in die Laeveld, wat sy pa Robert saam met 'n vennoot besit. Sy pa stel hom aan as toergids en hy leer sy pa se vennoot en sy pa se tweede vrou ken. In 1993 wen sy die Ela Spence-medalje vir beste oorspronklike liefdesverhaal wat by die uitgewer J.P. van der Walt verskyn het met “Donkermaan, nuwemaan” (1993). “Kreupelbaai se kinders” (1994) handel oor die mense van hierdie klein kusdorpie. Die vissersbedryf wat die dorpie gevoed het is nou geskiedenis en die mense kry swaar. Beyers Niemand beland op die dorpie en gaan in die Herberg, die plaaslike hotel, tuis. Sy koms maak weer ou wonde oop vir die bejaarde en verbitterde Dorothea Hansen. Boonop is haar kleindogter Milla veels te ingenome met hierdie nuwe aankomeling op die dorp.

1961
1962
1964
1966
1967
1968
1969
1970
1971
1972
1973
1974
1976
1981
1983
1990
1991
1992
1993
1994
1995


</doc>
<doc id="109638" url="https://af.wikipedia.org/wiki?curid=109638" title="Pirow Bekker">
Pirow Bekker

Pirow Bekker (gebore 9 Desember 1935, Smithfield) is 'n Afrikaanse digter en skrywer van romans en kortverhale. Hy is 'n voormalige hoof van die dokumentasiesentrum van die Instituut vir Taal, Lettere en Vertolkende Kunste van die RGN. Later boer en skryf hy. Die digbundel "Stillerlewe" (2002) word as ’n hoogtepunt van sy werk beskou.

Petrus Jakobus Bekker is op 9 Desember 1935 in Smithfield gebore. Sy jeugjare bring hy deur op die plaas Suidoostebank naby Reddersburg in die Suidoos-Vrystaat. Hy spandeer ook ongeveer twee jaar op die plase Draaifontein en Klipfontein naby die Winterhoekberge in die Oos-Kaap, waar sy pa ernstig siek word. Kort voor sy pa se dood verhuis hulle terug na die Vrystaat, waar hy in 1953 op Smithfield matrikuleer met onderskeidings in drie vakke. Hy studeer vanaf 1954 in Bloemfontein verder aan die Universiteit van die Oranje-Vrystaat, waar hy die B.A.-graad in 1956 behaal. In hierdie tyd is hy universiteitskorrespondent vir "Die Volksblad" en werk gedurende vakansies voltyds by hierdie koerant. Sy inkomste stel hom in staat om 'n draagbare Olivetti-tikmasjien te kan bekostig, wat sy produktiwiteit verder verhoog.

Ná sy universiteitstudies gee hy 'n kort rukkie op Dewetsdorp onderwys, maar keer dan as hoofsubredakteur terug na "Die Volksblad". In 1961 verwerf hy met deeltydse studie aan die Universiteit van die Oranje-Vrystaat die B.A. Honneurs-graad en in 1962 die M.A.-graad (albei met lof) en word daarna aangestel as tydelike lektor in Afrikaans en Nederlands aan dieselfde universiteit. Hy gee ook tydelik klas aan die Bloemfonteinse Onderwyskollege en die Departement Opvoedkunde van die Universiteit van Stellenbosch, waarna hy in 1964 lektor in die Departement Opvoedkunde word aan die Universiteit van Suid-Afrika. Omdat hierdie universiteit geen kursus in Afrikaanse prosa aangebied het nie, moet hy binne ses maande een van die begin af saamstel. In 1967 word hy bevorder tot senior lektor in Afrikaans en Nederlands. Hy promoveer met 'n D.Litt. et Phil.-graad in 1968 aan die Randse Afrikaanse Universiteit met 'n studie oor "Die titel in die poësie", wat later gepubliseer word, en is hiermee ook die eerste student om 'n graad in die lettere en wysbegeerte aan hierdie universiteit te verwerf. Vanaf 1972 is hy verbonde aan die Raad vir Geesteswetenskaplike Navorsing as hoof van die dokumentasiesentrum en dan word hy vanaf 1979 voltydse boer en skrywer, wat in Pretoria woon. In 2008 is hy een van die aanbieders van die "Volksblad"-Kunstefees se slypskool vir voornemende digters.

Hy is getroud met Annetjie Bosman, 'n onderwyseres van die Noordwes-Kaap, en hulle het twee seuns en 'n dogter, Anke. Na sy aftrede vestig hy en sy vrou hulle op Boggomsbaai naby Mosselbaai in die Suid-Kaap, maar keer mettertyd terug na Pretoria.

Reeds op skool skryf hy gedigte (onder andere oor 'n treurwilg ten tyde van sy pa se siekte) en sy onderwyser laat hom toe om partykeer in stede van 'n opstel 'n storie te skryf. In hierdie tyd durf hy ook 'n speurverhaal aan. Hy debuteer as digter in tydskrifte soos "Standpunte" en voor sy eerste volwaardige publikasie word sy gedig "Peins oor 'n plakkaat" in 1965 deur D.J. Opperman in "Stiebeuel 2" opgeneem. Sy gedigte wat in "Die klip sing", "Toekomstige betrekkinge", "Definisies deur die bloed" en "Eskarp" gebundel word, maak indruk deur die satiriese inslag met aktuele toespelings en sy suiwer gebruik van die woord, waarmee hy ook geykte idiome vernuwe. Sy debuut is met "Die klip sing", waarin hy 'n hele aantal vernuftige gedigte bundel, hoewel die kwaliteit van die gedigte baie ongelyk is. Die titelgedig verklaar die tema, naamlik om dooie dinge soos die klip te vat en te gooi, sodat hulle sing in die vlug en sodoende lewe verkry. So maak hy poësie uit harde en dor dinge.

"Toekomstige betrekkinge" se titel verwys na die kosmiese toekoms en stel die bestaan in hierdie vervlietende tyd teenoor die groter duur van die aarde, waarmee ons in die dood een word. Hoewel die tydelike klein en eenvoudig is, verkry dit kosmiese krag in die uitreik na iets of iemand anderkant die omringende realiteit. Hierdie jukstaposisies word verkry deur knap hantering van die taal. 'n Beduidende aantal van die gedigte is satiries van aard, waar die valse, opgesmukte en onnatuurlike blootgestel word, terwyl in ander verse juis voorkeur gegee word aan die eenvoudige en natuurlike dinge.

In "Definisies deur die bloed" verwys die titel na die lang epies-dramatiese gedig in dertien dele "Vir die mense van Kanete", wat die tweede helfte van die bundel beslaan. Hierin word die alledaagse lewe herdefinieer en die bestaan teruggevoer na sy wortels diep in die aarde en word die mens as’t ware gedefinieer deur die bloed en nie die woord nie. Die gedig het as basis die volksverhaal van Kanete se mense wat bedreig word met ondergang na die uitwissing van hulle magiese slang (behalwe vir sy oog) waaruit hulle mag, genesing en wysheid geput het. 'n Naamlose held uit hulle midde word gevra om 'n nuwe slang te gaan soek. Sy reis deur die land bring hom in aanraking met baie plekke, mense en dinge, maar hy behaal nie fisieke oorwinning in sy soektog soos in die normale heldelied nie. Eerder word hy afgestroop en uiteindelik triomfantelik weer deel van die aarde in 'n ander lewende vorm. Die eerste afdeling van die bundel ("Vaar-lands") bevat gedigte oor die land en natuur. Dwarsdeur die bundel is die betrokkenheid met die land en 'n gerigtheid op die mense duidelik. Hierdie bundel is baie soberder van toonaard as die voriges, wat as 'n wins in Bekker se poësie gereken kan word.

"Eskarp" se titel verwys na 'n platorand wat 'n breër uitsig bied, asook 'n afgrond, wat beter insig en onbekende gebied impliseer. Dit kan ook die militêre betekenis van 'n vesting inhou, 'n soort beskerming teen bedreigende magte. Temas in die bundel sluit in die liefde, die geskiedenis en die politiek, waarin die gedagtes van verweer en verset prominent is. Daar is twee afdelings in die bundel. In "Parawe onder weerlig" dui die samehangende titel reeds die verset teen dreigende magte deur middel van paraaf of die skrif aan, sodat die digkuns self as skans opgewerp word teen die aanslae. "Skarp" sit hierdie verweer voort, maar dan met groter beklemtoning van nederlaag in die stryd. "Aftelling vir 'n challenger" se agtergrond is die Amerikaanse ruimtetuig wat in 1986 kort na lansering ontplof, met almal aan boord wat gedood word. Die gedig beskryf, met knap gebruik van meerdere lae van betekenis in die woorde wat gebruik word, die intensiewe voorbereiding vir so 'n reis en die aandag wat aan selfs die kleinste detail gegee word, wat dan simbolies gekontrasteer word met die uitkoms.

Die gedigte in Bekker se eerste bundels gaan nog soms mank aan oordaad, iets wat in latere bundels oorkom word. Latere bundels behou die knap woordgebruik sonder om bloot vernuftig te wees. Die gedigte getuig van diepe besinning en insig en het 'n ryk, aardse tekstuur, is ryk aan betekenis en met 'n breë verwysingsveld.  In "Rasuur" dui die naam op afgeskaafde plekke op 'n perkament, of 'n merk waar 'n woord uitgekrap is. Daar is dus sprake van dubbelskryf, veral waar na historiese persone en geskrifte verwys word, waardeur intertekstuele en historiese betekenisse by die woorde van die gedig betrek word. Daar is veral 'n sterk bundel eenheid deur die variasies waarmee die son uitgebeeld en beskryf word, terwyl die dood (en die siekte kanker) 'n deurlopende tema in die bundel is. Die bundel is inderdaad 'n verslag van 'n siektegeskiedenis, wat egter gedepersonaliseer word en objektief beskryf word. Al hierdie interafhanklike variasies word aan die einde in "Namiddag van 'n son" saamgetrek wanneer die son gaan slaap en nooit weer opkom nie, waarna die nuwe wêreld aanbreek. Ander voortreflike gedigte sluit in "Spoke" met sy volkse inslag, "Debutant op Sandy Bay" waarin die sonaanbidding en naaktheid tot ontmaagding lei en "Staatsie", waarin die verteller verkies om sy gestorwe vader as energieke landbouer te sien eerder as in 'n lykswa. Die voorblad van die bundel sluit by die son-tema aan.

Die volgende drie bundels kan beskou word as 'n drieluik, waarin veral die ouderdom en naderende dood sentrale temas is. In "Stillerlewe" handel die gedigte hoofsaaklik oor die stiller ouderdom en die lewe wat finaal verbygaan. Die titel kan ook verwys na aktuele gebeure wat in die gedig vasgevang of gestol word en so 'n nuwe lewe aanneem. Die uitkyk op die dood is oorwegend somber en uitsigloos, swaarmoedig, ongelukkig en selfs honend, maar in ander gevalle meer humoristies en ruimhartig. 'n Wye spektrum van figure word betrek met die bespreking van die uiteinde, soos Toetankamen, Elvis Presley, Muhammad Ali, Jack the Ripper en ander, waardeur die perspektief telkens verander. Die verse handel toenemend oor die ouderdom en die naderende dood, soos "Ouman in tehuis", waarin die aftakeling van die mens beskryf word; en "Verlore seun", met sy verlange na 'n hemelse Vader waar die spreker eindelik permanent tuis kan wees. Die oorhoofse onderwerp word ook weergegee met diere en plante as onderwerp. "Boggombaai-blues" met sy makabere sienings is 'n welkome afwisseling van die somber toonaard van die bundel. V"an roes en amarant" is stewig geanker in die werklikheid en stel die alledaagse soms in 'n verrassende lig. Die titel verwys na die roes (wat geleidelike aftakeling meebring) en amarant ('n plantgenus wat in antieke tye as onsterflik beskou is en die blom se persrooi skakering wat nooit verdof nie). So word die oorheersende tema van sterfte en aftakeling wat in wese vervleg is met onsterflikheid, reeds deur die titel ingelei. Die bundel behandel weereens bekende temas uit sy werk, insluitende veral die agteruitgang meegebring deur die ouderdom en die naderende dood, sonder dat dit ooit selfbejammerend word. Die dood bring ook die einde aan menslike verbintenisse, wat vergestalt word in 'n aantal liefdesverse aan die lewensmaat. "Atlas teen die vergeetrivier" se titel ontgin die betekenis van 'n atlas as 'n versameling kaarte en die assosiasie met plek en reis, maar verwys veral na die digter se versugting om soos die mitiese Atlas die aarde op sy skouer te lig en oor die “vergeetrivier” te dra en so nie in die vergetelheid versink nie. Die reis neem die digter oor die Leterivier, een van vyf riviere van Hades, die onderwêreld of die vergetelheid, wat volgens die mitologie elkeen wat daarvan drink, van sy aardse bestaan sal laat vergeet. Die bundel word in ses afdelings verdeel, met "Die aard van brûe" die eerste afdeling. Soos die titel aandui, speel brugbou en die verbinding en oorgang tussen hierdie lewe en 'n volgende asook tussen diverse objekte 'n belangrike rol in hierdie afdeling. Die afdeling "Verbrande hebbelikhede" (waar die titel ook die brand van brûe suggereer) bevat satiriese gedigte oor die aktuele werklikheid en menslike gewoontes, waar "Klimmers" die politiek en maghebbers opstuur, "Gholfsekuriteitsoord" die mens se onnadenkende omgang met die natuur as tema het en "Woordskroot" en "Woordweë" kommentaar lewer oor woordgebruik. "Lyfdrif" is die derde afdeling met gedigte oor die moderne mens in sy sosiale omgewing en die passies wat hom dryf. "Skuifmeul" belig oordadige eetgewoontes, met "Vaste bagasie", "Tru-evolusie" en "Lyfspel" wat beïndruk met knap taalgebruik. "Die wêreld het nog te veel oor vir jou"  is 'n afdeling met liefdesgedigte, met "Ingewing" 'n hoogtepunt. Die vyfde afdeling is "Ruigtelied", met gedigte oor die natuur, terwyl die slotafdeling ("Vlugbrug") besin oor ouderdom en die naderende dood. Verder is daar ook gedigte oor die ouderdom en oor die verlange van ouers na hul kinders in die vreemde, terwyl intertekstualiteit regdeur die bundel bewerkstellig word met verwysings na digters soos Ingrid Jonker, N.P. van Wyk Louw, D.J. Opperman, Elisabeth Eybers, Boerneef en D.F. Malherbe.

"Hadihie hadida" bevat kinderverse.

Van sy gedigte word opgeneem in verskeie versamelbundels, onder andere "Groot verseboek", "Die Afrikaanse poësie in 'n duisend en enkele gedigte", "Digters en digkuns", "’n Rooie met ratte, Pa", "Goudaar", "Miskien sal ek die wingerd prys", "Voorspraak" en "Nuwe klein verseboek", terwyl sy verse ook in tydskrifte soos "Standpunte" verskyn.

Verder is hy die samesteller van die versamelbundel "Digters op die toring", wat gedigte van die digters uit die twintigerjare saambundel.

Aanvanklik publiseer Bekker enkele kortverhale in tydskrifte soos "Die Huisgenoot", "Standpunte" en "Tydskrif vir Letterkunde", terwyl hy later ook etlike bydraes maak in "Rapport-Tydskrif". Sy kortverhale word gebundel in "Die peerboom en ander verhale", "Vangs", "Trap sag terwyl jy hardloop", "Lag byvoorbeeld", "Voordat berge gebore word" en "Toorop-stories", waarin veral die jeugwêreld en ontwikkeling tot volwassenheid aan die bod kom"."

"Die peerboom en ander verhale" is sy prosadebuut, waarin die wêreld van die seun herskep word, met sy idealistiese drome gekontrasteer met die harde, ongenaakbare werklikheid van dood, hartseer en pyn. In "Die waterwyser" word die kind-verteller bewus van die bonatuurlike magte van die waterwyser wat die plaas besoek en versterk die ou man se Bybelse profetiese voorkoms die simboliek. Die verteller en sy broertjie steel die profeet se geweer, maar word dan deur 'n storm in die veld oorval. In die donderweer sien die verteller die bonatuurlike ingryping van die profeet. Die titelverhaal, ten spyte van sy sterk simboliese godsdienstige onderbou, word bederf deurdat die verhaal nie konsekwent deur die kinderperspektief weergegee word nie.

"Vangs" bundel, soos die titel aandui, verhale oor die mens as gevangene (ruimtelik, emosioneel en binne 'n situasie) en as vanger en die karakters leef dus in 'n wêreld vol angs. 'n Besondere hoogtepunt is die verhaal "Die wagters," waar twee seuns 'n skaapvanger-jakkals vastrek en hom dan uit wraak vir al die gevange skape lewendig afslag, sodat hy rooi van die bloed wegwaggel. Hierin vermeng Bekker dan die magte van goed en kwaad en vervaag die skeidslyn tussen reddende en vernietigende, skuldige en onskuldige. Hierdie element van wreedheid word in ander verhale herhaal, maar in sekere verhale word 'n sin vir die komiese ook tentoongestel. In "Die ontslag" skep 'n personeelbeampte 'n fiktiewe vroulike personeellid wie se geld hy trek. Hy moet egter op 'n manier van haar ontslae raak, want sy gesondheid is besig om in te gee en as hy nie werk nie, gaan hulle die bedrog agterkom. Dan besef hy dat sy nie nou al hoef te bedank nie, want sy hoef slegs 24 uur kennis te gee.

"Trap sag terwyl jy hardloop" bevat meestal kortverhale wat vir koerante geskryf is en dus binne beperkte ruimte tot 'n klimaks moet kom, wat veroorsaak dat die verhale baie keer anekdoties voorkom, eerder as om te verdig tot werklike kortverhaal. Ten spyte hiervan slaag sommige om met 'n kinkel aan die einde die betekenis te verdiep, soos in die titelverhaal. Die titel is kenmerkend van die aard van die verhale, aangesien die karakters deurgaans met die lewe stry en dus versigtig moet wees, maar tog ook in 'n wedloop is om te kan oorleef.

In "Lag byvoorbeeld" sluit Bekker tematies steeds aan by sy vorige werk, met die inisiasieproses van seuns wat ingelyf word in die manswêreld as vername gegewe. Hoewel steeds geplant in die lokaal realisme, word 'n besondere effek bereik deur 'n nuwe inslaghoek en aanwending van geestigheid en die absurde. Die verhale strek oor 'n hele lewe, van die kind se ontwaking, sy bewustheid van die omgewing, sy seksuele drange, die liefdestryd en die aftakeling van die ouderdom. Hoogtepunte in hierdie bundel is onder andere "Die strik" ('n hedendaagse weergawe van die Abraham en Isak-verhaal) en "Die invloed" (waar twee jong mense met bloed vir hulle liefde betaal). "Pienkes" is 'n puik illustrasie van 'n verhaal wat deur 'n kind se oë gesien word, eerder as dié van die karakter wat die fokus van die gebeure is, maar desnieteenstaande baie meer onthul as wat andersins die geval sou wees. "Die basviool" gee die droomwêreld van 'n kind en sy eerste kennismaking met 'n orkes weer. Hierdie bundel word in 1993 genomineer vir die Rapportprys.

Die kortverhale in "Voordat berge gebore word" is tematies verbind deur die verkenning en beskrywing van die kinderwêreld en sluit in hierdie opsig ten nouste aan by "Die peerboom en ander verhale." Bekker beeld die kind se ervaring van die grond, die elemente en diere uit, asook sy stryd teen gesagsfigure, wat hy op 'n manier moet behaag en oorwin. Ook die donker kant van die kind se psige kry aandag, soos sy ingebore wreedheid. Dit is 'n groot sterkpunt dat die skrywer nooit grootmens perspektiewe aan sy kinders opdring nie. Sy gebruik van simboliek en ironie is besondere sterkpunte, soos in "Die glasvreter", waar die pa weens oorlogstrauma straf begin drink het en sy verhouding met sy dogtertjie skade ly. Die simbool van hulle vorige kameraderie is 'n glasdierasie genaamd Datter, wat in 'n steenoond gevorm is. Die dogtertjie wil 'n nuwe Datter maak om die verhouding te probeer herstel, maar gebruik as basis dieselfde soort bruin drankbottel wat haar pa se alkoholisme onderstreep. Binne die bottel sit sy glasstukke, wat simbolies word van die verwagtings en behoeftes wat sy nog nie kan verwoord nie. Aangrypend is "Die middernagfees", waar 'n seuntjie en sy ouma moet skei. Hy gaan kosskool toe en sy gaan ouetehuis toe en hulle hou 'n middernagfees, maar neem terselfdertyd afskeid van 'n tradisionele leefwyse en leefruimte wat nooit weer dieselfde sal wees nie.

"Toorop-stories" is stories vertel deur Willem Toorop oor die Molopo en sy mense, waar die eienaardighede van 'n streek goed gedokumenteer word. Elkeen van die stories begin met die stelling van 'n lewenswaarheid wat dan deur die verloop van die verhaal bevestig, weerspreek of aangepas word. Deur die gespreksvormige verteltegniek word spanning geskep deur die vertelling op afdraaipaadjies te neem en ander maniere van uitstel te gebruik. Die verhale eindig gewoonlik met 'n kinkel in die slot, waarin die noodlot of die onverklaarbare 'n beduidende rol speel.

Sy kortverhale en sketse word in talle versamelbundels opgeneem, waaronder "Die Afrikaanse kortverhaalboek", "Vertellers", "Op Afrikaanse werf", "Liefde loop ver", "Borde borde boordevol", "Vuurslag", "Uit die kontreie vandaan", "Stad en stedelig" en "Steekbaard".

Die kortverhaal "Boodskap van 'n duif" word deur Hennie Aucamp in "Bolder" opgeneem. Hierin kom besoek 'n klomp tantes vir Annette omdat hulle die noodberig oor die radio gehoor het en haar wil bystaan, maar nie een het die moed om haar te vertel wat hulle weet nie. Wanneer die duif aan die einde daar aankom met die nuus van haar man se dood aan sy poot vasgemaak, het hulle reeds vertrek en is sy alleen.

Die kortverhaal "Die tongblaar" word in die versamelbundel "Om lief te hê" opgeneem, wat 'n keur bevat van die mooiste liefdesverhale wat in "Sarie" verskyn het.

Self is hy samesteller van die versamelbundel "Om laaste te kan lag", waarin hy kortverhale van hoofsaaklik prominente skrywers opneem.

Bekker skryf ook die romans "Die sentrum", "Manna Kommering", "Witsalpeter" en "Die mikstuur van Mooies", wat telkens van die tegniek gebruik maak om die hede teen die verlede af te speel, met dramatiese gevolg.

"Die sentrum" vertel die verhaal van die hoof van 'n bewaarsentrum wat na 'n liefdesteleurstelling haar aandag wy aan die opbou van die sentrum. Die probleemseun van haar gewese geliefde en sy vrou beland dan in die bewaarsentrum en sy word gedwing om haar lewe weer in oënskou te neem.

"Manna Kommering" plaas die gebeure hoofsaaklik binne die herinneringe van 'n plattelandse seunswêreld. Die bokser Herman Combrinck (die Manna Kommering van die titel) keer terug na sy kinderdorp om te oefen vir 'n nuwe geveg. Dit word dan ook 'n reis deur sy verlede, waar hy as stigter en leier van die Mannabende gestaan het. By 'n reünie van die bende daag slegs die swart lid, Bekeni, op. Die ontstaan van die bende en hulle ervarings word herleef, met die voorval waardeur Sysie as gevolg van sy nalatigheid ontman word inbegrepe. Hy erken dat die bende slegte dinge gedoen het, maar hy het ook vir Jan Rheebok uit die vuur gered. Die vervlegting van bose en goeie, skuld en onskuld word 'n kernmotief van die boek, waarin ook die rassekwessie aangespreek word, veral die feit dat na die dood daar geen verskil is tussen die beendere nie.

"Witsalpeter" is 'n satiriese roman wat in die vorm van die outydse ridderroman en in parodie van Don Quijote 'n soektog na die historiese ou Boerperd (simbool van die Afrikaner) in Namibië op tou sit. In Deel 1 van die boek gaan die tronkbewaarder Rassie Erasmus per trein Namibië toe, waar hy op die reis omring is deur troepe en offisiere en 'n stoere Boervrou en haar beskermling Tief. Hulle beleef buitensporige dinge en die leër word satiries uitmekaar getrek. In Deel 2 loop Rassie inderdaad sy perd raak, hoogs swanger, en veg dan teen tyd en ook teen die leër en die media om die vonds van Walvisbaai verskeep te kry na Suid-Afrika.

"Die mikstuur van Mooies" is 'n satire op verstokte denke in die politiek, die oorgevoeligheid en agterdog aan verskillende kante van die kleurlyn en die hoogheilige joernalistieke optrede en houding. Dit is die lewensverhaal van 'n plattelandse seun, Moorrees MacAteer of te wel die Mooies Mikstuur van die titel, wie se vel met ouderdom verdonker. In apartheid Suid-Afrika word hy dan op skool geviktimiseer. As vaardige joernalis slaag hy om 'n vooraanstaande politikus, Riël Schouwenburg, by 'n seksskandaal met 'n swart vrou te betrek. Hierdie gebeurtenis het egter ook groot nadelige gevolge vir hom, aangesien dit sy verhouding met Schouwenburg se dogter, Helena, vertroebel. Beide Riël en Mooies word geïntimideer deur 'n regse weerstandsgroep en op geheimsinnige wyse word Mooies dan een aand by die Schouwenburgs se huis doodgeskiet. Bekker maak hier van die interessante verteltegniek gebruik waar Riël Schouwenburg die nagelate manuskrip van Moorrees MacAteer beoordeel en dan deur interpolasies verdere kommentaar op die gebeure lewer.

"Die liefdeskronieke van Basilika", wat die avonture van 'n kat beskryf, is 'n ligte boek met vele kwinkslae. Die wyfiekat Basilika word deur 'n gesin in 'n woonstel op die agtiende verdieping aangeneem en deur die vermensliking van die katkroniek onthul die skrywer ook baie van die menslike gesinslewe.

In sy gepubliseerde proefskrif, "Die titel in die poësie", ondersoek Bekker die verskillende soorte titels, subtitels, motto's en dies meer na en ontleed hy die verhouding tussen titel en inhoud van die gedig of groter eenheid (soos siklus en bundel).

Hy skryf ook 'n blokboek oor "Die kwatryn".

Ook op die gebied van die drama lewer Bekker 'n bydrae. Die radiodrama "Herberg by die brug" ontvang in 1991 'n Artesprys as die beste radiodramateks, terwyl "Dis die haan" in 1992 oor Radiosondergrense uitgesaai word.

Die radiodrama "Die vertoning moet voortgaan" word vir die eerste keer in 1988 deur Radio Suid-Afrika uitgesaai en dit word daarna opgeneem in P.J. du Toit se versamelbundel "Drie… twee… een".

"Hitlers slaap ook" word opgeneem in die versamelbundel "Die kleiner kosmos", onder redaksie van P.P.B. Breytenbach en Temple Hauptfleisch. Dit is 'n stuk met duister intrige, waarin die absurde, magiese en nie-realistiese alles 'n rol speel binne 'n moontlike werklikheid. Hierin dros die dienspligtige Dolf Tribelhorn uit die weermag. Troos is 'n jong meisie wat hierdie aand Dolf se pa en dié se tweede vrou se kinders oppas. Sy verwag haar kêrel Victor, wat lid is van 'n motorfietsbende. Die weermaghoofkwartier bel Troos en waarsku haar dat Dolf gedros het. Wanneer Dolf by sy pa se huis aankom, vind hy vir Troos alleen daar. Hy vertel haar sy fantasie oor 'n man wat die politieke gemors kan kom opruim, waarna die karakters almal die fantasma uitspeel. Dolf hou Troos as gyselaar aan om die vrylating van ene Banier te bewerkstellig, waarna Victor as Banier verskyn en vrygelaat word. Nie-realistiese elemente word binne die realistiese uitgebeeld om die gedagtewêreld van die karakters hoorbaar te maak vir die gehoor.

Die eenbedryf "Die kampeerder" verskyn in die versamelbundel "Voetlig 2" Professor Janecke en sy dogter Anina is op 'n eiland, waar die professor navorsing oor die plante doen. Hier kry hulle vir Butch en Klem, twee dwelmsmokkelaars wat die eiland gebruik vir die verbouing van dagga.

Die eenbedryf "Die dieper ruimte" word opgeneem in Temple Hauptfleisch se versamelbundel "Die magiese kring" en word in 1989 bekroon as een van die wenners in 'n landswye toneelskryfwedstryd wat deur die Hoërskool Citrusdal uitgeskryf word in die 150ste bestaansjaar van die Kaaplandse Onderwysdepartement.

"Die boelie" word opgeneem in die versamelbundel "Die spieël en die weerkaatsing" onder redaksie van Temple Hauptfleisch. Hierin word die tipiese boelie Hugo 'n les geleer, met die boodskap dat een boelie gewoonlik deur 'n volgende vervang word.

1965
1970
1974
1975
1977
1978
1980
1981
1982
1983
1985
1987
1993
1996
2002
2005
2008
2013

Samesteller en redakteur



</doc>
<doc id="109645" url="https://af.wikipedia.org/wiki?curid=109645" title="Lawrence Venuti">
Lawrence Venuti

Lawrence Venuti (gebore 1953) is ’n Amerikaanse vertaalteoretikus, vertaalgeskiedkundige en ’n vertaler uit Italiaans, Frans en Katalaans.

Venuti is in Philadelphia gebore en het aan die Temple Universiteit gegradueer. Hy woon al lank in die stad New York. In 1980 het hy sy doktorsgraad in Engels behaal aan die Columbia-universiteit, waar hy saam met geskiedenisgeoriënteerde studente van literatuur soos Joseph Mazzeo en Edward Tayler sowel as teoreties gegronde en maatskaplike kritici soos Edward Said en Sylvere Lotringer gestudeer het. Daardie jaar het hy die Renato Poggioli-toekenning vir Italiaanse vertaling ontvang vir sy vertaling van Barbara Alberti se roman "Delirium".

Venuti is tans professor in Engels by die Temple-universiteit. Hy het ook as besoekende professor klas gegee by die Universiteit van Pennsylvanië, die Princeton-universiteit, Columbia-universiteit, die Universiteit van Trento, die Universiteit van Mainz, die Barnard-kollege en die Queen's-universiteit in Belfast.

Hy is ’n lid van die redaksionele en advieskomitees van "Reformation: The Journal of the Tyndale Society," "The Translator: Studies in Intercultural Communication," "TTR: Traduction, Terminologie, Redaction," "Translation Studies," "Target: An International Journal of Translation Studies" en "Palimpsestes." Hy was die redakteur van spesiale vaktydskrifnommers wat gewy is aan vertaling en minderhede ("The Translator" in 1998) en digkuns en vertaling ("Translation Studies" in 2011). Sy vertaalprojekte het toekennings en befondsing gekry van die PEN American Center (1980), die Italiaanse regering (1983), die nasionale begifting vir die kunste (1983, 1999) en die nasionale begifting vir die geesteswetenskappe (1989). In 1999 het hy ’n Fulbright- senior lektorskap in vertaalstudies aan die Universiteit van Vic (Spanje) beklee.

In 2007 is ’n Guggenheim Fellowship aan hom toegeken vir sy vertaling van Giovanni Pascoli se digkuns en prosa.

In 2008 het sy vertaling van Ernest Farrés se "Edward Hopper: Poems" die Robert Fagles-vertaalprys gewen.

Venuti het hom toegespits op die teorie en praktyk van vertaling. Hy word beskou as een van die mees intense figure in die hedendaagse vertaalteorie, en huldig dikwels menings wat noemenswaardig verskil van dié van hoofstroomteoretici. Hy kritiseer die feit dat die vertaler alte dikwels ’n onsigbare figuur is. Hy is vandat hy begin vertaal het, gemoeid met vertaalkritiek.

Sy invloedryke werk, "The Translator's Invisibility: A History of Translation", is sedert die publikasie daarvan die oorsaak van heelwat debat. Daarin sit hy sy teorie uiteen dat sogenaamde "domestikerende gebruike" wat in die samelewing werksaam is, daartoe bydra dat die vertaler onsigbaar is in vertalings. Hy beweer dat wetlike en kulturele beperkings veroorsaak dat "'getroue vertaling' gedeeltelik gedefinieer word deur die illusie van deursigtigheid", sodat vervreemding of eksperimentele tipes vertaling "waarskynlik teenstand sal kry van uitgewers en groot dele van Engelstalige lesers wat onmiddellike verstaanbaarheid verwag wanneer hulle lees". Dit lei tot ’n klimaat waarin "vlotheid" die belangrikste eienskap vir ’n vertaling is en alle spore van vreemdheid of andersheid gewoonlik doelbewus verwyder word in ’n blyk van etnosentriese geweld. As ’n oplossing vir hierdie probleem stel Venuti die strategie voor van vervreemding, wat daarop gemik is om "die leser op ’n reis te stuur" eerder as om "die skrywer huis toe te bring", soos die geval is wanneer ’n vertaling gedomestikeer word.

Die deskundige op die gebied van die vergelykende literatuurstudie Susan Bassnett verwys na Venuti se nadruk op ’n vertalergesentreerde vertaling en sy aandrang daarop dat die vertaler hom/haar sigbaar in die teks moet inskryf.




</doc>
<doc id="109646" url="https://af.wikipedia.org/wiki?curid=109646" title="Oxymonacanthus">
Oxymonacanthus

Oxymonacanthus is 'n genus wat hoort tot die familie "Monacanthidae".

Daar is net twee spesies wat hoort tot die familie:

"Oxymonacanthus longirostris" kom onder andere aan die ooskus van Suid-Afrika voor terwyl "Oxymonacanthus halli" endemies is aan die Rooisee.




</doc>
<doc id="109652" url="https://af.wikipedia.org/wiki?curid=109652" title="Gagaoesiërs">
Gagaoesiërs

Die Gagaoesiërs (Gagaoesies: "Gagauzlar") is 'n Turkse etniese groep inheems aan die outonome gebied Gagaoesië in Moldowa. Hulle praat Gagaoesies, 'n Turkse taal, as moedertaal en Russies of Moldawies/Roemeens as tweede taal.
Die meeste Gagaoesiërs leef in Gagaoesië (Moldowa), gevolg deur Oekraïne, Turkye en Rusland. In Oekraïne leef Gagaoesiërs veral in die oblaste Odessa en Saporisja en in Rusland in die outonome republiek Kabardino-Balkarië.

In teenstelling met die ander Turkse volke wat hoofsaaklik Islamities is, is die meeste Gagaoesiërs aanhangers van die Oosters-Ortodokse Kerk.


</doc>
<doc id="109657" url="https://af.wikipedia.org/wiki?curid=109657" title="Bulhoek">
Bulhoek

Bulhoek is 'n geskiedkundige plaas in die Oos-Kaap, Suid-Afrika.

Op hierdie plaas het Elsie Steyn, pres. Paul Kruger se moeder, haar jeugjare deurgebring. Ná haar huwelik met Casper Kruger in September 1820 het die egpaar van tyd tot tyd hier gewoon. Volgens oorlewering is Paul Kruger op 10 Oktober 1825 hier gebore. 

Elsie Kruger se broer A.P.J. Steyn was die siel van die onderneming om 'n dorp en gemeente van die Gereformeerde Kerk in die omgewing van Steynsburg gestig te kry. Die dorp Steynsburg en Gereformeerde kerk Steynsburg is dan ook na hom genoem.



</doc>
<doc id="109659" url="https://af.wikipedia.org/wiki?curid=109659" title="Tian Schoeman">
Tian Schoeman

Tian Schoeman (gebore in Pretoria op 23 September 1991) is 'n rugbyspeler wat vir die Blou Bulle in die Curriebeker speel en vir die Bulls in Superrugby. 



</doc>
<doc id="109662" url="https://af.wikipedia.org/wiki?curid=109662" title="Jason Jenkins">
Jason Jenkins

Jason Jenkins (gebore 2 Desember 1995 in Pretoria, Suid-Afrika) is 'n rugbyspeler wat vir die Blou Bulle in die Curriebeker en die in Superrugby op slot speel.

Jenkins maak sy toetsdebuut vir die Springbokke op 2 Junie 2018 teen Wallis in Washington, D.C. op die ouderdom van 22 jaar.



</doc>
<doc id="109665" url="https://af.wikipedia.org/wiki?curid=109665" title="Argonoute">
Argonoute

Die Argonoute (Antieke Grieks: "Ἀργοναῦται", "Argonautai") is 'n groep sterk, dapper mans in antieke Griekse stories wat saam met Jason in die skip Argo geseil het om na die Goue Vlies te gaan soek.

In die Griekse mitologie was Jason die seun van Eson en die leier van die Argonoute. Jason het vir Argos, 'n groot skeepsbouer, gevra om vir hom 'n skip met 50 roeispane te bou. Daarna het hy boodskappers na elke paleis in Griekeland gestuur om vrywilligers bymekaar te maak. Die skip is die Argo genoem, en die seilers daarvan Argonoute. Hy het die Goue Vlies, wat van sy familie gesteel is, met die hulp van Medea gaan soek en uiteindelik teruggekry.

Van die vrywilligers: Boreade (seuns van Boreas, die Noordewind) wat kon vlieg, Herakles, Filoktetes, Peleus, Telamon, Orfeus, Kastor en Polluks, Atalanta en Eufemos.


</doc>
<doc id="109670" url="https://af.wikipedia.org/wiki?curid=109670" title="Islam in Suid-Afrika">
Islam in Suid-Afrika

Islam in Suid-Afrika is 'n minderheidsgodsdiens wat volgens 2015-skattings deur sowat 1,9% van die bevolking uitgeoefen word.
Islam in Suid-Afrika het in drie fases gegroei. Die eerste Moslems het as deel van die onwillekeurige migrasie van slawe, politieke gevangenes en bannelinge van Afrika en Asië (veral van die Maleise argipel) vanaf 1652 tot die middel-1800's gekom. Die tweede fase was tussen 1860 en 1868, en weer van 1874 tot 1911, die koms van kontrakarbeiders van Brits-Indië om op die suikerrietvelde van Natal te werk. Van die omtrent 176 000 Indiërs van alle godsdienste wat na Natal gebring is, was sowat 7–10% Moslems.

Die derde – post-apartheid – fase word gekenmerk deur die migrasie van Moslems uit Afrika na Suid-Afrika. Onlangse syfers word op tussen 75 000 en 100 000 geskat. Daarbenewens is daar 'n aansienlike aantal Moslems uit Suid-Asië wat hulle hulle as ekonomiese emigrante gevestig het. Die meerderheid Moslems is Soenniete, gevolg deur Sjiiete en Ahmadi, veral in Kaapstad.

Islam in Suid-Afrika kan vóór die koloniale tydperk waargeneem word, dit het uit geïsoleerde verhoudings met Arabiese handelaars van Oos-Afrika ontstaan. Baie Moslems beskryf hulself as Kleurlinge, veral in die Wes-Kaap, party van hulle voorouers het as slawe van die Maleise argipel (Melayu Tanjung/Kaapse Maleiers) gekom. Ander Moslems beskryf hulself as Indiërs, veral in KwaZulu-Natal, hulle voorouers het hoofsaaklik as kontrakarbeiders en entrepreneurs uit Suid-Asië gekom. Kaapstad, Durban, Port Elizabeth, Oos-Londen, Kimberley, Pretoria en Johannesburg vorm hedendaagse sentrums van Islam in Suid-Afrika.

Die oudste tekste wat in die Afrikaanse taal opgeteken word, is vertalings uit Arabies, wat deur Kaapse Moslems geskryf word. Die "Bayaan-ud-diyn" – "Uiteensetting van die godsdiens" – ontstaan in 1869. Die Kaapse Moslemgemeenskap gebruik vir hierdie publikasies die Arabiese alfabet. Abu Bakr Effendi word as 'n baanbreker van Afrikaans en Islam in Suid-Afrika beskou. Van die eerste manuskripte in Arabiese Afrikaans, "Uiteensetting van die godsdiens", is in 1869 deur Abu Bakr Effendi geskryf en in Istanboel, destyds die hoofstad van die Ottomaanse Ryk, laat druk.

Die eerste Moslems het Durban met die koms van Indiese kontrakarbeiders uit Brits-Indië tussen 1860 en 1868 bereik. Die Juma Masjid-moskee, in 1881 begin en in 1930 voltooi, is die eerste moskee in Durban en die grootste moskee in die Suidelike Halfrond. In 1911 is 152 641 Indiërs na Natal gebring. Vandag is sowat 3,2% van dié stad se bevolking Moslems.

Sowat 3% van Johannesburg se bevolking is Moslems. Vandag bly sowat 10 000 Kaapse Maleiers rondom Johannesburg. Fordsburg vorm 'n sentrum van Indiese en Pakistani-kultuur. Die Nizamiye Masjid in Midrand is in 2012 voltooi en word as een van die grootste moskees in die Suidelike Halfrond beskou.

Kaapstad huisves die oudste gemeenskap van Moslems in Suid-Afrika. Enkele jare na die stigting van die Moederstad is in 1667 onder die gesag van die Verenigde Oos-Indiese Kompanjie die eerste Maleiers as slawe van Nederlands-Indië na die Nederlandse Kaapkolonie gebring. Hulle het 'n groot invloed op die Suid-Afrikaanse kookkuns en die ontstaan van Afrikaans uitgeoefen. Die Bo-Kaap het vanaf die 18de eeu tot die kulturele sentrum van die Kaapse Maleiers ontwikkel, nadat hulle uit slawerny vrygelaat is. Vandag bly omtrent 166 000 Kaapse Maleiers rondom Kaapstad, waarvan die oorgrote meerderheid Moslems is en Afrikaans praat. Nes hul moskees is die Kaapse Maleiers vir die vyf kramats rondom Kaapstad bekend wat as heiligdomme vir oorledene persoonlikhede dien. Van die kramats is dié van sjeik Yusuf van Gowa in Macassar, die kramate van Tuan Sayeed Alawie en sjeik Mohammed Hassan Ghaibie op Seinheuwel, die kramat van sjeik Abdurachman Matebe Shah in Constantia en die kramat van Sayed Abduraghman Motura op Robbeneiland.

In Kaapstad kom honderde Moslems tydens die laaste aand van Ramadan in Seepunt bymekaar om na die maan te kyk. Dié byeenkoms bring mense van alle vlakke van die samelewing bymekaar en elkeen bring iets saam om dit met ander tydens die breek van die vas te deel. Die Maghrib- of sonsondergebed word gemeenskaplik gedoen en die formele maansienresultate word bekend gemaak.

Eid-oel-Fiter word gevier deur in die oggend eers die moskee vir die Eidgebed by te woon. Vervolgens word gesinne en bure besoek. Kinders ontvang geskenke en geld van ouer lede van die gesin, verwante en bure. Die meeste mense dra nuwe klere met helder kleure, terwyl koekies, koeke, samoesas, pasteie en terte vir besoekers aangebied word. Middagete word gewoonlik in gesinsgroepe geniet.


</doc>
<doc id="109674" url="https://af.wikipedia.org/wiki?curid=109674" title="Juma Masjid-moskee">
Juma Masjid-moskee

Die Juma Masjid-moskee (Arabies: جمعة مسجد, "Juma Masjid", letterlik: "Moskee van Samekoms") is 'n moskee in Durban, KwaZulu-Natal, Suid-Afrika.

In Augustus 1881 het Aboobaker Amod Jhaveri en Hajee Mahomed Hajee Dada 'n plek in Greystraat (nou bekend as Doctor Yusuf Dadoo) van K. Moonsamy vir 115 pond gekoop met die doel om 'n moskee daar te bou. Dit is die eerste moskee wat in Durban gebou is en dit verteenwoordig die Moslembevolking van die stad.


</doc>
<doc id="109677" url="https://af.wikipedia.org/wiki?curid=109677" title="Onrusrivier">
Onrusrivier

Onrusrivier is 'n klein nedersetting in die Overberg-distriksmunisipaliteit in die Wes-Kaapprovinsie van Suid-Afrika.




</doc>
<doc id="109678" url="https://af.wikipedia.org/wiki?curid=109678" title="Rooistertvylvis">
Rooistertvylvis

Die Rooistertvylvis ("Pervagor janthinosoma") is 'n vis wat voorkom in die westelike Stille Oseaan, die Indiese Oseaan en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Redtail filefish". Die onvolwasse visse mag die Oos-Kaap bereik.

Die vis word tot 14 cm lank. Die voorste gedeelte van die lyf is donkerblou en die agterste helfte is groenbruin. Die stertvin is prominent oranje-rooi van kleur terwyl daar ook 'n swart streep op die kieue deksel is.

Die vis leef in tropiese strandmere en aflandige koraal- en rotsriwwe in water wat 2 tot 20 m diep is. Die vis is gebiedsgebonde en sku; hulle skuil soms die korale. Hulle is meestal ook alleenlopers en kom ook voor in pare. Die vis vreet alge en 'n verskeidenheid klein ongewerweldes.





</doc>
<doc id="109680" url="https://af.wikipedia.org/wiki?curid=109680" title="Brenthurst-biblioteek">
Brenthurst-biblioteek

Die Brenthurst-biblioteek in 'n privaat versameling van Africana in Parktown, Johannesburg.

Hierdie biblioteek het ontwikkel uit die persoonlike versamelings van sir Ernest Oppenheimer en Harry Oppenheimer. Alhoewel die klem in die versameling op Suider-Afrika lê, word die hele Afrika weerspieël.

Die versameling bestaan uit 'n 20 000 boeke, 2 000 pamflette, ou tydskrifte, landkaarte, kunswerke en skilderye (o.a. van Thomas Baines) en foto's (o.a. unieke foto's van mynboubedrywighede). In die manuskripversameling is briewe en dagboeke van sendelinge, vroeë reisigers, soldate en politici. Uit die versameling kan duidelik gesien word wat die belangstellings van die Oppenheimers was: geskiedenis, politiek, volkekunde, biografie, plant- en dierkunde.

In die biblioteek is ook die uitgewersmaatskappy en boekbindery Brenthurst Press gevestig. Hierdie firma is in 1974 gestig met as doel die publikasie van Africana en as kenmerk hoogstaande redigeer-, druk- en bindwerk.

Die besondere gebou waarin die biblioteek en uitgewer gehuisves word, is op 23 Februarie 1984 geopen. Dit is 'n ontwerp van die argitek Hans Hallen.

Navorsers kan die biblioteek slegs op afspraak besoek.



</doc>
<doc id="109681" url="https://af.wikipedia.org/wiki?curid=109681" title="Rugstekel-koeivis">
Rugstekel-koeivis

Die Rugstekel-koeivis ("Lactoria fornasini") is 'n vis wat voorkom in die Indiese Oseaan, die weste van die Stille Oseaan, die Rooisee en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Backspine cowfish".

Die vis word tot 15 cm lank. Daar is 'n doringagtige stekel op die in die middel van die rug. Die kleur van die vis varieer baie; dit kan geel wees met blou of pers kolletjies. Dit kan ook donkerbruin wees met pers kolletjies met geel rante. Die vis verander sy kleur na aanleiding van sy omgewing.

Hulle leef in tropiese strandmere, riviermondings en aflandige riwwe in water wat 1 tot 40 m diep is. Die vis is gewoonlik 'n alleenloper en vreet bodemongewerweldes.





</doc>
<doc id="109683" url="https://af.wikipedia.org/wiki?curid=109683" title="Maanafstand">
Maanafstand

Maanafstand is ’n meeteenheid in sterrekunde. Dit is die gemiddelde afstand tussen die middelpunt van die Aarde en dié van die Maan. Meer tegnies gesproke is dit die gemiddelde semi-hoofas van die geosentriese wentelbaan van die Maan. Dit word ook die Aarde-Maan-afstand of afstand na die Maan genoem en word dikwels aangedui as "LD" of formula_1. 

Die gemiddelde semi-hoofas het ’n waarde van 384 402 km. Die werklike afstand wissel na gelang van die Maan se wentelbaan, van 356 500 km by sy perigeum (naaste afstand) tot 406 700 km by sy apogeum (verste afstand), dus ’n verskil van 50 200 km.

Maanafstand word gewoonlik gebruik om die afstand van naby-aarde-voorwerpe aan te dui. Dit is ook ’n belangrike astronomiese data; dit help in die toets van swaartekragteorieë, soos algemene relatiwiteit, en die verfyning van ander astronomiese waardes soos aardmassa, aardradius en die Aarde se rotasie. 

Millimeter-presisie-metings van die maanafstand word gedoen deur die tyd te meet waarin lig beweeg tussen laserstasies op die Aarde en retro-reflektors wat op die Maan geplaas is.


</doc>
<doc id="109685" url="https://af.wikipedia.org/wiki?curid=109685" title="NG gemeente Hobhouse">
NG gemeente Hobhouse

Die NG gemeente Hobhouse is ’n gemeente in die Ring van Ficksburg van die Nederduitse Gereformeerde Kerk se Vrystaatse Sinode. Einde 2015 was hier 130 belydende en 26 dooplidmate, vergeleke met 230 en 55 sowat 30 jaar vantevore. Met sy stigting in 1913 was dit die 55ste gemeente in die Oranje-Vrystaat en die tweede van 16 wat in die dekade ná 1910 gestig is.

Die gemeente dra die naam van die Florence Nightingale van Suid-Afrika, Emily Hobhouse (1860–1926), wat veral onthou word vir die noodleniging wat sy tydens die Tweede Vryheidsoorlog onder die lydende en sterwende Boerevroue en -kinders in die konsentrasiekampe verrig het. Die dorpie Hobhouse is in 1912 aangelê op die plaas Poortjie en in die volgende jaar het dit munisipale status verkry. Om praktiese, opvoedkundige en ekonomiese redes is die aanleg van hierdie gemeenskap noodwendig gevind, maar pogings reeds van so vroeg as 1887 om ’n NG gemeente en dorp hier te stig, het telkens misluk. Hobhouse vorm ’n middelpunt tussen die gemeentes Wepener, Dewetsdorp, Thaba 'Nchu-Tweespruit en Ladybrand.

In 1905 is vergaderings gehou vir die oprigting van 'n kerkgeboutjie. Van die plase Fairhead, Groenkloof, Rozendale en Poortjie, is laasgenoemde die verkose standplaas vir dorp en kerkgebou. Ná die stigting van die dorp Hobhouse, is op 12 April 1913 ’n vergadering gehou waarop 'n komitee opdrag gekry het om reëlings vir stigting van die gemeente te tref. Dit is dan ook gedoen toe ooreenstemming tussen die Sentrale Ring (ds. P.S. van Heerden van Ladybrand, scriba) en die Suidelike Ring (ds. P.A.M. de Vos van Zastron, scriba) op 29 Augustus 1913 bereik is.

Volgens "Ons Kerk Album", wat vier jaar later gepubliseer is, is die gemeente amptelik gestig op 25 September 1913. Tot konsulent is benoem ds. J.F. Marais (Wepener se leraar van 1910 tot '14 en weer van 1920 tot '30. Vir eers moes die "palenkerk" of tabernakel vir die eredienste diens doen. Hoewel die kerkraad saam met die gemeente heel gou die eerste stappe tot die bou van ’n kerkgebou en pastorie gedoen, ’n boukommissie aangestel en ’n tender van £3 000 aangeneem het, kon weens die uitbreek van die oorlog in Europa en die onluste in die Unie (soos "Ons Kerk Album" die 1914-rebellie beskryf), aan dié planne geen uitvoer gegee word nie en is besluit om ’n noodkerkie van sowat £900 te bou en ’n pastorie van sowat £1 000. Ds. P.J. Pienaar van Dewetsdorp het die hoeksteen van die eerste kerkie is op 24 Julie 1915 gelê.

As eerste herder en leraar is prop. P.P. van der Merwe op 19 Junie 1915 plegtig georden en bevestig. Onder sy leiding is die noodkerkie op 13 November 1915 ingewy in die teenwoordigheid van ook di. N.J. van der Merwe (Wepener), P.J. Pienaar (Dewetsdorp) en eerw. C.J. Van R. Smit (Wepener). Die inwyding van die pastorie het gevolg op 27 April 1916. 

Ná agt jaar van vrugbare arbeid het ds. Van der Merwe van die gemeente afskeid geneem. Vervolgens is eerw. prop. J.D. Gertenbach in 1925 hier bevestig om ná 22 jaar van vrugbare diens na die gemeente Malopo te vertrek. Die gemeente se derde leraar, ds. J.H. van Wyk, is in 1948 deur sy vader, ds. T.I. van Wyk (Rietbron), en neef ds. J.H. van Wyk (Kraaifontein), georden en bevestig. 

Suid-Afrika se derde staatspresident, dr. N.J. Diederichs, sen. J.N. le Roux, eerw. B. van W. Zietsman en prof. dr. C. Badenhorst is seuns van die gemeente. Jan Diederichs (vader van dr. Diederichs) was 30 jaar lank scriba van die gemeente.

Sedert die stigting van die gemeente is hier sendingwerk gedoen en is baie vrug afgewerp onder die bekwame leiding van eerww. W.H. Scott, J.A.J. Steenkamp, V. du Plessis en J.L. du Rand. As vrug het reeds teen omstreeks 1950 onder meer 'n pragtige kerk en sewe skole hier gestaan. 'n Tak van die OVSB is in 1916 en van die OVV (Oranje-Vrouevereniging) in 1931 gestig. 





</doc>
<doc id="109691" url="https://af.wikipedia.org/wiki?curid=109691" title="Montenegryne">
Montenegryne

Die Montenegryne (Montenegryns: Црногорци / "Crnogorci", [tsr̩nǒɡoːrtsi] of [tsr̩noɡǒːrtsi]) is 'n Slawiese nasie en etniese groep inheems aan Montenegro en aangrensende lande van die Balkanskiereiland, wat Montenegryns, 'n Suid-Slawiese taal, as moedertaal praat. Hulle vorm die titulêre nasie van Montenegro en maak volgens die laaste sensus van 2011 omtrent 45% van dié land se bevolking uit.

Wêreldwyd leef sowat 500 000 Montenegryne, waarvan 278 865 in Montenegro. Daarbenewens vorm Montenegryne belangrike minderhede in Serwië, Bosnië en Herzegowina, Kroasië, Noord-Masedonië, Slowenië en Albanië. Naas Montenegryne vorm Serwiërs die grootste etniese minderheid in Montenegro met 178 110 (28,7%).

Montenegryne word soms as 'n subgroep van die Serwiërs en soms as 'n eie etniese groep langs ander Suid-Slawiese volke soos Bosniake, Bulgare, Kroate, Masedoniërs, Serwiërs en Slowene beskou. Hierdie definise hang af van die klassifikasie van hul moedertaal as 'n Serwiese dialek of as 'n selfstandige taal.


</doc>
<doc id="109693" url="https://af.wikipedia.org/wiki?curid=109693" title="DHL">
DHL

DHL is 'n internasionale dogtermaatskappy van die nasionale Duitse posonderneming Deutsche Post DHL. Oorspronklik was DHL 'n koerierdiens vir die versending van pakkette en briewe. Vandag is DHL 'n internasionale logistiekonderneming. Die maatskappy is in 1969 in San Francisco gestig. Die drie letters staan vir die drie familiename van die stigters daarvan: Adrian Dalsey, Larry Hillblom en Robert Lynn.



</doc>
<doc id="109695" url="https://af.wikipedia.org/wiki?curid=109695" title="Valsoog-tobie">
Valsoog-tobie

Die Valsoogtobie ("Canthigaster solandri") is 'n vis wat wydverspreid voorkom in die Indiese en Stille Oseaan en aan die ooskus van Afrika suidwaarts tot by die Oos-Kaap. In Engels staan die vis bekend as die "False-eye toby".

Die vis word tot 10 cm lank. Sy lyf is bruin tot oranjebruin en bedek met klein wit tot blougroen kolletjies. Die onderkant van die vis is wit. Daar is ook wit tot blougroen strepe oor die bek en rug. Daar is oog 'n groot donker vlek met wit rante op die basis van die dorsalevin.

Die vis leef in rotskusareas en vlak aflandige riwwe in water wat 1 tot 35 m diep is. Hier leef die visse oor bar areas, tussen korale en onder oorhange. Hulle kom in pare voor en vreet alge, korale en bodem ongewerweldes.





</doc>
<doc id="109698" url="https://af.wikipedia.org/wiki?curid=109698" title="Gelapte snellervis">
Gelapte snellervis

Die Gelapte snellervis ("Rhinecanthus rectangulus") is 'n vis wat voorkom in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die Oos-Kaap. In Engels staan die vis bekend as die "Patchy triggerfish".

Die vis word tot 25 cm lank. 'n Kenmerk is die breë, swart band wat diagonaal strek oor die lyf vanaf die oog tot by die analevin. Die vis leef in rotsagtige kus areas en vlak riwwe waar die water onstuimig is. Hulle kom selde voor in water wat dieper as 10m is. Die onvolwasse vissies word soms in getypoele gesien. Die vis is 'n alleenloper en gebiedsgebonde, dit bly altyd naby sy skuiling. Dit vreet alge, detritus en klein ongewerweldes.





</doc>
<doc id="109702" url="https://af.wikipedia.org/wiki?curid=109702" title="Subjektiewe welsyn">
Subjektiewe welsyn

Subjektiewe welsyn (SWS) verwys na die wyse waarop mense die kwaliteit van hulle lewe ervaar en behels emosionele reaksies en kognitiewe beoordeling. Sielkundiges definieer geluk as 'n kombinasie van lewenstevredenheid en die relatiewe frekwensie van positiewe en negatiewe affek. SWS omvat dus gemoedstoestande en emosies sowel as evaluerings van 'n persoon se tevredenheid met algemene en spesifieke areas van sy lewe. Konsepte wat deur SWS omvat word, sluit in positiewe en negatiewe affek, geluk, en lewenstevredenheid. Positiewe sielkunde is veral gemoeid met die studie van SWS. SWS is geneig om oor die lange duur stabiel te wees en hou sterk verband met persoonlikheidseienskappe. Daar bestaan getuienis dat gesondheid en SWS mekaar wedersyds beïnvloed, aangesien goeie gesondheid dikwels met geluk geassosieer word, en 'n aantal studies het bevind dat positiewe emosies en optimisme 'n voordelige uitwerking op gesondheid kan hê.

Diener et al. redeneer dat die verskeie komponente van SWS bepaalde konstrukte verteenwoordig wat afsonderlik verstaan moet word, al hou hulle sterk verband met mekaar. SWS kan dus eerder as "'n algemene area van wetenskaplike belang" as 'n "enkele spesifieke konstruk" beskou word. Weens die spesifieke fokus op die "subjektiewe "aspekte van welsyn, word "objektiewe" toestande soos materiële omstandighede of gesondheid gewoonlik by definisies van SWS uitgesluit, alhoewel dit 'n invloed op die gradering van SWS kan hê. Definisies van SWS fokus dus op 'n persoon se evaluering van sy/haar eie lewe, insluitend emosionele ervarings van genot teenoor pyn as reaksie op spesifieke gebeure, en kognitiewe evaluerings van dit wat 'n persoon as 'n goeie lewe beskou. Komponente van SWS wat op affek betrekking het, sluit in positiewe affek (die ervaring van aangename emosies en gemoedstoestande) en lae negatiewe affek (ervaring van onaangename, ontstellende emosies en gemoedstoestande), sowel as 'n "algehele affek" of "hedonistiese balans". Laasgenoemde word as die totale ekwilibrium tussen positiewe en negatiewe affek gedefinieer en word gewoonlik as die verskil tussen die twee gemeet. Daar is 'n dikwels 'n hoë korrelasie tussen 'n hoë positiewe affek en lae negatiewe affek, maar dit is nie altyd die geval nie.

Daar is twee komponente van SWS. Die een is Affekbalans en die ander is Lewenstevredenheid. 'n Individu se tellings volgens hierdie twee maatstawwe word opgetel om 'n totale SWS-telling te bepaal. In sommige gevalle word hierdie tellings apart gehou.

Affekbalans verwys na die emosies, gemoedstoestande en gevoelens wat 'n persoon beleef. Dit kan almal positief, almal negatief of 'n kombinasie van positief en negatief wees. Daar is navorsing wat toon dat gevoelens van beloning van positiewe en negatiewe affek onderskei word.

Lewenstevredenheid ('n persoon se algemene beoordeling van sy lewe) en tevredenheid op spesifieke lewensterreine (bv. werkstevredenheid) word as kognitiewe komponente van SWS beskou. Die term "geluk" word ook dikwels met SWS geassosieer en word onder andere omskryf as die "bevrediging van begeertes en doelwitte" (wat met lewenstevredenheid verband hou), as 'n "oorheersing van positiewe oor negatiewe affek" (wat met emosionele komponente van SWS verband hou), as "vergenoegdheid", en as 'n "volgehoue, optimistiese gemoedstoestand", en kan 'n affektiewe evaluering van 'n mens se lewe as geheel impliseer. Lewenstevredenheid word ook soms as die "stabiele" komponent in 'n persoon se lewe beskou. Affektiewe konsepte van SWS kan in terme van kortstondige emosionele toestande sowel as langertermyn gemoedstoestande en neigings beskou word (i.e. hoeveel positiewe en/of negatiewe affek 'n persoon oor die algemeen binne 'n bepaalde tydperk ervaar). Lewenstevredenheid, en in sommige studies, geluk, word oor die algemeen oor 'n lang tydperk, tot en met 'n leeftyd, geëvalueer. "Lewenskwaliteit" is ook al as 'n konseptualisering van SWS bestudeer. Alhoewel die presiese definisie daarvan wissel, word dit gewoonlik as 'n akkumulasie van welsyn oor verskeie lewensterreine gemeet en kan dit subjektiewe sowel as objektiewe komponente insluit.

Lewenstevredenheid en Affekbalans word gewoonlik afsonderlik en onafhanklik van mekaar gemeet. Lewenstevredenheid word normaalweg aan die hand van 'n selfverslag geëvalueer. 'n Algemene meetinstrument vir lewenstevredenheid is vraelyste. Affekbalans word ook oor die algemeen met behulp van 'n selfverslagmetode gemeet. 'n Voorbeeld van 'n meetinstrument van Affekbalans is PANAS (Positiewe Affek Negatiewe Affek Skedule). Die probleem met die huidige meetinstrumente van lewenstevredenheid en affekbalans is dat dit selfverslae is; deelnemers kan jok of ten minste nie die volle waarheid op die vraelyste invul nie. Deelnemers kan jok of sekere inligting weerhou omdat hulle óf verleë is óf invul wat hulle dink die navorser in die uitslae wil sien. Ten einde meer akkurate uitslae te verkry, word ander meetinstrumente gebruik om 'n persoon se SWS te bepaal. Een manier om te staaf of te bevestig of die uitslae van die selfverslag akkuraat is, is deur informantverslae. Informantverslae word aan die deelnemer se naaste vriende en familie gegee en hulle word gevra om 'n vraelys of vorm oor die deelnemer se gemoedstoestand, emosies en algemene lewenstyl in te vul. Die deelnemer kan in die selfverslag skryf dat hy baie gelukkig is, maar sy vriende en familie kan meen dat hy altyd neerslagtig is. So 'n duidelike weerspreking sal tot onakkurate uitslae lei. Nog 'n metode waarmee 'n beter begrip van die ware resultate verkry kan word, is deur ESM, oftewel die Experience Sampling Method. Deelnemers ontvang 'n bieper/roeper wat deur die loop van die dag 'n geluid maak. Telkens wanneer die bieper/roeper afgaan, hou die deelnemer op waarmee hy besig is en maak 'n aantekening van daardie betrokke aktiwiteit en sy huidige gemoedstemming en gevoelens. Deur dit vir 'n tydperk van 'n week of 'n maand te monitor, sal navorsers 'n beter begrip van die individu se ware emosies, gemoedstemmings en gevoelens verkry. 'n Derde meetinstrument om geldigheid te verseker is die Day Reconstruction Method. Deelnemers hou dagboek van die vorige dag se aktiwiteite. Hulle word dan gevra om elke aktiwiteit te beskryf en 'n verslag te skryf oor hoe hulle gevoel het, wat hulle gemoedstemming was en enige emosies wat na vore gekom het. Ten einde 'n akkurate uitslag te verseker, maak navorsers dikwels gebruik van 'n selfverslag in kombinasie met een van die ander bogenoemde meetinstrumente. Daar word gesê dat 'n persoon met 'n hoë lewenstevredenheid en 'n positiewe affekbalans 'n hoë SWS het.

Teorieë oor die oorsake van SWS is geneig om óf bo-na-onder óf onder-na-bo-invloede te beklemtoon.

In die bo-na-onder beskouing word 'n persoon se ervaring van gebeure deur algemene persoonlikheidskenmerke beïnvloed. Individue mag dus oor die algemeen geneig wees om die lewe deurlopend positief of negatief te ervaar, afhangende van hulle stabiele persoonlikheidstrekke. Bo-na-onder teorieë van SWS voer aan dat mense 'n genetiese predisposisie het om gelukkig of ongelukkig te wees en dat hierdie predisposisie hulle SWS-"vaste punt" bepaal. Die Vaste Punt-teorie impliseer dat 'n persoon se basislyn- of ekwilibriumvlak van SWS 'n resultaat van oorerflike eienskappe is en dus by geboorte reeds amper volledig voorafbeskik is. Bewyse vir hierdie genetiese predisposisie spruit uit gedragsgenetiese studies waar bevind is dat positiewe en negatiewe affek albei 'n hoë oorerflikheid het (onderskeidelik 40% en 55% in een studie). Verskeie tweelingstudies bevestig die Vaste Punt-teorie, maar dit ontken ook nie die moontlikheid dat individue langtermynveranderinge in SWS kan ervaar nie.

Volgens Diener et al. is oorerflikheidstudies beperk daarin dat dit die langtermyn-SWS van 'n groep persone in 'n moderne Westerse samelewing beskryf, maar nie noodwendig van toepassing is op meer ekstreme omgewings wat 'n invloed op SWS kan hê nie. Verder is daar nie absolute aanwysers van genetiese effek nie en bestaan daar teenstrydighede in die verskillende studies se oorerflikheidsberamings.

Verdere bewyse vir 'n genetiese vatbaarheid ten opsigte van SWS spruit uit bevindings dat persoonlikheid 'n groot invloed op langtermyn-SWS het. Dit het tot die "dinamiese ekwilibriummodel "van SWS gelei. Volgens hierdie model skep 'n individu se persoonlikheid 'n basislyn vir emosionele reaksies. Eksterne gebeure kan mense van die basislyn laat afwyk, soms dramaties, maar hierdie verskuiwings is geneig om vir beperkte tydperke te wees, en die meeste mense sal uiteindelik na hulle basislyn toe terugkeer.

Vanuit 'n onder-na-bo perspektief verteenwoordig geluk 'n akkumulasie van gelukkige ervarings. Bo-na-onder invloede behels eksterne ervarings en breë situasionele en demografiese faktore, insluitend gesondheid en huwelikstatus. Onder-na-bo benaderings is gebaseer op die idee dat daar universele basiese menslike behoeftes is en dat die vervulling daarvan tot geluk lei. Hierdie beskouing word ondersteun deur bewyse dat daagliks aangename gebeure met 'n toename in positiewe affek geassosieer word, en daagliks onaangename gebeure of probleme met 'n toename in negatiewe effek verband hou.

Volgens navorsing is eksterne gebeure egter vir 'n veel kleiner gedeelte van die variansie in selfverslae van SWS verantwoordelik as bo-na-onder faktore, soos persoonlikheid. 'n Teorie wat die beperkte impak van eksterne gebeure moontlik kan verklaar, is hedonistiese aanpassing. Volgens hierdie teorie, wat oorspronklik op die konsep van 'n "hedonistiese trapmeul" gebaseer is, sal positiewe of negatiewe gebeure 'n tydelike invloed op gevoelens van SWS hê, maar met verloop van tyd is mense geneig om aan hulle omstandighede gewoond te raak en na hulle persoonlike SWS-"vaste punt" of basislynvlak toe terug te keer.

Volgens die hedonistiese trapmeul-teorie is daar oorspronklik voorgehou dat die meeste mense na 'n neutrale vlak van SWS (nie gelukkig of ongelukkig nie) toe terugkeer namate hulle aan gebeure gewoond raak. Latere navorsing het egter getoon dat die meeste mense se basislynvlak van SWS na die positiewe neig, aangesien die meeste persone rapporteer dat hulle oor die algemeen taamlik gelukkig is en gewoonlik 'n positiewe gemoedstemming ervaar wanneer hulle nie spesifiek teëspoed ondervind nie. Bykomende verfyning van hierdie teorie het getoon dat mense nie eenders by alle lewensgebeure aanpas nie; ons is geneig om vinnig by sekere gebeure (bv. gevangeneming), stadig by ander (bv. die dood van 'n geliefde), of glad nie by sekeres (bv. geraas en seks) aan te pas nie.

'n Aantal studies het bevind dat daar 'n noue verband tussen SWS-konstrukte en 'n verskeidenheid persoonlikheidstrekke, insluitend dié in die vyffaktormodel, is. Bevindings van verskeie persoonlikheidstudies toon dat genetika vir 20-48% van die variansie in die Vyffaktormodel verantwoordelik is en dat die variansie in subjektiewe welsyn ook oorerflik is. Veral neurotisisme voorspel 'n swakker subjektiewe welsyn terwyl ekstraversie, inskiklikheid, konsensieusheid en openheid vir ervaring geneig is om 'n hoër subjektiewe welsyn te voorspel. In 'n meta-analise is daar bevind dat neurotisme, ekstraversie, inskiklikheid en konsensieusheid 'n opvallende verwantskap met alle bestudeerde fasette van SWS (positiewe, negatiewe en algehele affek; geluk; lewenstevredenheid; en lewenskwaliteit) toon. Neurotisme was die grootste voorspeller van algehele SWS en is die grootste voorspeller van negatiewe affek.

Alhoewel 'n groot aantal persoonlikheidseienskappe met SWS-konstrukte verband hou, toon intelligensie 'n onbeduidende verwantskap. Positiewe affek word die sterkste deur ekstraversie voorspel, in 'n mindere mate deur inskiklikheid en nog minder deur openheid vir ervaring. Geluk is die sterkste deur ekstraversie en tweedens deur neurotisme voorspel, en in 'n mindere mate deur die ander drie faktore. Lewenstevredenheid is in 'n aansienlike mate deur neurotisme, ekstraversie, inskiklikheid en konsensieusheid voorspel. Lewenskwaliteit is baie sterk deur neurotisme voorspel, daarna deur ekstraversie en konsensieusheid en in 'n mindere mate deur inskiklikheid en openheid vir ervaring. Een studie het getoon dat subjektiewe welsyn geneties nie van persoonlikheidseienskappe onderskei kan word nie, veral dié wat emosionele stabiliteit (lae Neurotisme), sosiale en fisieke aktiwiteit (hoë Ekstraversie) en selfbeheersing (hoë Konsensieusheid) weerspieël.

DeNeve (1999) redeneer dat daar drie neigings in die verhouding tussen persoonlikheid en SWS is. In die eerste plek is daar 'n noue verband tussen SWS en eienskappe wat met emosionele neigings (emosionele stabiliteit, positiewe affek en spanning) geassosieer word. Tweedens is eienskappe wat verhoudings versterk (bv. vertroue, erkenning), belangrik vir subjektiewe welsyn. Gelukkige persone het gewoonlik goeie verhoudings en weet hoe om dit te koester. Derdens is die manier waarop mense oor gebeure dink en dit verklaar, belangrik vir subjektiewe welsyn. Om gebeure optimisties te beoordeel, 'n gevoel van beheer te hê en aktiewe hanteringspogings aan te wend, fasiliteer subjektiewe welsyn. Vertroue, 'n eienskap wat met SWS verband hou, in teenstelling met sinisme, beteken dat 'n persoon eerder positiewe as negatiewe toeskrywings aan ander sal maak. Positiewe, optimistiese toeskrywings in plaas van negatiewe, pessimistiese toeskrywings fasiliteer subjektiewe welsyn.

Die verwante eienskap eudaimonia, of psigologiese welsyn, is ook oorerflik. Die bevindings van een studie ondersteun vyf onafhanklike genetiese meganismes wat die Ryff-fasette van psigologiese welsyn onderlê. Dit lei tot 'n genetiese eudaimonia-konstruk ten opsigte van algemene selfbeheersing, en vier ondergeskikte biologiese meganisme wat die psigologiese vermoëns, naamlik doelgerigtheid, agentskap, groei en positiewe sosiale verhoudings moontlik maak.

'n Persoon se vlak van subjektiewe welsyn word deur baie verskillende faktore bepaal waarvan sosiale invloede 'n vername faktor blyk te wees. Resultate van die bekende

Die studie van SWS is 'n hooffokus van positiewe sielkunde Positiewe sielkunde het die lig gesien toe Seligman en Csikszentmihalyi (2000) geïdentifiseer het dat sielkunde nie slegs die studie van patologie, swakheid en skade is nie; dit is ook die studie van sterkte en deug. Navorsers in positiewe sielkunde het daarop gewys dat die najaag van geluk in byna elke bestudeerde kultuur as een van die belangrikste doelwitte in die lewe beskou word. Om individuele verskille in SWS te verstaan, is van sleutelbelang in die positiewe sielkunde, veral wanneer daar gekyk word waarom sekere mense gelukkiger as ander is. Verder het positiewe sielkunde ondersoek hoe mense hulle SWS-vlak kan verbeter en hierdie verbeterings oor die langer termyn kan handhaaf in plaas daarvan om na die basislyn toe terug te keer. Volgens Lyubomirsky (2001) word SWS beïnvloed deur 'n kombinasie van persoonlikheid/genetika (studies toon dat genetiese invloede gewoonlik vir 35-50% van die variansie in gelukvlakke verantwoordelik is), eksterne omstandighede, en aktiwiteite wat SWS affekteer. Sy voer aan dat die verandering van 'n persoon se eksterne omstandighede gewoonlik 'n tydelike uitwerking op SWS het terwyl deelname aan aktiwiteite (psigies en/of fisiek) wat SWS verhoog, tot meer blywende verbeterings in SWS kan lei.
Daar is bevind dat daar 'n positiewe verhouding tussen die volume grysstof in die regterprekuneus en 'n persoon se subjektiewe gelukstatus bestaan. Interessant genoeg het 'n ses week lange bewustheids(mindfulness)-gebaseerde intervensie met 'n noemenswaardige toename van grysstof in die prekuneus gekorreleer.

Navorsing dui daarop dat daar 'n verband tussen rykdom en heelwat positiewe lewensuitkomste is. Hierdie uitkomste sluit in: persone geniet beter gesondheid en geestesgesondheid, 'n langer lewe, laer voorkoms van kindersterftes, beleef minder spanningsvolle lewensgebeurtenisse, en is minder gereeld die slagoffers van geweldsmisdade. Navorsing toon egter dat rykdom 'n kleiner impak op SWS het as wat mense normaalweg dink, selfs al is daar 'n korrelasie tussen hoër inkomstes en lewenstevredenheidsverslae.

In 'n studie deur Aknin, Norton, & Dunn (2009), het navorsers deelnemers uit die hele inkomstespektrum gevra om hulle eie geluk te beoordeel en om die geluk van ander mense en hulleself op ander inkomstevlakke te voorspel. In studie 1 het voorspelde geluk tussen 2,4 – 7,9 gewissel terwyl werklike geluk het tussen 5,2 – 7,7 gelê het. In studie 2 het voorspelde geluk tussen 15 – 80 gewissel terwyl werklike geluk tussen 50 – 80 gelê het. Hierdie bevindings toon dat mense glo dat rykdom meer geluk bring as wat in werklikheid die geval is. Van die navorsing toon wel dat alhoewel sosio-ekonomiese statusvlakke nie met groter geluk korrespondeer nie, grade van sosiometriese status (status in vergelyking met mense wat daagliks teëgekom word) wel met verhoogde subjektiewe welsyn korreleer, meer as die invloed van ekstroversie en ander faktore.

Die Easterlin-paradoks voer ook aan dat daar geen verband tussen 'n samelewing se ekonomiese onwikkeling en dié se gemiddelde vlak van geluk is nie. Die Easterlin het  na die verhouding tussen geluk en Bruto Binnelandse Produk (BBP) tussen en binne lande gekyk. Daar is drie verskillende verskynsels wat in ag geneem moet word wanneer die verband tussen geld en subjektiewe welsyn ondersoek word; stygende BBP binne 'n land, relatiewe inkomste binne 'n land en verskille in BBP tussen lande.

Meer spesifiek, wanneer vergelykings tussen lande getref word, is die Afnemende Grensnut van Inkomste (AGI) een beginsel wat vasstaan. Veenhoven (1991) het gesê: "Ons sien nie net 'n duidelike positiewe verhouding [tussen geluk en BBP per capita] nie, maar ook 'n kromlynige patroon wat suggereer dat rykdom aan 'n wet van afnemende opbrengs van geluk onderwerp is." Bedoelende 'n verhoging van $1 000 in reële inkomste raak progressief kleiner hoe hoër die aanvanklike inkomstevlak is; dit het dus 'n kleiner impak op subjektiewe welsyn. Easterlin (1995) het bewys dat die AGI geldig is wanneer verskillende lande vergelyk word, maar nie wanneer daar na stygende bruto binnelandse produk binne lande gekyk word nie.

Daar bestaan substansiële positiewe assosiasies tussen gesondheid en SWS; mense wat hulle algemene gesondheid as "goed" of "uitstekend" beoordeel, is geneig om beter SWS te ervaar as diegene wat hulle gesondheid as "gemiddeld" of "swak" beoordeel. 'n Meta-analise het bevind dat daar 'n groter verband tussen selfbeoordelings van algemene gesondheid en SWS teenoor doktersevaluerings van gesondheid en SWS is. Die verhouding tussen gesondheid en SWS kan tweerigting van aard wees. Daar is bewyse dat goeie subjektiewe welsyn tot beter gesondheid bydra.
'n Oorsig van longitudinale studies het bevind dat aanduidings van basislyn subjektiewe welsyn-konstrukte soos optimisme en positiewe affek 'n langertermyn-gesondheidstatus en mortaliteit voorspel. Aan die ander kant het 'n aantal studies getoon dat basislyndepressie swakker langertermyn-status en mortaliteit voorspel. Basislyngesondheid het heel moontlik 'n oorsaaklike invloed op subjektiewe welsyn, maar dit is moeilik om oorsaaklikheid vas te stel. 'n Aantal studies het bevind dat positiewe emosies en optimisme 'n voordelige impak op kardiovaskulêre gesondheid en immuunwerking het. Gemoedsveranderinge word ook met veranderinge in immuun- en kardiovaskulêre response geassosieer. Daar is bewyse dat intervensies wat subjektiewe welsyn verbeter, 'n voordelige uitwerking op gesondheidsaspekte kan hê. Daar is bevind dat meditasie en ontspanningsoefeninge positiewe affek laat toeneem en bloeddruk laat daal. Daar bestaan nog onsekerheid oor die effek van spesifieke soorte subjektiewe welsyn. Hoe blywend die effek van gemoedstemming en emosies op gesondheid is, is steeds onduidelik. Dit is ook onduidelik of gesondheid deur sommige soorte subjektiewe welsyn in onafhanklikheid van ander voorspel word. Nog 'n voorbeeld wat na meditasie en ontspanningstegnieke verwys, is kerkbywoning. Howard Mumford Jones voer aan dat kerke 'n plek is waar mense voel hulle behoort. Meditasie het die vermoë om geluk te laat toeneem, want dit kan selfvertroue verbeter en angstigheid verminder, wat uiteindelik tot 'n toename in jou gevoel van welsyn lei. Dit blyk ook dat die ontwikkeling van persoonlike sterk punte en hulpmiddels soos humor, sosiale en/of dieregeselskap en daaglikse aktiwiteite mense help om aanvaarbare SWS-vlakke te handhaaf, ondanks die teenwoordigheid van depressie-, angs- en stressimptome.

Navorsing toon dat die evaluering van 'n pasiënt se geluk een van die belangrikste dinge is wat 'n dokter kan doen om die pasiënt se gesondheid en langlewendheid te voorspel. In gesondheidsbewuste moderne samelewings word daar oormatig op eetgewoontes en oefening gefokus en besef die meeste mense nie dat emosies 'n noodsaaklike komponent van gesondheid is nie. Volgens Diener & Biswas-Diener word mense wat gelukkig is, minder siek as ongelukkige mense. Daar is drie soorte gesondheid: morbiditeit, oorlewing en langlewendheid. Bewyse toon dat al drie deur geluk verbeter kan word:

Daar is verskeie terreine wat vermoedelik tot subjektiewe welsyn bydra. In 'n studie deur Hribernik en Mussap (2010) is daar bevind dat vryetydstevredenheid unieke variansie in lewenstevredenheid voorspel; daarom dan die insluiting daarvan as 'n lewensterrein wat tot subjektiewe welsyn bydra. Verder is daar 'n wisselwerking tussen verhoudingstatus en ouderdomsgroep en geslag wat verskille in vryetydstevredenheid betref. Die verhouding tussen vryetydstevredenheid en lewenstevredenheid word egter gereduseer wanneer die impak van kernaffek (onderliggende gemoedstoestand) in ag geneem word. Dit suggereer dat vryetydstevredenheid hoofsaaklik deur 'n individu se subjektiewe welsynsvlak, soos verteenwoordig deur die kernaffek, beïnvloed word. Dit het implikasies vir moontlike beperkings in die mate waartoe vryetydstevredenheid bo reeds bestaande welsyns- en gemoedsvlakke kan styg.

Alhoewel dit blyk dat alle kulture waarde heg aan geluk, verskil hulle in hul siening van geluk. Daar is ook bewyse dat mense in meer individualistiese kulture geneig is om hulleself 'n hoër subjektiewe welsynstelling as mense in meer kollektivistiese kulture te gee.

Voorspellers van geluk in Westerse kulture sluit elemente in wat persoonlike onafhanklikheid, 'n gevoel van persoonlike agentskap en selfuitdrukking ondersteun. In Oorsterse kulture fokus voorspellers van geluk op 'n interafhanklike self wat onskeibaar van betekenisvolle ander is. Vergeleke met mense in individualistiese kulture is mense in kollektivistiese kulture meer geneig om hulle beoordeling van lewenstevredenheid te baseer op die mate waarin betekenisvolle ander hulle lewe beoordeel as op die balans van innerlike emosies wat as aangenaam of onaangenaam ervaar word. Aangename emosionele ervarings het 'n sterker sosiale komponent in Oos-Asiatiese kulture in vergelyking met Westerse kulture. Mense in Japan is byvoorbeeld meer geneig om geluk met emosies rondom interpersoonlike betrokkenheid (soos vriendskaplike emosies) te assosieer terwyl mense in die Verenigde State meer geneig is om geluk met emosies van interpersoonlike onbetrokkenheid (bv. trots) te assosieer. Daar is ook kulturele verskille in motiewe en doelwitte wat met geluk geassosieer word. In vergelyking met Europese Amerikaners is Asiatiese Amerikaners geneig om groter geluk te ervaar nadat doelwitte bereik is wat deur betekenisvolle ander goedgekeur word. Daar is ook bewyse dat daar in Westerse kulture 'n groter verband tussen SWS en 'n hoë selfagting, 'n gevoel van persoonlike beheer en 'n volgehoue gevoel van identiteit is. Dit is egter nie te sê dat hierdie dinge onbelangrik vir SWS in Oosterse kulture is nie. Navorsing toon dat selfs binne Oosterse kulture mense met 'n hoë selfagting en 'n meer volgehoue gevoel van identiteit ietwat gelukkiger as diegene is by wie hierdie eienskappe laer is. Daar is geen bewyse dat 'n lae selfagting en so meer in enige bekende kultuur vir SWS voordele inhou nie.

'n Groot hoeveelheid navorsingsbewyse het bevestig dat mense in individualistiese samelewings hoër vlakke van geluk as mense in kollektivistiese samelewings rapporteer en dat sosio-ekonomiese faktore alleen nie voldoende is om hierdie verskil te verklaar nie. Benewens politieke en ekonomiese verskille, verskil individualistiese teenoor kollektivistiese nasies ten opsigte van 'n verskeidenheid psigologiese eienskappe wat met SWS verband hou, soos emosienorme en gesindhede met betrekking tot die uitdrukking van emosionele behoeftes. Kollektivistiese kulture is op die oortuiging gebaseer dat die individu ten voordele van die groter sosiale eenheid bestaan terwyl meer individualistiese kulture die teenoorgestelde glo. Kollektivistiese kulture beklemtoon die handhawing van die sosiale orde en harmonie en verwag dus van individue om hulle persoonlike begeertes, indien nodig, te onderdruk ten einde kollektiewe belange te bevorder. Hierdie kulture beskou selfregulering dus as belangriker as selfuitdrukking of individuele regte. Individualistiese kulture beklemtoon elke persoon se onvervreembare waarde en verwag van individue om selfbepalend en selfonderhoudend te word. Alhoewel mense in kollektivistiese kulture geluk mag put uit die sosiale goedkeuring wat hulle kry wanneer hulle hul eiebelang onderdruk, wys navorsing daarop dat selfuitdrukking 'n groter "geluksopbrengs" lewer as wanneer daar na eksterne goedkeuring gesoek word.




</doc>
<doc id="109703" url="https://af.wikipedia.org/wiki?curid=109703" title="Boemerang-snellervis">
Boemerang-snellervis

Die Boemerang-snellervis ("Sufflamen bursa") is 'n vis wat wydverspreid voorkom in die Indiese- en Stille oseane en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Boomerang triggerfish".

Die vis word tot 25 cm lank. Die vis is donkerbruin met 'n wit pens. Daar is twee geel geboë strepe vanaf die pektoralevin se basis tot by die eerste dorsale vin. Die vis kan die strepe se kleur verander na bruin afhangende van sy gemoed.

Hulle leef in tropiese strandmere en aflandige koraal- en rotsriwwe in water wat 3 tot 90m diep is. Die vis is gewoonlik alleenlopers. Hulle vreet alge, slakke en seekastaiings. Die spesie is redelik volop.





</doc>
<doc id="109707" url="https://af.wikipedia.org/wiki?curid=109707" title="Halfmaan-snellervis">
Halfmaan-snellervis

Die Halfmaan-snellervis ("Sufflamen chrysopterum") is 'n vis wat voorkom in die Indiese- en westelike Stille oseane en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Halfmoon triggerfish".

Die vis word tot 30 cm lank. Die vis is donkerbruin van kleur met 'n bloupers ken en maag. Daar is 'n vertikale, geel streep agter die oë en die geelbruin stertvin se rant is wit. Die vis kan sy kleur verander na geelbruin. Die onvolwasse visse is wit met 'n bruin rug.

Die vis leef in tropiese strandmere en rotsriwwe in water wat 5 tot 30 m diep is. Hulle is alleenlopers, gebiedsgebonde en sku. Hulle vreet skaaldiere soos slakke en seekastaiings. Die spesie is volop.





</doc>
<doc id="109709" url="https://af.wikipedia.org/wiki?curid=109709" title="Akademia">
Akademia

Akademia is ’n Suid-Afrikaanse privaat verskaffer van hoëronderwys in Afrikaans. Dit vorm deel van die Solidariteitbeweging en is in 2011 gestig.

Weens druk op voormalige Afrikaanse tersiêre instellings om Engels in plek van Afrikaans as voertaal aan te neem het die Afrikaanse hoëronderwysaanbod drasties gekrimp in Suid-Afrika en Akademia poog om hierdie gaping te vul. Akademia se voertaal is dienooreenkomstig Afrikaans. Akademia is geakkrediteer deur die Hoër Onderwyskwaliteitskomitee van die Raad op Hoëronderwys in Suid-Afrika.


Akademia se ""kampusse"" verskil effens van die tradisionele universiteitskampus deurdat dit hoofsaaklik van tegnologie en afstandleer gebruik maak. Die kampusse word studiesentrums genoem. Studente het by hierdie studiesentrums toegang tot gratis internet om van die aanlyngeriewe soos "Die Spens" (Akademia se aanlynstelsel en biblioteek) gebruik te maak. Verder kan die studente ook konferensies en klasse digitaal bywoon by hierdie sentrums.

Akademia het tans 12 studiesentrums in vier provinsies van Suid-Afrika, nl. Gauteng, Oos-Kaap, Vrystaat, Wes-Kaap en één in Namibië.

Studiesentrums volgens naam:




</doc>
<doc id="109710" url="https://af.wikipedia.org/wiki?curid=109710" title="Toom-snellervis">
Toom-snellervis

Die toom-snellervis ("Sufflamen fraenatum") is 'n vis wat wydverspreid voorkom in die Indiese- en Stille oseane, Oman en aan die ooskus van Afrika suidwaarts tot by die Oos-Kaap. In Engels staan die vis bekend as die "Bridle triggerfish".

Die vis word tot 38 cm lank. Die vis kan sy kleur verander van ligbruin tot donkerbruin. Die mannetjies het 'n pienkerige geel merk om die bek wat die toomeffek gee. Die onvolwasse visse is wit met 'n bruin rug en golfvormige horisontale strepe oor die kante.

Die vis leef aflandig in koraal- en rotsriwwe in water wat 8 tot 150 m diep is. Hulle is alleenlopers en vreet skaaldiere, spons en ander vis.





</doc>
<doc id="109712" url="https://af.wikipedia.org/wiki?curid=109712" title="Gestreepte snellervis">
Gestreepte snellervis

Die Gestreepte snellervis ("Xanthichthys lineopunctatus") is 'n vis wat voorkom in die westelike Stille Oseaan, die Indiese Oseaan en aan die ooskus van Afrika suidwaarts tot by Port Alfred. In Engels staan die vis bekend as die "Striped triggerfish".

Die vis word tot 30 cm lank. Die vis het 'n groot geronde bors en 'n liggrys lyf waarop donker horisontale strepies aan die bokant en kolletjies aan die onderkant voorkom. Die boonste gedeelte van die kop is grysbruin met drie horisontale blou na bruin strepe op die wange. Beide die dorsale- en analevinne se basisrant is swart. Die stertvin het 'n prominente rooibruin rant.

Die vis leef in aflandige koraal- en rotsriwwe in water wat 20 tot 60 m diep is. Hulle is gewoonlik alleenlopers maar kan ook in klein, los groepies voorkom. Die vis vreet plankton wat bo die riwwe dryf. Die spesie is seldsaam.





</doc>
<doc id="109715" url="https://af.wikipedia.org/wiki?curid=109715" title="Hoektand-tuna">
Hoektand-tuna

Die Hoektand-tuna ("Gymnosarda unicolor") is 'n vis wat voorkom in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Dogtooth tuna".

Die vis word tot 180 cm lank. Dit het 'n robuuste, silwer lyf en die bek is vol slagtande. Die punte van die agterste dorsale- en analevinne is wit. Die sylyn staan uit.

Hulle besoek gereeld die dieper gedeeltes van strandmere, steil kanale en die buitenste hellings van riwwe in water wat 1 tot 60m diep is. Hulle is alleenlopers of kom in klein groepies voor. Dit is 'n roofvis en raar in Suid-Afrikaanse waters. Hulle jag graag die piesangvisse.





</doc>
<doc id="109719" url="https://af.wikipedia.org/wiki?curid=109719" title="Orde van Ikhamanga">
Orde van Ikhamanga

Die Orde van Ikhamanga is 'n Suid-Afrikaanse eerbetoning. Dit is op 30 November 2003 ingestel en word deur die President van Suid-Afrika toegeken aan presteerders in kuns, kultuur, literatuur, musiek, joernalistiek en sport (wat aanvanklik deur Orde van die Kremetart vereer is). Die orde bestaan uit drie klasse:

"Ikhamanga" is die Xhosa-naam vir die strelitziablom.


</doc>
<doc id="109720" url="https://af.wikipedia.org/wiki?curid=109720" title="Moldawiërs">
Moldawiërs

Die Moldawiërs of Moldowiërs (Moldawies/Roemeens: "moldoveni" [moldoˈvenʲ]) is 'n nasie en etniese groep inheems aan Moldowa en aangrensende lande, wat Moldawies of Roemeens, 'n Romaanse taal, as moedertaal praat. Hulle vorm die titulêre nasie van Moldowa en maak volgens die laaste sensus van 2014 omtrent 56,8% van dié land se bevolking uit.

Wêreldwyd leef omtrent 3,4 miljoen Moldawiërs, waarvan sowat 2,7 miljoen in Moldowa. Daarbenewens vorm Moldawiërs belangrike minderhede in Oekraïne met 258 619 en in Rusland met 258 619. Naas Moldawiërs vorm Roemene die grootste etniese minderheid in Moldowa met 675 881 (23,2%), gevolg deur Oekraïners met 221 409 (7,6%), Russe met 159 065 (5,4%), Gagaoesiërs in Gagaoesië met 147 500 (3,9%) en Bulgare met 47 778 (1,7%).

Die term Moldawiërs verwys soms na die hele bevolking van Moldowa of – ongeag van hul etniese identiteit – na dié van die gebied van die voormalige Prinsdom van Moldawië wat tussen Roemenië (47,5%), Moldowa (30,5%) en Oekraïne (22%) opgedeel is.

Moldawiërs word soms as 'n subgroep van die Roemene en soms as 'n eie etniese groep langs ander Romaanse volke soos Franse, Italianers, Katalane, Portugese en Spanjaarde beskou. Hierdie definise hang af van die klassifikasie van hul moedertaal as 'n Roemeense dialek of as 'n selfstandige taal.


</doc>
<doc id="109722" url="https://af.wikipedia.org/wiki?curid=109722" title="Ronnie Belcher">
Ronnie Belcher

Ronald Kenneth (Ronnie) Belcher (21 April 1932 – 21 Oktober 2006) was ’n Afrikaanse digter, lektor en uitgewer. Hy is veral bekend vir sy vrolike kwatryne in bundels soos "So is die lewe vir een pond sewe". Hy het ook kinderverse geskryf.

Ronald Kenneth Belcher is op 21 April 1932 in Goodwood gebore as die sesde van twaalf kinders in ’n Engelssprekende gesin. Sy pa was ’n boer op ’n kleinhoewe en na sy pa se tweede huwelik kry hy nog ’n halfsuster by. Hy gaan skool by Paul Roos Gimnasium op Stellenbosch, maar word na standerd agt uit die skool gehaal om kleikapper en baksteendraer te word op sy pa se kleinhoewe in Bottelary. 

In 1950 matrikuleer hy aan die Hoërskool Goodwood in Epping, waarna hy aan die Universiteit van Stellenbosch studeer. Hy moet sy studies drie maal onderbreek weens ’n tekort aan geld, en werk as jong man in 1953 ’n jaar lank in ’n asbesmyn in Shabani in die destydse Suid-Rhodesië om geld te verdien om vir sy studies te betaal. Uiteindelik behaal hy die B.A.-graad in 1956, die B.A. Honneurs-graad in 1957 en die M.A.-graad in 1959 met ’n verhandeling oor “Die sonnet as digvorm”. 

Tydens die studies vir sy meestersgraad kan hy nie ’n kamer bekostig nie en moet staatmaak op vriende vir slaapplek, terwyl hy vir sy deurgetrapte skoene binnesole van karton insit. Na universiteit werk hy agtereenvolgens as taalkundige by Sanlam, verslaggewer by Die Burger en in 1959 as redakteur by Tafelberg-Uitgewers. In hierdie tyd is hy as losvoorspeler ’n kranige rugbyspeler vir die klubs Union en Van der Stel en word onder andere per geleentheid gekies as Van der Stel se Sportman van die Jaar. In 1969 promoveer hy (D.Litt.-graad) aan die Universiteit van Stellenbosch met ’n proefskrif oor “Die poëties-psigologiese grondslag van die sonnetvorm. ’n Ondersoek na die vormproblematiek van die sonnet”, wat later in verkorte en verwerkte vorm gepubliseer word as “Grondslae van die sonnetvorm”. 

Sy vrou, Ella du Toit, ontmoet hy in hierdie tyd. Die egpaar het twee kinders, ’n dogter Renée en ’n seun, Ronald Kenneth (Ronnie) Belcher, wat ’n bekende sanger is. Hy koop vir hom ’n erf tussen Strand en Gordonsbaai, waar hy eiehandig in sy vrye tyd ’n huis vir hom en sy gesin bou.

In 1960 word hy eers assistent en dan lektor by die Universiteit van Stellenbosch, waarna hy in Maart 1964 aangestel is as lektor in Afrikaans-Nederlands aan die Universiteitskollege van Wes-Kaapland en in 1966 bevorder word tot senior lektor. Hierdie betrekking beklee hy tot 1971 voltyds en tot Junie 1972 deeltyds. Dan word hy aangestel as publisiteitsbeampte in die departement van ontwikkeling aan die Universiteit van Stellenbosch, waar hy in 1975 redakteur is van Matieland en in 1976 bestuurder is van die Stellenbosch Universiteitskoor en die universiteit se blaasorkes. Hy neem dan ’n betrekking as senior lektor aan die Universiteit van Natal. In 1986 word hy aangestel as professor en hoof van die Departement Afrikaans aan die Universiteit van Bophuthatswana (later deel van die Noordwes-Universiteit). Sy intreerede by hierdie universiteit lewer hy in 1988 onder die titel “Afrikaans: a reappraisal”.

In 1990 tree hy af en in dieselfde jaar vestig hy hom op Belcher Wynplaas in die Paarl, waar hy vir ses jaar lank sy eie wyn maak. In 1992 verower hy met sy heel eerste wyne drie brons-medaljes in die gesogte Veritas-toekennings. Hy verkoop die plaas in 1995 aan ’n Singapoerse ontwikkelaar. In 2000 word hy stigter en rektor van ’n onafhanklike kollege (Suider-Kollege) wat graad- en diploma-onderrig aanbied op kampusse regdeur die land. Dit is die eerste geregistreerde private hoër onderwys-inrigting wat deur die Suid-Afrikaanse Kwalifikasie Outoriteit (SAQA) as ’n universiteit geakkrediteer is. Hier bedryf hy ook sy eie uitgewerye, Suider-Kollege Uitgewers en Sonop Uitgewers, op ’n nie-winsgewende basis ten einde belowende digters en skrywers die geleentheid te gee om te publiseer. Noemenswaardige debute op hierdie wyse sluit in Zandra Bezuidenhout en Christine Barkhuizen le Roux. ’n Verdere afdeling van Suider-Kollege is Die Kollege vir Literêre Kunste, wat ’n kursus in poësietegniek dwarsdeur die land per afstandsonderrig aanbied.

Hy is ’n gereelde aanbieder van gratis poësielesse aan lede van die gemeenskappe van Cloetesville en Kayamandi op Stellenbosch en reël maandelikse Afrikaanse poësie-aande op die Stellenbosse wynlandgoed Koopmanskloof. In sy latere lewe begin hy werk aan ’n verdere doktorsgraad (Ph.D.-graad) onder leiding van Bun Booyens oor “Die volkskultuur van die Afrikaanse Kleurling met spesiale verwysing na die volkstaal en letterkunde”. Hoewel hy nie hierdie studie voltooi nie, reis hy landswyd om navorsing te doen oor die mondelingse letterkunde van die Afrikaanse bruin mense, vernaamlik die Griekwas se volksletterkunde, musiek en geskiedenis. Hy word die beskermheer van die Griekwa Nasionale Koor en tree gereeld op as beoordelaar by Griekwa-koorkompetisies en per geleentheid ook tydens die Nasionale Maleier koorkompetisie. Met sy sewentigste verjaarsdag in 2003 beland die gelukwensing per ongeluk onder Die Burger se sterfgevalle, wat daartoe lei dat mense van heinde en ver bel om hulle meegevoel te betuig. Sy reaksie was, “my vrou sê ek is gevrek, maar ek is darem nog nie morsdood nie”. Hy is op Saterdag, 21 Oktober 2006 op Stellenbosch aan kanker oorlede.

As digter word hy veral bekend met sy speelse volksverse en ook sy sonnette, ’n versvorm wat hy meermale gebruik en baie goed beheer. Verder maak hy kwistig gebruik van die Kaapse spreektaal en idioom om ook ernstige temas, insluitend die godsdiens, aan te spreek. So omdig hy die Onse Vader in Tronkafrikaans en skryf ’n gedig oor die kruisiging in Kaaps, maar toon tog verskuldigde eerbied waar dit van pas en nodig is. Sy debuut is met “Mens en Skepper”, waarin hoofsaaklik in die sonnetvorm besin word oor die verhouding van die mens teenoor sy Skepper en ook die mens se rol as skepper van gedigte. Ander temas is Christus wat haweloos onder die mensdom verkeer in ’n godvergete samelewing, asook die liefde vir die vrou. Dit is ’n bundel waarin al die onderwerpe ernstig is en die gedrae aard van die gedigte sluit by die inhoud aan. “District Six” is ’n uitsondering met sy meer lighartige benadering van die sosiale en kleurproblematiek van die bruin mense. Daar is ook vrye verse. “Ver land” (waar die titel die afstand tussen die mens en die Beloofde Land impliseer), beskryf die stryd tussen die mens se begeerte om ’n gesuiwerde dissipel van Christus te wees, teenoor die sondige begeertes wat van die mens besit neem. Hierdie temas word somtyds weergegee in die Kleurling-idioom as voorloper van sy latere verse. Die bundel word in twee afdelings verdeel, waarvan die eerste “Ver land” is. Dit is veral die gedig “Voël” wat treffend is in sy uitbeelding van ’n dooie voël, wie se sang voortleef in die fluit wat van sy borsbeentjie gemaak word. Hier is ook realistiese sienings soos in “Jimmy Read”, waar ’n visser wat sy lewe gegee het om ’n ander te red, gehuldig word. Die tweede afdeling is “Dissipel”, ’n reeks sonnette waarin die digter die stryd tussen die vlees en gees uitbeeld.

Belcher se gedigte in “So is die lewe vir een pond sewe” is volksverse waarin eg Boerse ma-nier veral die seksuele, die godsdiens, natuur en die dood vernuftig bewoord word. Die kwatryne maak hier dikwels (maar nie altyd nie) gebruik van die tradisionele dansliedjievorm, waar die tweede reël ’n herhaling van die eerste is met ’n “o” of “ja” vooraan die tweede, en reëls drie en vier niks te make het met die eerste twee nie. Hoewel die gedigte oënskynlik willekeurig gerangskik is, sorg die volkse perspektief vir binding. Die komiese in die bundel oorheers, maar daar is tog ook ’n groot aantal gedigte wat vra vir dieper dink oor die wonder en swaarkry van die lewe. Die vernuftige woordgebruik, spontane ritme en ongewone perspektief op gewone dinge soos die liefde en die seksuele maak van hierdie bundel ’n treffer wat meermale herdruk word. Die sukses van hierdie bundel word opgevolg met die soortgelyke “’n Ding om te skil in die maand April”. Die bundel bevat kwatryne oor die dood, godsdiens en die seksuele, hierdie keer meestal in meer konvensionele kwatrynvorm met ’n oorwegend aaba rymskema. Daar is ook droogteverse, spotverse en ’n aantal politieke kwatryne. Weereens beïndruk die raak segging met paradoks, dubbelsinnigheid en veral suggestie wat telkens ’n besondere verrassing bewerkstellig. “My hart sing sewe moppies” bevat kwatryne met ’n oorwegend speelse toonaard. ’n Moppie is ’n komiese liedjie wat veral deur die Kaapse mense van Maleise afkoms gesing word. Belcher werk vernuftig met woordspelings en teenstellings en baie van die kwatryne bevat guitige dubbelsinnige seksuele implikasies, terwyl meer ernstige onderwerpe ook aangeroer word. Die oorwegende doel van die moppies is egter om te bekoor en te vermaak, eerder as om te onderrig of tot nadenke te stem.

“Halleluja Paternoster” is ’n bundel met religieuse verse, waarin hy spitsvondig die klein mens se stryd tussen goed en kwaad verwoord. Die verse is in die idioom van die bruin vis-serman geskryf en gebruik dan ook die spraakvariante van hierdie bevolkingsgroep. Bybel-tekste, Bybel-idiome en volksliedjies word verwerk om unieke aweregse versiesvoort te bring en so op vernuftige wyse eerbied en komiek te meng. Hoewel die aanslag baie keer naïef van toonaard is, lê daar telkens wysheid daaragter verborge. “Ringe in ’n geelhoutboom” is ’n bundel sonnette. Die titel word verklaar in die gedig “Spel”, waar die afgekapte geelhoutboom bekyk word en ons volksgeskiedenis in die ringe gesien word, wat deur die bloedige klimaat van Afrika na sy oorsprong terug gedwing is. Die gedigte se temas is dan ook hoofsaaklik die gebeure van die afgelope meer as driehonderd jaar sedert die volksplanting aan die Kaap. Die kwaad in die samelewing (apartheid, taalpurisme, oordadige beheptheid met die verlede, vergaan van sedelike waardes, en dies meer) word soms met skerp satire aangespreek. Gesien teenoor die geelhoutboom is die mens se lewe kortstondig en nietig. “Italiaanse krygsgevangene” beeld die lot uit van hierdie gevangenes wat tydens die Tweede Wêreldoorlog in Suid-Afrika hande-arbeid verrig het, maar ten spyte van hulle lae status hier plaaslik erfgename is van ’n baie ryker tradisie en kultuur as Suid-Afrika, wat slegs ’n jong kasteel as erfenis het. Belcher vertaal self van sy gedigte in Engels en laat dit publiseer onder die titel “Rings of a thundering tree”. “Van heidebos en klip” is weer ’n bundel sonnette. Hierin lewer die digter kommentaar op die samelewing en dig oor die natuur, die politiek, die blanke Afrikaner se nasionalisme, die godsdiens en die literatuur self. Geslaagd is die vernuftige vermenging van erns en luim. Eie aan die sonnetvorm, lewer die digter telkens puntige kommentaar in die slotstrofe, soms goedig, soms ernstig en soms geniepsig.

Die gedig van epiese omvang, “Bayeux”, herskryf die skeppings- en menslike geskiedenis en uiteindelik die geskiedenis van die Suid-Afrikaner. Hierin ondersoek die digter veral die mens se siening van God en die eise wat Hy aan sy volgelinge stel met gebeure oor die eeue. Verskeie godsdienste kry ’n spreekbeurt, soos byvoorbeeld Judaïsme, Islam, die Christendom, primitiewe godsdienste en die Griekse mitologie. Veral die siening van God as toornig en wraakgierig kom na vore, as ’n mag wat kosmiese geweld kan uitoefen. Samehangende hiermee is die mens se onverdraagsaamheid wat groei uit die aanname dat sy geloof die enigste ware geloof is en dat God dus aan sy kant is in die vernietiging van teenstanders en sogenaamde ongelowiges en ketters. Eindelik is daar die besef dat elke visie van God maar slegs beramings is van hoe die mens Hom ervaar vanuit sy persoonlike standpunt. Die gedig mis egter die epiese gang en stukrag van ’n ware epos deur die vele los episodes wat soos ’n tapisserie aanmekaar gestik is. Na Belcher se dood maak Abraham de Vries ’n keur uit sy volwasse poësie wat as “Van heidebos en Skepper” gepubliseer word.

Belcher lewer ook verskeie baie geslaagde kinderversies en jeugpoësie wat in bundels soos “Pampoenkoekies”, “Sit om jou dassie”, “Voëltjies met vlerkies”, “Rooikappie op rym” en “Kokkewiet en kokkedoor” gepubliseer word. Hy is ook vertaler en herberymer van verskeie van Dick Bruna se kleuterboeke met kleuterversies, insluitende “Die appel”, “Kietsie Kat”, “Kleintjie”, “Die matroos”, “Kleintjie in die dieretuin”, “Snuffie” en “Snuffie en die brand”.

Sy gedigte word opgeneem in verskeie versamelbundels, wat insluit “Groot verseboek”, “Die Afrikaanse poësie in ’n duisend en enkele gedigte”, “Uit ons digkuns”, “Die mooiste Afrikaanse liefdes-gedigte”, “Nuwe Kleinverseboek”, “Nuwe Kleuterverseboek”, “Faune”, “Die dye trek die dye aan”, “Digterstemme”, “Miskien sal ek die wingerd prys”, “Voorspraak” en “Goudaar”. Vir die Stellen-bosch Universiteitskoor skryf hy liedere, waaronder die pragtige “Heer, laat nou U dienskneg in vrede gaan”. Die trefkrag van sy volkspoësie word daarin geïllustreer dat van sy verse geskryf staan op die mure van kroeë en wynkelders, op muurborde en ander ornamente in ge-skenkwinkels, opgeneem word in musiek-CD’s van sangers van ligte liedjies en aangehaal word op televisie en oor die radio as “vanuit die volksmond”.

Op prosagebied publiseer hy sy proefskrif, “Grondslae van die sonnetvorm”, waarin sy grondige kennis van die tegniek van hierdie digvorm en die verskillende variante daarvan, duidelik blyk. Sy kortverhaal “Beskermengel” word opgeneem in Abraham H. de Vries se versamelbundel “Uit die kontreie vandaan”.

Ronnie Belcher was die enigste ere-Griekwa in die wêreld, deurdat hy in die tagtigerjare op hierdie manier vereer word deur die Griekwa Nasionale Raad vir sy bevordering van die mondelinge poësie van die Griekwas. Van die Duquesne-universiteit in Amerika ontvang hy ’n eerbewys ter erkenning van sy bevordering van internasionale betrekkinge en hy ontvang erelidmaatskap van die American Youth Symphony and Chorus. Hy vertolk ook vir baie jare die rol van Simon van der Stel tydens die jaarlikse Van der Stelfees op Stellenbosch. ’n Versameling van agt van sy gedigte oor wyn word vir die eerste keer op 23 April 1994 by die Belcher Wynplaas opgevoer onder die titel “Kelderkantate”, met musiek deur Paul Loeb van Zuilenberg, en later word dit in die konservatorium van die Universiteit van Stellenbosch herhaal. Baie van sy ander gedigte word ook getoonset deur verskillende musikante. 

Per geleentheid word hy vereer met ’n banket tot sy eer, aangebied deur die Departement van Landbou se Winterreënstreek, vir sy bevordering van die wynbou deur sy gedigte. By die Versindaba in Stellenbosch in 2005 ontvang hy die Akker-eretoekenning vir sy onbaatsugtige diens aan die digkuns oor ’n lang tydperk, deurdat hy betrokke was by die ontwikkeling van verskeie manuskripte van ander digters en ook publikasiegeleenthede aangebied deur sy Suider-Kollege Uitgewery. ’n Straat in die Heidedal woonbuurt in Bloemfontein en ’n straat in die Strand word na hom vernoem. In 2005 vereer die Breedevallei Dichters hom met die huldigingsbundel “Breedevallei Dichters vereer Ronnie Belcher: sewe branders”, wat deur Floris A. Brown saamgestel is.

1956
1960
1969
1973
1978
1979
1980
1981
1982
1996
2000
2008
1972
1973





</doc>
<doc id="109723" url="https://af.wikipedia.org/wiki?curid=109723" title="James Dean Belelie">
James Dean Belelie

James Dean Belelie is 'n Suid-Afrikaanse skrywer. Hy atrikuleer in 1976 aan die Esselenpark Sekondêre Skool. Hy is 'n lid van die Parklane Amateur Toneelvereniging en in 1989 'n stigterslid van die Worcester Kultuur Vereniging. 

Die dramas wat hy skryf en wat in hierdie tyd opgevoer word spreek almal maatskaplike probleme van die gemeenskap aan, soos werkloosheid, armoede, alkohol- en dwelmmisbruik en kindermishandeling.  Hierdie temas en opvoerings was besonder gevaarlik gesien in die lig van die noodtoestand wat in die laat tagtigerjare in die land geheers het en die spesiale polisie-eenheid wat anti-regering sentimente bestry wat in hierdie tyd in Worcester gestasioneer was. Hierdie dramas sluit in “Geld vir brood”, “Francois my kind” en “Die dromer”.


</doc>
<doc id="109724" url="https://af.wikipedia.org/wiki?curid=109724" title="Maretta Bellingan">
Maretta Bellingan

Maretta Bellingan is 'n Suid-Afrikaanse skrywer.

Bellingan is die as enigste kind gebore en word op 'n plaas naby Bredasdorp groot. Sy gaan skool op die dorp, waar sy ook matrikuleer. Na skool studeer sy verder aan die Universiteit van Stellenbosch, waarna sy 'n pos by 'n uitgewer in Kaapstad aanvaar. Later word sy joernalis en verhuis na Johannesburg, waar sy onder meer vir "Rooi Rose", "Sarie" en "Vaderland" werk. Dan sluit sy aan by die redaksie van "Rapport", waar sy vir 'n ruk redakteur van "Tydskrif" is en in 2006 bevorder word tot assistentredakteur. Tussenin spandeer sy twee jaar in Griekeland, waar sy 'n restaurant bestuur. Benewens die gereelde rubriek wat sy vir "Rapport" skryf, verskyn sy ook as gas op televisie- en radioprogramme. In haar vrye tyd skilder sy en sy het reeds haar eie kunsuitstalling gehou. In 2012 wen sy die ATKV-toekenning vir beste leefstyl-storie wat in tydskrifte verskyn het met “"Vely, vely nice!"” wat in "Vrouekeur" verskyn het. Sy bly in Kaapstad.

Sy is die skrywer van die gereelde “"Klitsgras"”-rubriek vir "Rapport", waaruit 'n keur saamgestel word en gepubliseer word onder die titel “Klitsgras”. Sy is spitsvondig en kan skreeusnaaks skryf oor dinge wat eintlik nie snaaks is nie, soos ouderdom en misdaad, terwyl al wat 'n heilige koei is ook onder haar pen deurloop. Vir televisie is sy medeverantwoordelik vir die draaiboek van die gewilde sepie Villa Rosa.




</doc>
<doc id="109725" url="https://af.wikipedia.org/wiki?curid=109725" title="Emma Bekker">
Emma Bekker

Emma Bekker is 'n Suid-Afrikaanse skrywer. Sy word in Bulawayo in Zimbabwe, Newcastle en Standerton groot. Daarna studeer aan die Universiteit van Pretoria. Van 1995 tot 2004 werk sy as televisieteksskrywer en televisieregisseur vir Kappenbekker Films, waarna sy haar eie masseerterapiesaak, "The Body Sculpting Studio", bedryf. Sy woon saam met haar gesin in Johannesburg.

Sy skryf etlike kabarettekste, voordat sy met die digbundel “Skryn” debuteer. Die titel verwys na 'n mooi afgewerkte kissie waarin juwele en ander kosbaarhede bewaar kan word, terwyl die werkwoord die betekenis het van pyn intens te ervaar. In die bundel is die musikaliteit van die gedigte opvallend, met vele wat refreine bevat met 'n opvallende ritme. “"Nagvangs"” is 'n gedig oor ernstige siekte, waarin die grillerige surrealistiese beelding en die naasbestaan van 'n hospitaalsaal en 'n plaasdam aanduidend is van tegniese vernuf. “"Die digter as masseuse"” beïndruk met vindingryke beelding, terwyl “"Jozi-blues"” 'n loflied is aan Johannesburg en 'n antwoord aan sy kritici.



</doc>
<doc id="109726" url="https://af.wikipedia.org/wiki?curid=109726" title="Johann Heinrich Bekker">
Johann Heinrich Bekker

Johann Heinrich Bekker (*13 April 1918, Klerksdorp –† 5 Februarie 1985, Voortrekkerstrand) was 'n Suid-Afrikaanse skrywer. Hy skryf hoofsaaklik ontspanningslektuur vir volwassenes, maar verwerf veral bekendheid met sy jeugverhale. Hy maak ook van die skuilnaam J. Heinrich gebruik.

Bekker is op 13 April 1918 op die plaas Opraap in die Klerksdorp distrik gebore. Sy vader is Johannes Jurie Bekker en sy moeder Jacomina Margaretha Scheffer. Hy het 'n ouer broer (Nicholaas Gerhardus) en suster (Hendrina Margaretha) en 'n jonger halfbroer en halfsuster uit sy vader se tweede huwelik met Hester Vermaas.

By Opraap gaan hy op die plaas skool in 'n tweemanskooltjie met Meester (mnr. H.M.P. Visser) as hoof en matrikuleer dan in 1935 aan die Potchefstroom Gimnasium. Hy studeer verder aan die Potchefstroomse Universiteitskollege en verwerf in 1938 'n B.A.-graad en in 1939 'n Universiteits Onderwysdiploma.

In 1940 gee hy vir 'n jaar onderwys in Pretoria aan Pretoria-Noord se Afrikaans mediumskool en Langkloof. Hy word in 1941 hoof van die tweemanskool Waterval op die plaas Langkloof naby Loskopdam, die buurplaas van generaal J.B.M. Hertzog. Hier leer hy die generaal en veral sy seun Charles goed ken. As gevolg van asma word hy verplig om terug te gaan Hoëveld toe. Hy is daarna as onderwyser betrokke by Rooipoortskool, in 1948 as visehoof van Zoutpansdriftskool op Brits en vanaf 1949 as hoof van Hekpoortskool.

Hy is in Desember 1941 met Elizabeth Hendrina (Betsie) Booyens getroud en twee seuns, Jan (Johannes Jurie) en Kobus (Jacobus Jeremias), word uit die huwelik gebore. Sy vrou se ouers is J.J. Booyens, een van die eerste groep onderwysers wat aan die Zuid-Afrikaansche Republiek se Normaalkollege in Pretoria afgestudeer het, en Elizabeth McDonald.

Intussen studeer hy deeltyds verder aan die Potchefstroomse Universiteit vir Christelike Hoër Onderwys en behaal in 1947 'n B.Ed.-graad, in 1950 'n M.Ed.-graad met 'n verhandeling oor "Onderwys in die Bo-Moot, gesien teen die agtergrond van die Transvaalse onderwysgeskiedenis: 'n histories-kritiese oorsig" en in 1954 die D.Ed.-graad met 'n proefskrif oor "Godsdiens in die onderwys van blankes in Transvaal tot 1953". As lektor sluit hy hom in 1953 aan by die Pretoria Onderwyskollege en word daarna departementshoof by die Heidelberg Onderwyskollege. Hierna word hy in 1964 senior lektor in Opvoedkunde by die Universiteit van Suid-Afrika en daarna in 1967 by die Universiteit van Durban-Westville, waar hy vanaf 1968 professor is en by tye dekaan van die Departement Opvoedkunde.

Hy reis gereeld oorsee vir navorsing, en hy het ook in Nederland 'n reeks lesings gelewer. Hy was outeur van verskeie artikels in vakkundige tydskrifte en medeskrywer van twee opvoedkundige handboeke in Engels, terwyl hy ook die gesaghebbende standaardwerk vir onderwysopleiding, "Aspekte van die organisasie en administrasie van die Transvaalse openbare onderwys", geskryf het.

In 1976 word hy deur die destydse Minister van Kleurlingsake benoem as voorsitter van die adviesraad vir die opleiding van Kleurlingonderwysers. In kerkkringe is hy bekend vir sy bydraes in verskeie kerklike publikasies oor 'n wye reeks onderwerpe. Hy is ook vir jare lid van die Gereformeerde Kerke van Suid-Afrika se sinodale deputate vir Christelike Nasionale Onderwys.

Sy radioverhale en praatjies word dikwels oor die Afrikaanse diens van die Suid-Afrikaanse Uitsaaikorporasie uitgesaai. In 1979 tree hy af, waarna hy en sy vrou op Voortrekkerstrand aan die Natalse Suidkus gaan woon.

Hy is op Dinsdag 5 Februarie 1985 aan 'n hartaanval in sy huis op Voortrekkerstrand oorlede.

In 1942 begin hy saam met sy kollega by die tweemanskool, I.S. Waltman, om verhale te skryf. Sedertdien skryf hy talle kortverhale, vervolgverhale, sketse en kindergedigte vir publikasies soos "Die Huisgenoot", "Die Jongspan", "Die Ruiter", "Die Huisvrou", "Die Landbouweekblad", "Die Loopbaangids", "Die Transvaler" en "Die Brandwag". Hy skryf onder die name Johann Bekker en J. Heinrich.

"'n Tradisie van die Vermeulens en ander verhale" (1981) is 'n bundel kortverhale gekeur uit verhale wat almal voorheen in tydskrifte verskyn het en wat ook deur onderwysdepartemente voorgeskryf is. Die titelverhaal is in "Die Huisgenoot" gepubliseer en verower die destydse Maandprys as beste kortverhaal. Sy kortverhaal "Rommel" word deur Abraham H. de Vries in die versamelbundel "Steekbaard" opgeneem.

"Het van Verlangekraal" word in 1962 deur Carfo (die Christelike Afrikaanse Rolprent- en Fotografiese Organisasie) tot rolprent omskep onder die titel "Gee my jou hand" en in 1983 deur Jan Scholtz-Films (met Fred Nel as regisseur en Leon van Nierop as draaiboekskrywer) ook vir die televisie verfilm en gebeeldsend. Die probleemkind Het Heiberg is in haglike huislike omstandighede vasgekeer en word hier gereeld aangerand. Om sake te kompliseer kry sy op skool te doen met 'n hoof (Erlank) wat streng dissipline toepas en 'n onderwyser (Doep du Plessis) wat meer simpatiek sielkundig te werk gaan. Wanneer Het 'n pop steel en daaroor vir Erlank lieg, gee hy haar 'n loesing. In haar woede vandaliseer Het Doep du Plessis se klaskamer, maar hy reageer met begrip. Deur hierdie verhaal beeld die skrywer subtiel uit watter faktore alles tot wanaangepastheid aanleiding kan gee en word uitgebeeld dat 'n onderwyser eers 'n kind se agtergrond moet verstaan voordat hy gevolgtrekkings maak. Die verhaal word aangebied uit die perspektief van 'n simpatieke volwassene, maar word desondanks ook wyd deur kinders gelees, sodat dit sy bekendste roman word.

In "Dag van die wildehond" (1969) wil die Braun-gesin Satanda Dibi met sy vrugbare grond uitbou tot model-nedersetting in die wildernis. Die Baron vestig hom egter in die kloof en hy is vasbeslote om hulle van Satanda Dibi te verwilder.

"Reën plek-plek" (1976) beeld die stryd tussen die skoolhoof Theo Smit en die onderwyser Ernie Lategan uit. Die hoofinspekteur gryp later in en Liz bring 'n besoek aan die skool, wat 'n groot krisis in Theo se lewe begin. Hy besef wat Ernie in die mou voer en die implikasies as hy suksesvol sou wees oorweldig hom.

"Safari van die dood"(1977) is 'n avontuurverhaal, waar Ben Wes-Afrika invaar met drome van winsgewende jagte en diamantkonsessies. Hy wil graag aan sy vrou Yvonne bewys dat hy alles beter kan doen as Nic, die grootwildjagter en safarileier aan wie sy vroeër verloof was. Wanneer hy verdwyn roep Yvonne egter Nic se hulp in om hom te help soek. Hulle word almal ingetrek in die burgeroorlog van die staat Bo-Intonga en eindelik kry almal heelwat meer as waarop hulle gereken het.

"Gonzales leef!" (1977) word geïnspireer deur die militêre aanhouding van president Peron van Argentinië en is 'n spanningsverhaal wat verder geen verband met hierdie gebeure hou nie.

"Safari Braganza" (1977) is Mimosa-Toere se gewildste toer. Dit vind plaas na Angola, in die dae voor die Portugese hulle onttrek het en terwyl die terroriste-aanslag elke dag in hewigheid toeneem. Dis duidelik dat die finale, deurslaggewende konfrontasie nie lank kan uitbly nie. In hierdie plofbare situasie beweeg die groep Suid-Afrikaanse toeriste van Safari Braganza Angola binne. Willem von Benecke is 'n ou vriend van Cas van Vuuren, die eienaar van Mimosa Toere. Hy gaan saam om dinge dop te hou en gou begin hy klein dingetjies opmerk, maar voor hy besef wat gebeur is hy kniediep in die moeilikheid.

In "Onrus op Surrey" (1978) gaan Jonathan Eybers na die pragplaas Surrey om 'n artikel te skryf oor die vreemde wyse waarop die bekende rugby Springbok, Jackie du Plessis, verdrink het. 'n Tweede ongeluk vind egter plaas en dit is duidelik dat alles nie pluis is nie.

"Roel Keet en Kie" (1980) is 'n spanningsverhaal met diamantsmokkelary in die Namib-woestyn naby Swakopmund as tema.

In "Eiland van onrus" (1982) is Paradyseiland 'n rustige bosveld-paradys, maar Patrick Kyle wil 'n casino daar oprig. Peet Blokker en Marianne Minnaar weier om hulle grond vir hierdie rede te verkoop. 'n Gemaskerde moordenaar verwurg dan 'n jong vrou en skielik is Marianne se lewe in gevaar. Vier van Johann Bekker se verhale word tot radiovervolgverhale verwerk en uitgesaai.

Dit is egter veral met sy jeugverhale wat hy 'n wesenlike bydrae lewer. Hy debuteer in 1943 met 'n vervolgverhaal ("Gerhard Eksteen se pogings") in "Loopbaangids", waarvoor hy ook 'n prys verower. Hierna skryf hy "Pikkie en die seunsbende", "Snaakse gebeurtenisse op Boshoek" en "Die buffeltemmer" as vervolgverhale in "Die Jongspan". Die Christelike verhaal, "Dakka se groot avontuur" (1947), verwerf in 1947 'n CSV-boekhandelprys.

In "Pikkie en die seunsbende" (1948) sukkel Pikkie om aan te pas nadat hy en sy ma en sustertjie van die plaas na die stad moes verhuis. Na 'n vuisgeveg word hy egter lid van Tos en sy bende en word later leier van hierdie bende. Hulle vang verskeie redelik onskuldige kwajongstreke aan, maar dan gaan Pikkie in sy oormoed te ver en bots met die gereg. Só leer hy 'n duur maar waardevolle lewensles.

"Kruitdamp" (1949) is 'n avontuurverhaal uit die Anglo-Boereoorlog en "Onheil op Verwagting" (1951) is 'n avontuurverhaal vir seuns.

"Kobus in Meerminland" (1962) is twee fantasieverhale bedoel vir kleuters of jong kinders.

In "Avonture in Smenskieland" (1962) kry die tandlose Jantjie met groot moeite en geduld in Smenskieland weer vir hom 'n stel tande.

In "Cessna vermis" (1963) gaan soek drie wit kinders, 'n swart kind en die plaashulp na 'n vermiste Cessna in die Noord-Transvaalse bosveld. Hierdie boek word gereeld deur onderwysdepartemente voorgeskryf.

"Die buffeltemmer" (1965) is die verhaal van 'n wit seun en meisie wat apart onder swart mense groot geword het en die seun se soektog na haar. Hy is 'n wit Voortrekkerkind wat deur die Matabeles weggevoer en groot gemaak is. “Duisend tree suid” (1977) word voorgeskryf deur onderwysdepartemente.

"Die rooi wal" (1979) is 'n avontuurverhaal wat in die woestyn afspeel.

"Die Palomino" (1981) beeld 'n wit (Tjaan) en swart (Tendani) seun uit wat saam in Vendaland gaan soek na die groot neushoringvoël wat wense laat waar word, sodat Tjaan se wens verwesenlik kan word om die wilde Palomino-perd te ry voordat hy moet terugkeer stad toe.

"Duin Drie" (1981) is in 1981 'n mededinger vir die Perskorprys vir jeuglektuur. Dit is meer as 'n verhaal van skurke en diamante, want by hierdie duin in die woestyn lê die verlede van mense toegewaai, die skurke en die hoofkarakters inkluis. Mense kom hierheen om iets te vind, maar dit wat hulle vind is nie noodwendig wat hulle soek nie en die ervaring het groot impak op hulle lewens.

"Waghond van Hartbeeslaagte" (1984) verower in 1984 die tweede prys in 'n jeugverhaalwedstryd van J.P. van der Walt Uitgewers en word in 1985 bekroon met die Federasie van Rapportryerskorpse se prys vir jeugliteratuur. Hierdie verhaal speel tydens die Anglo-Boereoorlog af, waar die veertienjarige hoofkarakter Christof Joubert verskeur word tussen sy lojaliteit aan sy volk op die slagveld en sy lojaliteit aan sy gesin wat haweloos is nadat hulle plaasopstal afgebrand is.

In "Die aand van Johnnie X" (1985) wil Fritz Grové wegkom van sy ma en haar nuwe man. Hy roep Johnnie X se hulp in om weg te kom, maar Johnnie onthou nog hoe dit eintlik Fritz se skuld is dat die hof hom destyds skuldig bevind het. Johnnie besluit om wraak te neem en in die aand van Johnnie X kan daar net een wenner wees. 

Fiksie

1947
1948
1949
1950
1951
1952
1953
1957
1960
1962
1963
1965
1969
1975
1976
1977
1978
1979
1980
1981
1982
1983
1984
1985
Opvoedkundige werke

1957 – "Die verhouding van ouer tot onderwyser"

1960 – "Godsdiensonderwys in die skool"

1963 – "Verantwoorde skooltug"

1965 – "Aspekte van die organisasie en administrasie van die Transvaalse openbare onderwys"

1969 – "Onderwysopleiding, met besondere verwysing na Brittanje: Verslag van navorsing tydens 'n besoek aan verskeie lande"

1976 – "A basic philosophy of education"

1951
1953



</doc>
<doc id="109727" url="https://af.wikipedia.org/wiki?curid=109727" title="Benjamin Selwyn Paulse">
Benjamin Selwyn Paulse

Benjamin Paulse (1965-), wat die skrywersnaam S.P. Benjamin gebruik, is ’n Afrikaanse skrywer van romans en kortverhale. Sy eerste roman, "Die reuk van steenkool", is in 1997 met die debuutprys van die De Kat/Sanlam-romanwedstryd bekroon. Vir sy debuut-kortverhaalbundel, "Die lewe is ’n halwe roman" (1999), het hy in 2000 die Eugène Marais-prys ontvang. Benewens skryf hou hy hom ook met skets en borduurwerk besig.

Benjamin Selwyn Paulse is in 1965 gebore. Hy is ongetroud en woon saam met sy familie (susters en ma) in Kraaifontein, waar hy aan die Scottsdene Senior Sekondêre Skool matrikuleer. Na skool werk hy as verkoopsman en later by 'n drukkery.

Een van sy onderwysers op hoërskool is vir hom 'n groot inspirasie en dié moedig hom aan om goeie opstelle te skryf, waarna hy 'n liefde vir skryf ontwikkel. Na skool begin hy om poësie te skryf. Sy gedigte "(vers as teken van my dankbaarheid)" en "(want ons hoere is groener weivelde)" word deur Johann de Lange en Antjie Krog in die versamelbundel "Die dye trek die dye aan" opgeneem en sy gedig "(vergeef hulle want hulle weet nie wat hulle doen nie)", word op skool voorgeskryf.

Algaande spits hy hom egter meer toe op prosa. Twee jaar voor publikasie van sy debuutroman verower hy met sy kortverhaal, "Die jaar toe ons almal mal was", 'n eerste prys in die Kagiso-De Jager-Haum-kortverhaalwedstryd. 

Hy grond later sy debuutroman, "Die reuk van steenkool", op hierdie kortverhaal. Die roman word in 1997 bekroon met die Sanlam/De Kat-debuutprys, is in 1998 naaswenner van die ATKV-Prosaprys en is in 1998 op die kortlys vir die M-Net-prys. Die titel verwys na die pa se reuk waarmee Lukas hom vereenselwig. Dit behandel grepe uit die lewe van 'n alledaagse familie (die Du Toit-gesin) in 'n Kleurlingwoonbuurt voor die beëindiging van apartheid, terwyl geweld hoogty vier in hierdie laaste jare voor demokrasie. Die gesin bestaan uit die pa Kasper ('n spoorwegwerker), die ma, die verteller Lukas en sy suster Eva. Dinge is aan die verander in die land, maar ook in die huisgesin se lewens. Die bekende verdwyn en word deur nuwe dinge ingeneem, nie alles goed nie. So verander die ouers se verhouding en raak hulle betrokke by drank en seks, terwyl die kinders se lewens ook verander soos hulle groter word. Ten spyte van die episodiese aard van die verhaal word die roman tog heg gebind deur die baie herhalings, soos die terugkerende motief van die hoender (om te eet, om geld mee te verdien omdat die moeder by 'n “hoenderplek” werk, en ook om mense mee te beskryf in sowel hul ellende as hulle teerheid). Die pa pleeg selfmoord te midde van die onsekere tye en laat beheer van die gesin oor aan die ma, wat Lukas laat verlang na vaderlike en sosiopolitieke orde en gesag.

"Die lewe is 'n halwe roman" bevat tien kortverhale waarin die ontnugtering, gebrokenheid en eensaamheid van die moeilike lewe in die Happy Valley plakkerskamp beskryf word. Met onderwerpe soos 'n vrou wat geboorte skenk op straat, 'n seun wat smiddae in die begraafplaas speel en 'n honger vrou wat haar vergryp aan die klam hitte van 'n hoender in haar skoot word die soeke na gemeensaamheid, troos en die nabyheid van die naaste uitgebeeld. Die gemeenskaplike plek waar die verhale gebeur bind die bundel tot 'n hegte eenheid, al maak die skrywer van 'n wisselende vertelperspektief gebruik. In die proloog word die titel verduidelik, wanneer die engel Oom Jakob aan 'n ander engel verduidelik dat Die Meester wel die Boek van die Lewe skryf, maar nie meer al die plekke self besoek nie, met die resultaat dat hy met 'n klomp halwe stories sit. Die engele het dus die taak om die halwe stories vollediger te maak. "Op soek na 'n somer" is tiperend van die dilemma van die bruin burgers van die land. Stienie behou haar bruin identiteit, want sy is te donker vir die wit mense en te lig vir die swart mense. Die Eugène Marais-prys word in 2001 aan "Die lewe is 'n halwe roman" toegeken. Van sy werk word ook in bloemlesings opgeneem. 

In 2007 vereer die Kraaifontein Amateurdramavereniging, 'n tak van die ATKV, hom met 'n Afrikoon vir sy “gewaardeerde bydrae tot die uitbouing en bevordering van die Afrikaanse letterkunde”. In die motivering vir die toekenning word verder genoem dat hy hom beywer vir die ontwikkeling van alle tale om sodoende aan te toon dat Afrikaans ook as 'n brugbou-taal kan funksioneer. Hy word ook as 'n rolmodel in Kraaifontein gesien. Eveline Luwaert behaal in 2014 haar meestersgraad in letterkunde onder leiding van prof. dr. Y. T’Sjoen aan die Universiteit van Gent in Nederland met ’n verhandeling oor "Het magisch realisme in het proza van S.P. Benjamin""."




</doc>
<doc id="109729" url="https://af.wikipedia.org/wiki?curid=109729" title="Nini Nöthling Bennett">
Nini Nöthling Bennett

Nini Nöthling is 'n Suid-Afrikaanse skrywer en is in 1972 in Pretoria gebore en word ook hier groot.

Sy matrikuleer aan die Hoërskool Eldoraigne in Verwoerdburg (tans Centurion). Aan die Universiteit van Pretoria behaal sy 'n B.A.-graad en B.A. Honneurs-graad in Algemene Literatuurwetenskap, laasgenoemde met lof. Sy ontvang ook akademiese erekleure. Vir inkomste skryf en vertaal sy hierna boodskappe vir groetekaartjies. Sy is in 1989 en 1990 die wenner van die tydskrif "De Kat" se poësiekompetisie en die Onderskryf-ŉ-Skrywer Beurs van Tafelberg Uitgewers word in 1999 aan haar toegeken. In 1999 is sy ook (saam met Rachelle Greeff) die wenner van die M-Net-beurs en sy behaal dan in 2002 aan die Universiteit van Kaapstad die M.A.-graad in skeppende skryfwerk met lof onder leiding van Etienne van Heerden vir die kortverhale wat later as “"Stoornis"” gebundel word. Sy is getroud met George Bennett en hulle woon op 'n kleinhoewe buite Walkerville. Na die mislukking van hierdie huwelik knoop sy 'n hegte verhouding aan met die digter Mellet Moll. Sy doen doktorale studie in ekokritiek en is werksaam as skrywer en vryskut-resensent in Kaapstad. As mentor in digkuns help sy onder andere by werkswinkels by die Woordfees op Stellenbosch in 2015 om deelnemers se gedigte te slyp.

Reeds op skool skryf sy en in 1989 wen sy die eerste en tweede prys in die afdeling vir die portefeuljes met drie gedigte en skryf ook die beste gedig in die enkelgedigte-afdeling in die landwye ATKB-De Kat-poësiekompetisie vir hoërskoolleerlinge. Op universiteit wen sy ook verskeie ander skryfkompetisies. Sy maak haar debuut as kortverhaalskrywer. “Stoornis” bevat sestien verhale waarin met fyngevoeligheid die lewens van mense beskryf word wat deur omstandighede, deur hulle eie skuld of deur vas te klou aan verouderde norme hulle greep op die werklikheid verloor. Die boek handel oor temas soos neurose, kranksinnigheid, verskillende gelowe en waardes, homoseksuele kwessies, familieprobleme en die surreële. Die titel dui dan die versteuring aan wat die karakters ondervind, wat dikwels sielkundig van aard is, sodat baie van die gevalle inderdaad gevallestudies word van verskillende vorme van geestesversteurdheid. Die verhale word eindelik 'n verwoording van ons stukkende samelewing waar elkeen met sy eie probleme sit en ander uitsluit sodat hy of sy veilig kan voel. “"Agter die lig"” gebruik hoofsaaklik dialoog om die verhaal na 'n dramatiese hoogtepunt te voer, terwyl “"Bus 7070"” se ontknoping treffend is. Opmerklik is die groot verskeidenheid tegnieke, simbole en temas wat die skrywer in die bundel bemeester. In 2003 ontvang “"Stoornis"” die RAU Mardene Marais-prys vir beste debuutwerk. Twee van haar verhale (“"Agter die lig"” en “"Wag op die koningin"”) word opgeneem in die versamelbundel “"Die mooiste liefde is verby"” onder redaksie van Etienne van Heerden en haar werk is ook verteenwoordig in die versamelbundels “"Drif"” en “"Van spoke gepraat"”. “"Agter die lig"” word ook in “"Douspoor"” opgeneem en voorgeskryf aan leerlinge in die Wes-Kaap. In 2008 wen sy die internasionale "Room to Read-"prys in die kategorie Afrikaans.  Haar jeugverhaal, “Die storie van Vusi se orkes”, word daarna in die ander tien amptelike landstale vertaal.

Na die sukses van “"Stoornis"” maak sy 'n verrassende debuut as digter met die bundel “Kodeks”. 'n Kodeks is die oudste vorm van 'n teks in boekvorm, wat eers teen die sesde eeu van die nuwe jaartelling die historiese boekrol heeltemal vervang het. Hierdie bundel maak dan die indruk van 'n aantal tekste wat bymekaar gevoeg is, sonder dat dit 'n werklik afgeronde eenheid verteenwoordig. Die vernaamste bindingsmiddel is die deurlopende temas van verlies en aftakeling, wat in belewenisse, herinnerings en in die verhoudingslewe ervaar word. Daar is vyf afdelings, met die eerste getiteld “"Indeks"” wat aanduidend is van die res van die bundel met die speurtog wat begin by die weduwee van 'n digter wat die God van die indeks wil bepaal. Die afdeling “"Vuurdoop"” behandel die hedendaagse wrede werklikheid van misdaad en geweld. “"Mespunt"” het die aftakeling van die liggaam as tema, onder andere deur Alzheimer se siekte, wat die intiemste verhoudings beïnvloed. Hierdie aftakeling kan gesien word as verraad teenoor die liggaam, wat ook die geesteslewe betrek. “"Vlugtyd"” bevat gedigte met religieuse temas. Die slotafdeling, “"Nuwe vuur"”, behandel die siklus van die menselewe, vanaf kindskap tot dood en dood tot herlewing. “Boekstaaf” word opgedra aan die digter Mellet Moll. Die titel dui reeds die bundel se fokus op die woord en aantekening van gebeure aan. Die bundel word ingedeel in vier genommerde afdelings, met temas soos God en godsdiens, liefde en verlies, ekogedigte, gedigte oor rolprente en bekende figure en herinneringsgedigte oor die spreker se ouers wat verspreid hierin voorkom. “"Da Capo"” is die openingsgedig, waarin die deurlopende tema van verlies en afwesigheid van 'n geliefde (gesimboliseer deur 'n hoed) vir die eerste keer in die bundel voorkom. “"Die man met die grys jas"” is 'n liefdesgedig aan haar lewensmaat. Byna al die gedigte is in die vrye versvorm, behalwe die eksperimente met die vilanelle, “"Changing of the guards"” en “"Apollo-ligte, 1969"”.  Sommige gedigte bevat treffende beelde, waaronder “"Sywurm"” (waarin die stilte tussen die geliefdes gespin word) en “"Ave Kundera"” se skoenlapper met sy gebrandskilderde vlerke. “"Garsfontein"” is 'n hoogtepunt in die bundel, met die spreker se herinnering oor die  ouer wordende ma wat in die tuin werk en verlang na haar kind. “"Terugflits, 1982"” is 'n herinnering aan die dood van die pa, met die laboratoriumbeelde wat hier enduit deurgedig word. 

In 2015 word Cordis-Trust se Orde van die Beiteltjie aan haar toegeken vir haar deurlopende ywer in die bevordering van areas van die Afrikaanse woordkuns.




</doc>
<doc id="109736" url="https://af.wikipedia.org/wiki?curid=109736" title="Bolied">
Bolied

’n Bolied (van die Griekse βολίς "bolis", "missiel" of "om te flits") is ’n uiters helder meteoor, veral een wat in die atmosfeer ontplof. In sterrekunde verwys dit na ’n vuurbal wat omtrent so helder soos die volmaan is. In geologie is ’n bolied iets wat ’n baie groot impak veroorsaak.

Een definisie beskryf ’n bolied as ’n vuurbal wat ’n skynbare magnitude van of helderder bereik, wat twee keer so helder soos die volmaan is. Die IAU het nie ’n amptelike definisie nie en beskou die term "bolied" as ’n sinoniem vir "vuurbal", ’n buitengewoon helder meteoor, veral as dit ontplof (ook soms ’n ontploffende vuurbal genoem) of hoorbaar is.

’n Superbolied is ’n bolied met ’n sigbare magnitude van of helderder. Voorbeelde van superboliede is:

Geoloë heg ’n effens ander betekenis aan die woord "bolied". In geologie is dit ’n liggaam wat ’n baie groot impak veroorsaak en ’n groot krater vorm; die samestelling daarvan (byvoorbeeld of dit ’n rots- of metaal-asteroïde of ’n yskomeet is) is onbekend.



</doc>
<doc id="109738" url="https://af.wikipedia.org/wiki?curid=109738" title="Suid-Afrikaanse Museum">
Suid-Afrikaanse Museum

Die Suid-Afrikaanse Museum (Engels: "Iziko South African Museum") is 'n natuurhistoriese museum in Kaapstad, Suid-Afrika. Die museum is in 1825 gestig en het in 1897 na sy huidige ligging in Queen Victoria-straat verhuis. Afkortings vir die museum is: SAM, SAMC en SAMCT.

Die versamelings bestaan uit fossiele van byna 700 miljoen jaar oud tot insekte en visse. Een van die groot versamelings is van vlinders.



</doc>
<doc id="109739" url="https://af.wikipedia.org/wiki?curid=109739" title="ATKV-Universiteitedebat">
ATKV-Universiteitedebat

Die ATKV-Universiteitedebat Kompetisie word sedert 2007 deur die ATKV aangebied. Elke jaar speel een van die deelnemende universiteite gasheer vir die debatskompetisie. Elke deelnemende universiteit word deur twee debatspanne verteenwoordig. Die wenners van die kompetisie word bepaal nadat 'n daar 'n uitklopronde plaasgevind het. Die wenspan in die finaal word dan as algehele wenners gekroon. Die kampuswenner word aangewys op grond van die groottotaal punte wat die twee spanne tydens die kompetisie verower het.

Nadat die debatskompetisie vir hoërskoolleerders goed gevestig was as een van die ATKV se projekte op nasionale vlak is die besluit geneem om ook 'n universiteitedebatskom-petisie van stapel te stuur. ln 2006 het daar verteenwoordigers van verskeie universiteite by die ATKV-hoofkantoor in Randburg byeengekom. 

Daar is toe besluit om die kompetisie slegs in Afrikaans te laat plaasvind alhoewel daar versoeke was dat die kompetisie ook in Engels aangebied moes word. Die studentedebat is gegrond op die Britse parlementêre stelsel. Dit val binne die missie en visie van die ATKV om Afrikaans onder die jeug in sy totaliteit met al sy verskeidenheid so te bevorder dat dit studente sal bemagtig om 'n leidende rol te speel in die toekoms van Suid-Afrika. Ook om deur 'n gestruktureerde, georganiseerde kompetisie aan studente die geleentheid te bied om die vaardigheid van openbare redevoering en debattering te ontwikkel, kommunikasievaardighede op te skerp en 'n platform daar te stel om teoretiese kennis in praktyk te omskep.

Hierdeur word openbare sprekers ontwikkel wat weldeurdagte standpunte kan lewer, handhaaf en verdedig as leiers op vele gebiede in Suid-Afrika. Die universiteite wat aan die kompetisie deelgeneem het van 2007 af was Noordwes-Universiteit, Universiteit van Johannesburg, Universiteit van Pretoria, Universiteit Stellenbosch en Universiteit van die Vrystaat. Vanaf 2012 het Universiteit Wes-Kaapland ook aan die kompetisie begin deelneem.

Die kompetisie het met verloop van tyd baie positief gegroei. Daar is ook kursusse aangebied by die verskillende universiteite. Die insette van deelnemende spanne het deurentyd die standaard van die kompetisie verhoog.

Die kompetisie vind plaas deur elke span wat geloot word om teen drie spanne in die eerste ronde te praat.

Hierna gaan die top agt spanne deur na die uitkloprondes wat bestaan uit 'n kwarteind-, halfeind en finaleronde.

Daar is vir die vier oorblywende spanne 'n platefinaal wat plaasvind wat bestaan uit 'n halfeind- en finaleronde.

Die ATKV-Universiteitsdebatsfinaal is gegrond op die Britse parlementêre styl. Die debat word gevoer deur twee spanne wat elk uit vier persone bestaan. Die twee spanne bestaan uit die regering en die opposisie.

Die regering bestaan uit:


Die opposisie bestaan uit:



</doc>
<doc id="109744" url="https://af.wikipedia.org/wiki?curid=109744" title="Demokratiese Party (Verenigde State)">
Demokratiese Party (Verenigde State)

Die Demokratiese Party (Engels: "Democratic Party"), of kort Demokrate ("Democrats"), is een van die twee hedendaagse groot politieke partye in die Verenigde State, saam met die Republikeinse Party. Die party se erfenis strek terug na Thomas Jefferson en James Madison se Demokraties-Republikeinse Party ("Democratic-Republican Party") en die hedendaagse Demokratiese Party is omtrent 1828 gestig, wat dit die wêreld se oudste aktiewe party maak. Hul nie-amptelike kleur is blou en hul nie-amptelike wapendier is die donkie. Met 'n geskatte ledetal van 43,1 miljoen in 2012 is die Demokratiese Party nog voor die Republikeinse Party die grootste party van die Verenigde State.

Die Demokratiese Party was oorspronklik die konserwatiewe van die twee groot partye, terwyl die Republikeinse Party die liberale party was. Byvoorbeeld het die Demokratiese Party die slawerny van die Suidelike Verenigde State ondersteun en tydens die Amerikaanse Burgeroorlog die enigste president van die Gekonfedereerde State van Amerika, Jefferson Davis, gestel. Hul eweknie, die Republikeinse Party, is op 20 Maart 1854 as liberale Anti-slawerny-Party gestig en het in 1860 met Abraham Lincoln hul eerste president opgestel wat tot die Amerikaanse Burgeroorlog en die stigting van die Gekonfedereerde State van Amerika gelei het. Na die sluipmoord op Abraham Lincoln het in 1865 die Demokraat en adjunkpresident Andrew Johnson president geword.

In 1913 het die Demokraat Woodrow Wilson Amerikaanse president geword. Hy sou op 6 April 1917 oorlog teen die Duitse Keiserryk verklaar, nadat Duitse duikbote handelsskepe ongeag van hul nasionaliteit aangeval het. Nadat die Verenigde State saam met hul Geallieerdes van die Eerste Wêreldoorlog, soos Australië, Frankryk Kanada, Nieu-Seeland, Suid-Afrika en die Verenigde Koninkryk, die Groot Oorlog op 11 November 1918 gewen het, het die Verenigde State se opkoms as 'n supermoondheid begin. In 1919 is Woodrow Wilson weens sy na-oorlogse beleid met die Nobelprys vir Vrede bekroon.

Onder Woodrow Wilson se Demokratiese opvolger, Franklin D. Roosevelt, het die Verenigde State as gevolg van die aanval op Pearl Harbor in Desember 1941 die Tweede Wêreldoorlog teen Nazi-Duitsland, Italië en Japan betree wat tydens die ampstermyn van sy opvolger, Harry S. Truman, deur die gebruik van twee kernwapens in Augustus 1945 beëindig is. Nadat Noord-Koreaanse troepe Suid-Koreaanse grondgebied op 25 Junie 1950 aangeval het, het die Verenigde State saam met ander lande troepe na Korea ontplooi en die front tot die Sjinese grens verskuif. Aansluitend is die Geallieerde magte deur die Volksrepubliek China tot die Deling-grens teruggedryf, waarna die Korea-oorlog op 27 Julie 1953 deur die ondertekening van 'n wapenstilstand beëindig is. Onder Harry S. Truman het die Demokratiese Party hulself verder ná links geskuif, nadat lede van die konserwatiewe vleuel die Demokratiese Party verlaat en by die Republikeinse Party aangesluit het.

Tydens John F. Kennedy se kort ampstermyn het die Koue Oorlog in 1962 sy hoogtepunt bereik, nadat die Sowjetunie kernwapens op Kuba gestasioneer het en Kennedy met 'n direkte konfrontasie die ontrekking daarvan afgedwing het. Nadat Kennedy op 22 November 1963 in Dallas, Texas, vermoor is, het sy partygenoot Lyndon B. Johnson president geword. As gevolg van die omstrede Tonkin-voorval het die Verenigde State op 2 Augustus 1964 die Viëtnamoorlog betree, wat met die neerlag van Suid-Viëtnam en die unifikasie van Viëtnam geëindig het. Tydens Johnson se ampstermyn is die rassekwessie grootliks in die hele land debateer, gelei deur Martin Luther King jr. wat op 4 April 1968 in Memphis, Tennessee, vermoor is. In daardie dekade het die Republikeinse Party 'n meer konserwatiewe Ideologie aangeneem.

Tydens Jimmy Carter se ampstermyn is in 1978 die vredesverdrag tussen Egipte en Israel onderteken. In dieselfde is die diplomatiese betrekkenige met die Republiek China laat vaar en deur dié met die kommunistiese Volksrepubliek China vervang. Jimmy Carter se ampstermyn word as enigste van 'n Amerikaanse president sedert die Tweede Wêreldoorlog beskou, waartydens die Verenigde State nie oorlog gevoer het nie. Jimmy Carter is in 2002 weens sy buitelandse beleid met die Nobelprys vir Vrede bekroon.

Bill Clinton se ampstermyn is gekenmerk deur die nadraai van die Koue Oorlog se einde met die Ontbinding van die Sowjetunie en die bloedige verbrokkeling van Joego-Slawië. Sy buitelandse beleid het veral op goeie betrekkinge met die voormalige vyande Rusland en China asook die Arabies-Israeliese konflik gefokus. Hy het die president van Israel, Yitzhak Rabin, en die koning van Jordanië, Hussein I, in 1994 tot die ondertekening van die Israelies-Jordaanse vredesverdrag aangemoedig.

In 2009 is Barack Obama as eerste Afro-Amerikaanse president van die Verenigde State ingesweer. Hy is in dieselfde jaar met die Nobelprys vir Vrede bekroon. Tydens sy ampstermyn is die Amerikaanse gesondheidstelsel hervorm en die Kubaans-Amerikaanse Betrekkinge vir die eerste keer sedert meer as 50 jaar genormaliseer.

Tot vandag het die Demokratiese Party 19 presidente gestel, waarvan twee tydens albei wêreldoorloë: Woodrow Wilson en Franklin D. Roosevelt. Drie Demokratiese presidente is met die Nobelprys vir Vrede bekroon: Woodrow Wilson in 1919, Jimmy Carter in 2002 en Barack Obama in 2009.

Daarbenewens het die Demokratiese Party tydens die Amerikaanse Burgeroorlog die enigste president van die Gekonfedereerde State van Amerika gestel.




</doc>
<doc id="109746" url="https://af.wikipedia.org/wiki?curid=109746" title="Duitsers in Natal">
Duitsers in Natal

Twee groepe uit Duitsland vestig hulle in die 19de eeu in die voormalige Britse kolonie Natal, vandag KwaZulu-Natal, bekend as die Bergtheil-Koloniste en die Hermannsburgse Sendelinge.

In 1935 het omtrent 6 250 Duitsers in Natal gewoon, van wie ook vandag die nakomelinge van hierdie immigrante daar voortleef.

Die Joodse sakeman Jonas Bergtheil verhuis in 1834 op 15-jarige ouderdom uit Beiere na die toenmalige Kaapkolonie, om sy neef Gabriel Killian te help wat daar woonagtig was. In 1843, ná die Britse besetting van die Boererepubliek Natalia, vaar hy met die skip "Pilot" na Durban. Na twee jaar in Durban gaan hy 'n vennootskap aan met Philip Jacob Jung. Daartoe sluit die Franse immigrant, Hipolyte Jargal, hom ook by die vennootskap aan. In 1847 stig hierdie driemanskap die "Natal Cotton Company". Daar word geglo dat Natal die geskikte plek is vir die verbouing van katoen. Hulle koop die 15,500 akker (63 km²) plaas "Wandsbeck" van Edmund Morwood om daar die katoen aan te plant. Bergtheil reis na Engeland om geskikte en gewillige immigrante te vind. Toe dit nie wil vlot nie, gaan hy na Duitsland en vind in Bramsche in Osnabrücker Land gewilliges wat bereid is om na Natal te trek. Op daardie tydstip het daar 'n ekonomiese krisis in Duitsland gewoed. In die omgewing van Osnabrück het 31 egpare met 75 kinders, 35 ongehude mans en 18 ongetroude vroue ingewillig om op die plantasie te werk.

Op 19 November 1847 seil die skip "Bertha" uit Bremerhaven in die rigting van sy nuwe heimat. Aan boord was daar nie alleen boere nie, maar ook handwerkers (twee messelaars, 'n timmerman, 'n rietdekker, 'n wewer, twee skoenmakers, 'n kleremaker, 'n wamaker en twee tuiniers) wat sou help om hul nuwe tuiste op te bou. Ook 'n dokter en 'n onderwyser maak deel uit van hierdie geselskap.

Hierdie groep was die eerste georganiseerde nedersetters uit Europa wat hul vestig in Natal. In 1848 sit altesaam 35 gesinne voet aan Durbanse wal, waarvan elkeen 'n stuk grond kry: 200 akker vir katoen, 10 akker vir groente, asook 'n stuk grond waarop die huis moet staan. Die grondverdeling word deur loting beslis. Vyf gesinne het grond bekom wat in Westville geleë was (vernoem na die voormalige luitenant-goewerneur, Martin West), terwyl die res hul intrek moes neem in 'n plek wat as Neudeutschland (vandag New Germany, 'n gesogte voorstad van Durban) bekendstaan.

Die katoenboerdery loop weens verskeie redes op 'n mislukking uit, onder andere omdat die groep te min kennis gehad het van katoenverbouing. Tog besluit die nedersetters om in hul nuwe heimat te bly. Hulle verkoop toe groente aan die nabygeleë Durban. Die begin was nie so maklik nie, want die grondgehalte was nie die beste nie en dikwels gaan die oeste tot niet. Die verbouing van suikerriet op die kleinhoewes was wel 'n sukses. Hierdie boere het ook bewys dat intensiewe boerdery in die streek, pleks van bestaansboerdery (wat toe nog die norm was), vrugte kon afwerp. Later trek 'n deel van die Duitsers verder binnelands en vestig hulle by Pietermaritzburg en Neu Hannover (vandag New Hanover).

Die teleurstelling onder die vrome Lutherane was groot dat daar geen pastoor was nie. In 1848, toe Pastoor Wilhelm Posselt van die Berlynse Sendinggenootskap in Pietermaritzburg was, is hy gevra of hy nie miskien by hulle die diens sal behartig nie. Aan die begin word die dienste van Neudeutschland in 'n pakhuis gehou. Een jaar na sy aankoms het die Duitsers hul eerste kerkie gebou. Die eerste Lutheraanse dienste van Westville is in die oopte of in 'n tent gehou, totdat hulle later 'n saaltjie kon bou. Hierdie saaltjie dien toe Sondae as kerk en gedurende die week as 'n skool.

Vandag het die kerke van hierdie twee immigrantegroepe saamgesmelt en vorm deel van die Evangelies-Lutherse Kerk in Suider-Afrika (Natal-Transvaal).

Die Hermannsburgse Sendinggenootskap wou oorspronklik in Ethiopië die Galla bearbei. Toe dit nie wou uitwerk nie (omdat Sultan Said van Zanzibar en Mombasa hulle die deurreis na Noordoos-Afrika verbied het), gaan hulle in 1854 op versoek van Pastoor Posselt na Natal, om daar die Zoeloevolk te bekeer. Sir Theophilus Shepstone het reeds vir J.L. Döhne, W. Posselt en W. Güldenpfennig laat kom om in Natal sendingwerk te doen, omdat sy eie volksgenote nie opgewasse was om die Zoeloes te bekeer nie.
Neu Hermannsburg word as die eerste sendingstasie op die grens tussen Natal en Zoeloeland opgerig. Hieruit word nog sendingstasies gestig. In 1953 het die Volksraad van die "Zuid-Afrikaansche Republiek" die Morawiese Genootskap versoek om sendelinge te stuur om sendingswerk te doen onder die Tswana. In 1857 het president M. W. Pretorius die Hermannsburgse Genootskap versoek om die sendingstasies wat die Londense Genootskap moes ontruim, te beset. Soos geskiedskrywer Trümpelmann stel: "Met voldoening is deur al hierdie owerhede betuig dat die Duitse sendelinge 'n kalmerende invloed op opstandige naturellestamme gehad het".

Saam met die sendelinge stuur die genootskap ook koloniste uit Duitsland wat by die sendingstasies behulpsaam sou wees. Die meeste van hierdie Duitsers is afkomstig uit Koninkryk Hannover, vernaamlik uit Lüneburger Heide, en praat Platduits. Ander koloniste kom uit Pruise of Pommere. Die nakomelinge dra onder meer die volgende vanne: Döhne, Merensky, Endemann, Eiselen, Hoffmann, Schumann, Grosskopf, Heese, Schütte, Herbst, Freyer, Schröder, Meyer, Müller, Schmidt, Hahn, Kleinschmidt, Esselen, Wagner, Ahlheit, Fismer, Kolbe, Dönges, Weber, Lückhoff, Leipoldt en Gerdener.

Die eerste groep van die immigrante het na 'n kort verblyf op Neudeutschland in die sentrale deel van Natal die plaas "Perseverance" gekoop en die stasie Neu-Hermannsburg gestig. Die genootskap wou die onderneming selfsonderhoudend maak – die stasie moes as sentrum dien wat in die ander omliggende satellietstasies en buiteposte se behoeftes kon voorsien. Daarom is 'n smids- en werkswinkel, asook tuine en landerye aangelê. Gemengde boerdery is op die proef gestel en geleidelik later deur ander boere in die land op hul plase toegepas. In sowel die noordelike as sentrale deel van die land, het nog meer sendingstasies ontstaan, wat gevul is met nog meer sendelinge en koloniste. Omrede die gesinne baie groot was, is die koloniste sedert 1870 in staat gestel om plase te verwerf en selfstandig te word. Hierdie plase was in die omgewing van die sendingstasies geleë. Die sendelingkinders het mettertyd die boere van die omgewing geword. Hulle het ook gemeentes met eie kerke en skole gestig. Daarby het ook vriende en familielede uit Duitsland gekom om as bywoners op die plase te werk, totdat hulle self ook plase kon verwerf. Mettertyd het die Duitse dorpe ontstaan.

Die sendelinge stig sendingstasies en dorpies wat almal die name dra wat aan Duitsland en die Hervorming herinner. In Sentraal-Natal, ten noorde van Pietermaritzburg, vind mens die name Hermannsburg, Wartburg, Harburg, Lilienthal en Neu Hannover. In Noord-Natal word Christianenburg, Uelzen (by Glencoe), Verden-Elandskraal (by Dundee), Glückstad, Bergen, Lüneburg en Braunschweig gestig. In Suid-Natal word Alfredia en Bethanien by Izotsha en in Mpumalanga Augsburg en Wittenberg (tussen Paulpietersburg en Piet Retief) gestig.

In teenstelling met die Sentraal-Natalse gebied, gaan die sendingstasies in Noord-Natal gebuk onder herhaaldelike plundertogte deur Zoeloestamme gedurende die Anglo-Zoeloe Oorloë vanaf 1879–1880. Ook tydens die Anglo-Boere Oorlog is plase aan die brand gesteek, die vee geplunder en gedood.

Die Duitsers kon wel 'n leemte vul wat ontstaan het toe die Boere, as gevolg van die inbesitneming van Natal deur Engeland, dit verlaat het. Hulle het ook welvarend geword deur die toepassing van gemengde boerdery en deur die ontginning van die Australiese basboom wat Hartwig von Bülow ingevoer het en gebruik is vir die produksie van looisuur.

In Neudeutschland word, soos in baie ander Duitse nedersettings, ook 'n skool gestig. Dit word in 1854 oopgemaak en onderrig 35 leerlinge. F. W. Freese was die eerste onderwyser van hierdie skool en sy opvolger was J. Volek. In Volek se tyd word die skool as die beste in Natal beskou. Die eerste skoolgebou word in 1899 gebou. Toe die dorpie deur die Zoeloe-opperhoof Panda bedreig is, is daar die eerste kadetkorps in Suid-Afrika in die lewe geroep.

In 1856 word op Hermannsburg die Deutsche Schule Hermannsburg gestig. Een van sy leerlinge was die later Boeregeneraal en eerste minister
Louis Botha. Ook die gewese superintendent van onderwys, J. Muirhead, het daar skoolopleiding ontvang. Vandag onderrig die privaatskool omtrent 200 leerlinge.

Enkele laerskole in die Duitstalige dorpe waar die nakomelinge van die oorspronklike nedersetters woonagtig is, bied nog Duitse onderrig aan.

'n Proefskrif deur Franke (2008) bring nuwe inligting aan die lig rakende die kwyning en behoud van die Duitse taal in KwaZulu-Natal.
Sy verdeel die Duitsers in Natal tussen die Natalse Middelland (Harburg, Hermannsburg, Wartburg, Wartburg-Kirchdorf, New Hanover) en Noord-Natal (Lüneburg, Wittenberg, Braunschweig, Piet Retief, asook Augsburg as "grensgemeente").

Die Duitsers in Noord-Natal (noord van die Tugelarivier) het 'n grondiger kennis van Afrikaans as Engels; die geval is egter ook vica versa vir diegene wat in die Natalse Middelland (suid van die Tugelarivier) bly. Gepaardgaande hiermee verskil ook die Duitsers se houding teenoor die blanke Engels- en Afrikaanssprekende Suid-Afrikaners onderskeidelik.

'n Duitser sal waarskynlik Duits met 'n Duitse buurman praat, en Engels met 'n Engelse buurman. Daar is die neiging om in die Natalse Middelland Engels met alle nie-Duitse blanke sprekers te praat, selfs al is daar Engelssprekendes wat goed Duits kan besig. Daarteenoor is die Afrikaanssprekendes in Noord-Natal meer geneig om Duits met Duitssprekendes te praat – solank die Afrikaanssprekendes redelik goed Duits kan praat. In sakeverband sal daar oorwegend van die Duitsers se kant hetsy Engels of Afrikaans en soms Duits gebesig word.

Die Duitsers in Natal is hoofsaaklik drie- of selfs viertalig: Duits (as moedertaal), Afrikaans, Engels en Zoeloe (in wisselende graad). Afrikaans en Engels word hoofsaaklik in formele skoolverband geleer, terwyl Zoeloe meestal op die plase en ander landelike gebiede aangeleer word. Die Duitsers wat wel Zoeloe vlot magtig is, is, soos die meeste Afrikaans- en Engelssprekendes, in die minderheid. Gewoonlik is dit ook die ouer bevolking en die plaaseienaars/-bestuurders wat daartoe geneig is om Zoeloe vlot magtig te wees. Tog is Zoeloe onder die Natal-Duitsers nie meer 'n noodsaaklikheid nie, omrede daar onder die Zoeloes deesdae toenemend die neiging is om Engels te wil praat.

Wat huwelike betref, staan die persentasie tussen Duits- en Engelssprekendes op slegs 2,4%, terwyl die huwelike wat gesluit word tussen Duits- en Afrikaanssprekendes (meer spesifiek die Afrikaner) heelwat hoër is: 14,1%.
Hoe nader mens vanuit die Noord-Natalse streek na die Natalse Middelland beweeg, hoe onwaarskynliker raak dit vir 'n Engelssprekende vrou om Duits te wil leer; dit is 'n netelige kwessie wat gereeld deur veral die ouer Duitssprekende bevolking aangeroer word. Daarteenoor is die anderstalige huweliksmaats in Noord-Natal meer daartoe geneig om (ten minste 'n bietjie) Duits te leer. Tog is die onwillige Engelssprekende net een kant van die munt: die Duitser is dikwels self net te lui of onwillig om Duits in sy/haar huisgesin te handhaaf.
'n Tweede faktor word weerspieël in die Duitsers se houding teenoor die Afrikaans- en Engelssprekendes. Naas die taalkwessie, waar die Afrikaner meer gewillig is om Duits te leer, asook die ooreenkomste wat taal betref, is daar 'n hegter kultuurverwantskap tussen die Duitsers en die Afrikanerboere. Die Duitsers in Noord-Natal beskou hulself as meer ouderwets en behoudend, in oorstemming met die tradisionele Afrikanerwaardes, soos om gesinsingesteld, behoudend en pligsgetrou te wees. Daarby het die Afrikanerboere in die streek onomwonde steun aan die Duitssprekendes tydens die twee Wêreldoorloë getoon.

Franke is dus glad nie verbaas dat daar dikwels opgemerk word dat dit veel makliker vir 'n Afrikaner is om in die Duitse Natalgemeenskap (veral in die Noorde) opgeneem te word as vir 'n Engelssprekende nie. Deur te trou met 'n Engelssprekende, loop die Duitser die risiko om sy/haar Duitse taal, tradisionele Duitse kultuur en Duitse Lutheranisme oor die lange duur af te staan. Deur 'n Afrikaner te trou, word die proses verlangsaam. Tog is dit ook geen uitgemaakte saak nie: indien die vrou Afrikaans is en die man Duits, is die kans groter dat Duits die moedertaal van die kinders sal bly. Indien die man egter Afrikaans is en die vrou Duits, is die huistaal meer geneig om Afrikaans te word.

Die meer afgesonderde Noord-Natalse Duitsers toon ruimer gasvryheid en eendrag, waar nuwe sprekers en inkomers al te gretig in hul midde verwelkom word. Daarteenoor toon die Duitsers van die Natalse Middelland 'n skyn wat baie ooreenstem met die stereotipiese Engelsman: styf, formeel en gereserveerd. Tog moet dit duidelik gestel word dat hierdie laasgenoemde gemeenskap hul tog met die Duitse Natalgemeenskap vereenselwig: dit word deesdae net nie prontuit gesê nie. Die Duitsers van die Natalse Middelland is ook meer geneig om Platduits te praat, terwyl dit onder die Noord-Natalse Duitsers uitgedien is. Nietemin verkies die meerderheid ouers dat die standaardtaal, Hoogduits, waar moontlik, gehandhaaf moet word.

Die verskil tussen die twee Duitse Lutheraanse Sinodes is opvallend: Terwyl die gemeentes in die Natalse Middelland voortdurend heterogeen van aard is (die akkommodering en inklusiwiteit van anderstalige kerklidmate bedreig Duits ten gunste van kerkdienste waarvan die voertaal toenemend afgestaan word aan Engels), is daar in Noord-Natal weinig druk van die Afrikaanse lidmate om verandering. Terwyl die Natalse Middelland ook 'n skraler kerkjeug het (en kerkaktwiteite in Engels plaasvind), het al die Noord-Natalse gemeentes 'n lewenskragtige kerkjeug, met al die kerkaktiwiteite wat hoofsaaklik by laasgenoemde in Duits plaasvind.

Wat die Duitse media (soos boeke, tydskrifte en uitsaaiwese) betref (in 2007/2008), gebruik die Natal-Duitsers dit maar selde, selfs al is dit geredelik beskikbaar, soos die "Afrika-Kurier" in Pretoria. Die Internet en aanlynwinkels bied ook toegang tot Duitse boeke en ander media. Duitse radiostasies word aangebied deur "Deutsche Welle" via die satellietskottel. In die Natalse Middelland bied "Radio Kwezi" 'n daaglikse uurlange program in Duits – dit interesseer die ouer bevolking, terwyl die jonger geslag grootliks Engelse radiostasies soos "EastCoastRadio" verkies.

Die Afrikaanse en Engelse televisieprogramme het in die verlede grootliks die Duitse bevolkingsgroepe se huistaal negatief geaffekteer. Tog maak hierdie Suid-Afrikaanse Duitsers selde van die Deukom-diens in die laat-2000's gebruik: 1) omrede die diens te duur is 2) die Duitsers weinig belange het in die Duitse televisieprogramme en 3) dit vir hulle irriterend is om na oorgeklankte Amerikaanse en Britse programme te kyk.
In veral Noord-Natal is daar minder Duitssprekendes wat toegang het of belangstel in die Deukom-diens.

Behalwe die ryke kulturele erfenis wat hierdie Duitssprekende gemeenskap in Suid-Afrika wil behou, word Duits vandag beslis beskou as 'n ekonomiese bate: "Not surprisingly, it is mainly the younger generation, especially young professionals and parents, who acknowledge that the use of German beyond the immediate domains of the home, church and community within the Springbok-German communities, brings great advantages."


 Franke, K. 2008. “We call it Springbok-German!”: Language Contact in the German Communities in South Africa. Unpublished doctoral dissertation in total fulfilment of the degree of Doctor of Philosophy. School of Languages, Cultures & Linguistics. Monash University.




</doc>
<doc id="109751" url="https://af.wikipedia.org/wiki?curid=109751" title="91 v.C.">
91 v.C.




</doc>
<doc id="109752" url="https://af.wikipedia.org/wiki?curid=109752" title="92 v.C.">
92 v.C.




</doc>
<doc id="109753" url="https://af.wikipedia.org/wiki?curid=109753" title="115 v.C.">
115 v.C.



</doc>
<doc id="109754" url="https://af.wikipedia.org/wiki?curid=109754" title="86 v.C.">
86 v.C.





</doc>
<doc id="109755" url="https://af.wikipedia.org/wiki?curid=109755" title="Coup d'état (staatsgreep)">
Coup d'état (staatsgreep)

'n Coup d'état (Frans: /ˌkuː deɪˈtɑː/, letterlik: "slag van staat" of "treffer van die staat"; meervoud: "coups d'état", (uitgespreek soos in die enkelvoud), ook kortweg bekend as 'n coup (/ˌkuː/), "putsch" of 'n omverwerping, is die onwettige oorname van 'n staat deur die weermag of ander elitiste binne die staatsdiens. 'n Coup d'état is suksesvol wanneer die vergryper vir minstens sewe dae beheer van 'n land oorgeneem het.

Die frase "coup d'État" ([ku deta]) is Frans en beteken letterlik 'n "slag van die staat" of "aanslag teen die staat". In Frans beteken die woord "État", dat 'n soewereine politieke entiteit gekapitaliseer is.

Hoewel die coup d'état se oorsprong al uit die politiek van die antieke tye kom, is die frase wat die daad beskryf eers redelik onlangs gebruik; die "Oxford English Dictionary" noem dit 'n Franse uitdrukking en die frase het nooit in enige Engelse teks, voor die 19de eeu voorgekom nie, behalwe wanneer dit in 'n vertaling van 'n Franse bron gebruik is, aangesien daar nie 'n eenvoudige frase in Engels is om die gekontekstualiseerde idee van 'n "uitklophou teen die bestaande administrasie binne 'n staat" te beskryf nie.

In die era voor die Franse Rewolusie is die frase gebruik om die reeks moorde van Napoleon Bonaparte se gehate geheime polisie, die Gens d'Armes d'Elite, te beskryf.

Clayton Thyne en Jonathan Powell se datastel van staatsgrepe, beskryf staatsgrepe, of pogings tot staatsgrepe as, "onwettige en overte pogings deur die militariste of ander elitiste binne die staatsdiens om 'n regerende gesag omver te werp." Hulle kom tot hierdie slotsom deur die algemene definisies in die bestaande literatuur saam te vat en die onduideikhede, wat in baie van die definisies bestaan, uit te skakel.

In 'n losser verwysing, soos by 'n intelligensie-staatsgreep of raadsaal-staatsgreep, word die term eenvoudig gebruik om te verwys na 'n geval waar 'n onverwagse oorwinning teenoor 'n opponent verkry word.

Sedert die onsuksesvolle coup d'état in 1920 (die Kapp Putsch), het die Switsers-Duitse woord "Putsch" (uitspraak: [pʊtʃ], die benaming vir die Züriputsch van 6 September 1839, in Zürich gekry), dit beskryf ook die polities-militêre optredes van die onsuksesvolle poging van 'n reaksionêre minderheidsgroep. Ander onlangse en noemenswaardige onsuksesvolle pogings van sulke reaksionêre minderheidsgroepe, waarna dikwels as "Putsches verwys word, was die" 1923 Biersaal Putsch en Küstrin Putsch, 1961 se Algerynse Putsch en die  1991 Augustus Putsch. "Putsch" is dikwels deur Adolf Hitler en sy Nazi ondersteuners as disinformasie gebruik met die verskoning dat hy 'n reaksionêre staatsgreep tydens die "nag van die lang messe" moes onderdruk. Die Duitsers gebruik steeds die uitdrukking, "Röhm-Putsch" wanneer daar na dié moorde verwys word, 'n term wat die Nazi-regering daarvoor gegee het, hoewel die waarheid nooit bewys is dat die moorde geregverdig was om 'n beweerde staatsgreep te verhoed nie. Duitse skrywers gebruik dikwels aanhalingstekens of verwys na die "sogenannter Röhm-Putsch" ("sogenaamde Röhm Putsch") om dit te benadruk.

Volgens Clayton Thyne en Jonathan Powell se coup-datastel, was daar  vanaf 1950 tot 2010 457 staatsgreep-pogings, waarvan 227 (49.7%) suksesvol, en 230 (50.3%) onsuksesvol was. Hulle vind dat staatsgrepe "die algemeenste in Afrika en die Amerikas (36.5% en 31.9% respektiewelik) voorkom. Asië en die Midde-Ooste het 13.% en 15.8% (respektiewelik) van die totale aantal staatsgrepe in die wêreld beleef. Europa het by verre die minste staatsgrepe gehad met 'n statistiek van 2.6%." Die meeste staatsgrepe was in die middel-1960's, maar daar was ook 'n groot aantal staatsgreep-pogings in die middel-1970's en die vroeë 1990's. Suksesvolle staatsgrepe het deur die jare minder geword. Staatsgrepe in die tyd na die Koue Oorlog was merendeels om demokratiese stelsels te vestig. Staatsgrepe tydens burgeroorloë het sulke konflikte kortgeknip. Navorsing dui aan dat protesoptredes staatsgrepe aanhits aangesien dit die elitiste binne die staatsmasjinerie help om die staatgreep van binne af te koördineer.

Volgens navorsing in 2016 kan staatsgrepe in in vier moontlike kategorieë geplaas word:
Hierdie 2016 navorsing het gevind dat sowat die helfte van alle staatsgrepe- beide gedurende en ook na die Koue Oorlog-  het outokratiese leiers aan die bewind gestel. Nuwe diktature wat met staatsgrepe bewerkstellig is, het erger onderdrukking tot gevolg gehad as wat dit voor sulke staatsgrepe was. Een derde van die staatsgrepe gedurende die Koue Oorlog en 10% na die Koue Oorlog het 'n skommeling in die regerings se leierskappe veroorsaak. Demokrasieë is met 12% van die staatsgrepe gedurende die Koue Oorlog gevestig en so ook met 40% van die gevalle na die Koue Oorlog.

Die politieke wetenskaplike, Samuel Huntington identifiseer in 1968 drie tipes van staatsgrepe, wat ooreenstem met die rolle wat die militêre speel in drie verskillende soorte van pretoriaanse samelewings. Netsoos die samelewing verander, so verander die rol van die militêre. In die wêreld van die oligargie, is die soldaat 'n radikaal; in die middelklas is hy 'n deelenemer sowel as 'n arbiter; wanneer die "massa samelewing op die horison verskyn, word hy die konserwatiewe bewaker van die bestaande orde".

In deurbraak-staatsgrepe speel die soldaat die rol van "hervormer" deur die samelewing van "oligargiese na radikale pretorianisme" laat beweeg.  "In die oligargiese pretorianisme is die grondeienaars die dominante sosiale magte, die kerkleiers, en die draers van die swaard". In die radikale samelewing, is die middelklas ewe belangrik in die sosiale en politieke klas. Die skuif na die "radikale" samelewing is 'n stadige evolusie, of 'n "deurbraak" na die middelklas se deelname wat deur die burgerlike intellektueles gelei word. 'n Deurbraak na radikale pretorianisme (waarby die militêre 'n belangrike rol onder die regerende middelklas speel) kan plaasvind wanneer die middelklas offisiere die burgerlike intellektueles, wat die deurbraak lei, verdryf, of die militêre die mag regstreeks van die monargie of oligarge in 'n militêre staatsgreep omskep.

Veto coup d'états gebeur wanneer die volk se massa betrokkenheid en sosiale mobilisasie om hulself te regeer, deur die weermag geveto word. "Militêre ingryping van hierdie 'veto' weerspieël dus regstreeks die groeiende deelname van die laer-klas in die politiek". In "veto coups" speel die soldaat die rol as "bewaker van die bestaande orde". In sulke gevalle konfronteer die weermag, en onderdruk sulke grootskaalse, breëbasis burgerlike weerstand.

'n 2003 verslag het die volgende faktore genoem wat staatsgrepe kweek: offisiere se persoonlike griewe, organisatoriese militêre griewe, militêre gewildheid, militêre samehorigheid, ekonomiese agteruitgang, huishoudelike politieke krisis, die besmetting deur ander streeks-staatsgrepe, eksterne bedreiging, deelname aan oorlog, koloniale geskiedenis, offisiere se politieke kultuur, die legitimiteit van die bewind, die sterkte van die burgerlike samelewing en vorige staatsgrepe. 'n Verdere publikasie het in 2016 nog redes bygevoeg soos: etniese faksievorming, die steun van ander regerings, onervare leier, stadige groei, skokkende prysstygings van verbruikersgoedere en armoede.

Die kumulatiewe aantal staatsgrepe is 'n sterk aanduiding vir toekomstige coups. Baster-regerings is meer vatbaar vir staatsgrepe as baie outoritêre state of demokratiese regerings. 'n 2015 navorsing het gevind terrorisme baie sterk vereenselwig kan word met herskommelde staatsgrepe.

In die geval van die sogenaamde "staatsgreep-bestendigheid" skep regerings strukture wat dit onmoontlik maak vir enige klein groepies om die bewind omver te werp. Hierdie staatsgreep-bestendigheid sluit in die strategiese plasing van families, etniese en geloofsgroepe in die weermag. "Die skep van 'n gewapende mag wat parallel opereer van die gewone weermag; en die skep van veelvuldige interne sekuriteitsagentskappe met jurisdiksies wat mekaar oorvleuel om mekaar die heeltyd te monitor. Staatsgreep-bestendigheid verminder egter die doeltreffenheid van die weermag.

Die internasionale gemeenskap neig om negatief op staatsgrepe te reageer deur hulp te verminder en sanksies toe te pas. Staatsgrepe is, volgens 'n studie in 2015, die sterkste rede vir die instelling van internasionale sanksies. 'n Derde verslag het in 2015 bevind dat die Westerse state die hewigste teen staatsgrepe reageer oor die gevare wat dit vir die demokrasie en vir menseregte misbruike, inhou.




</doc>
<doc id="109756" url="https://af.wikipedia.org/wiki?curid=109756" title="Slawerny in Suid-Afrika">
Slawerny in Suid-Afrika

Slawerny was algemeen in Suid-Afrika tot en met die afskaffing daarvan in 1834.

In 1652 vestig Jan van Riebeeck 'n verversingstasie aan die suidpunt van Afrika by, wat nou bekend staan as Kaapstad, en vra slawe aan vanaf sy Nederlandse base. Die eerste slaaf, Abraham van Batavië, kom in 1653 in die Kaap aan. Batavië was die naam van die hedendaagse Djakarta gedurende die Nederlandse Ryk. Kort na Abraham se aankoms is 'n seereis vanaf Kaapstad na Mauritius en Madagaskar onderneem om slawe vir die verversingspos daar te gaan haal.

In April 1657 was daar 10 slawe uit 'n totale bevolking van 144 mense aan die Kaap. Die slawetal het in die daaropvolgende jaar aansienlik vermeerder toe die Nederlanders 'n Portugese slaweskip met 500 Angolese slawe aan boord gekaap en in Kaapstad gaan aflaai het. Twee maande later het daar nog 228 slawe uit Guinee aangekom.

In 1795 neem die Britte die Kaap oor en aanvaar in 1807 die wet op slawehandel. Dit is op 1808 afgedwing met 'n verbod op buitelandse slawehandel. Slawehandel is net binne die kolonie toegelaat.

Die eerste groot golf van Britse setlaars,1820-Setlaars was nie toegelaat om slawe te besit nie.

In 1833 is die wet op die afskaffing van slawerny by wyse van 'n koninklike bekragtiging goedgekeur. Dit het die weg gebaan vir die afskaffing van slawerny in die Britse Ryk en sy kolonies. Op 1 Augustus 1834 is alle slawe in die Britse Ryk vrygelaat, maar hulle is in die diens van hul voormalige eienaars geplaas in 'n soort van vakleerlingskap wat in twee fases ingestel is. Die eerste fase van vakleerlingskap het op 1 Augustus 1838 tot 'n einde gekom, en die finale sou op 1 Augustus 1838- ses jaar  later- in werking tree.


</doc>
<doc id="109757" url="https://af.wikipedia.org/wiki?curid=109757" title="Natalse Indiër Kongres (NIK)">
Natalse Indiër Kongres (NIK)

Die Natalse Indiër Kongres (NIK) was 'n organisasie wat gestig is om diskriminasie teenoor Indiërs in Suid-Afrika te beveg. Die NIK is deur Mahatma Gandhi gestig en 'n konstitusie is op 22 Augustus 1894 vir die organisasie aanvaar.

In sy vormingsjare het die NIK talle petisies vir die verandering aan diskriminerende wetgewing bepleit.

Hulle het later bondgenote van die ANC geword.




</doc>
<doc id="109758" url="https://af.wikipedia.org/wiki?curid=109758" title="Heinrich Vedder">
Heinrich Vedder

Hermann Heinrich Vedder (Westerenger, Wesfale, 3 Julie 1876 – Okahandja, Suidwes-Afrika, 26 April 1972) was ’n sendeling, opvoedkundige, taalkundige, volkekundige, historikus en senator in die senaat van die Unie van Suid-Afrika.

Vedder word onthou as die grootste en mees minsame verteenwoordiger van die Duitse kultuur en wetenskap in Suider-Afrika. Hy het groot en blywende dienste oor meer as 'n halwe eeu met toewyding en opoffering aan die inwoners van sy aangenome vaderland gelewer. Vir almal was hy 'n vriend en is tereg in die destydse Suidwes 'n “volksvader” genoem. Hy het die Christelike beginsel van naasteliefde met woord en daad uitgeleef. Gevolglik was hy by al die bevolkingsgroepe van die land buitengewoon bemind en hooggeag.

Hy was ’n buitengewoon intelligente man wat homself minstens agt tale aangeleer het: Nederlands, Engels, Grieks, Afrikaans, Nama, Herero, Osjindonga en ’n Khoekhoen-dialek. Saam met sy moedertaal, Duits, was hy dus minstens nege tale magtig. Met sy minsame geaardheid en onkreukbare integriteit het hy die hoë agting van alle rasse in Suidwes geniet en 'n blywende indruk gelaat op sy studente aan die Augustineum by Okahandja, waaraan hy meer as twee dekades lank tot 1943 verbonde was. Hy kan beskou word as die persoon wat die grootste en 'n blywende bydrae tot die onderwys en opvoeding van die inheemse volke van Namibië gelewer het. Ter ere van hom is 'n woonbuurt op Okahandja, waar hy dekades lank gewoon het, Veddersdal genoem.

Vedder was die derde en jongste kind van Wilhelm en Anna Margarethe Vedder, kleinboere wat ook die weefkuns as 'n tuisvlyt beoefen het. Hulle het op 'n klein plasie naby Lenzinghausen in Wesfale geboer. Volgens die erfreg daar sou hy, as jongste seun, die hoewe van sy vader geërf het. Vedder, wat van kleins af op sy tweede naam genoem is, het self nooit sy voornaam gebruik nie. Hy het in 'n streng godsdienstige huis grootgeword en het die plaaslike laerskool (Volksschule) besoek waar hy onder die invloed van sy bekwame en diepgelowige leermeester, Decius, ontwikkel het tot 'n toegewyde leerling, met 'n besonderse aanleg vir tale. Op twaalfjarige leeftyd het hy met behulp van 'n Griekse Nuwe Testament en grammatika op eie houtjie begin om Grieks te leer; op dieselfde wyse het hy ook die snelskrifkuns bemeester.

Aanvanklik wou Vedder onderwyser word, maar onder sy moeder se invloed het hy besluit om sendeling te word. Toe hy nog 'n knapie van vyf jaar was, het sy moeder hom iets uit haar verlede vertel wat hom so aangegryp het dat sy hele lewensloop daardeur bepaal is. Sy het hom vertel van die kerkie in Gütersloh, waarin die ou sendeling Carl Hugo Hahn hulle so baie van sy werk in Suidwes-Afrika onder die heidene vertel het; hoe hy 15 jaar lank tevergeefs daar gearbei het voor hy die eerste Herero-kind, sy diensmeisie Johanna, kon doop op 25 Julie 1858. Hy het Johanna saam met hom na Duitsland gebring omdat hy bang was om haar onder die heidene agter te laat en ook omdat sy hom moes help met die opstel van boekies in die Hererotaal. “Swart Johanna” kon goed Duits praat en sy het 'n geweldige indruk op moeder Vedder as jong meisie gemaak. “As iemand my destyds daartoe gehelp het, Heinrich,” het sy aan haar seuntjie gesê, “dan het ek saam met Johanna na Afrika gegaan. Ek het egter nie geweet hoe om te werk te gaan nie. Baiemaal het ons reeds in die nag opgestaan en na Hoyel gegaan, want daarheen het die sendinginspekteur, Harms van Hermannsburg, gekom om van die heidene in Afrika en van die sending te vertel. As jy, my seuntjie, nou later as sendeling na Afrika wil gaan, sal ek niks daarop teë hê nie. Maar ek glo stellig dat jou vader dit tog nie graag sou wil sien nie."

Uit daardie gesprek en die stille hunkering van 'n godvrugtige moeder het die sendingdrang in die fynbesnaarde kind ontstaan; maar nóg hy nóg sy het ooit kon droom dat hy nog eendag vir die susterskind van Swart Johanna in Suidwes sou skoolhou.

Op aandrang van sy vader het hy die skool ná die aflegging van sy geloofsbelydenis verlaat om met die boerdery te help en in die weefkuns opgelei te word. Die jong Vedder was vasbeslote em sendeling te word, maar hy was bang om met sy vader oor die saak te praat. Hy sou wag tot hy as soldaat moes dien en dan sou hy daar van ver af aan sy vader skryf om sy hart aan hom bloot te lê. Maar weer het 'n heel klein insidentjie voorgeval, wat vir die sewentienjarige Heinrich van groot betekenis was. Een Augustusaand het hy en sy ouer broer, August, in die maanlig oor die stoppellande geloop en daar moet hy toe hoor dat die broer van plan was om te trou en die plaas te verlaat, om self 'n begin te gaan maak. 'n Groot angs het die jong Heinrich beetgepak en so het hy sy erfreg aan sy ouer broer verruil vir die belofte dat hy op die hoewe sou bly sodat hy, wat na regte die plasie moes erf, sendeling kon word. Heinrich Vedder het geweet dat dit vir sy vader strelend was wanneer sy pynende voete saans in warm water gewas word. Ou vader Vedder het aan rumatiek in die bene gely en omdat hy nie meer sy voete met sy hande kon bykom nie, moes sy jongste seun saans sy sokkies uittrek en sy voete in warm water baai. By hierdie werkie is daar byna nooit gepraat nie, maar dit was altyd duidelik dat die oubaas dadelik in 'n goeie stemming gekom het sodra sy voete gewas word.

Een Saterdagaand het Heinrich van hierdie geleentheid gebruik gemaak en vir sy vader gevra of hy weet dat August binnekort gaan trou en die hoewe wil verlaat. Sy vader het gesê dat hy bewus was daarvan. “Maar sal dit vir ons hoewe goed wees?” het Heinrich gevra. “Hy verstaan van landbou baie meer as ek. Sou dit nie beter wees as hy bly en ek gaan nie?” “Waarheen wil jy gaan?” het die vader verbaas gevra. “As julle niks daarteen het nie," het Heinrich geantwoord, “wil ek na die sendinginstituut in Barmen gaan en sendeling word. “Gaan dan," het die vader gesê. En dit was al wat daar tussen vader en seun oor die saak gepraat is."

In die Kaapkolonie was die Westerse beskawing, waarvan die Rynse sendelinge draers was, reeds taamlik goed gevestig toe hulle daar aankom; daarom kon hulle rustig vorder op min of meer gebaande weë. In die huidige Namibië, wat hulle vanaf 1842 binnegegaan het, was die geval net die mooi die teenoorgestelde. Hier het ’n uiters moeilike taak op hulle gewag, want die droë, warm klimaat was uitputtend vir Europeërs en die Nama- en Hererostamme oorlogsugtig dat hulle die evangelie geensins geredelik aanvaar het nie. Tot 1884 was die gebied onder die beheer van heidense stamhoofde. Die sendelinge moes, sonder die beskerming van ’n Westerse regering, elementêre opvoedingswerk onderneem buiten die verkondiging van die evangelie. By geleenthede, in 1853 en ’59, moes hulle magteloos toekyk hoe die inheemse bevolking hul sendingstasies in puin gelê het en moes hulle van vooraf begin. Ook was baie van die inboorlinge aan drank verslaaf wat beginsellose smouse die gebied binnegebring het in ruil vir beeste. Die sendelinge het hierdie smousery teengestaan en meermale opgetree as vredemakers in die gedurige oorlogvoering tussen die Namas en Herero’s. So het hulle die sogenaamde sendelingsvrede tussen die stamhoofde Maherero en Jan Jonker Afrikaner bewerkstellig.

’n Volle 15 jaar sou verloop voor die eerste Herero gedoop is. Die oprigting van die sendingstasies is bemoeilik deur die feit dat die inboorlinge van die gebiede wat dikwels onder droogte gebuk gegaan het, ’n nomadiese bestaan gevoer het ter wille van hul troppe vee. Tog het gevestigde gemeenskappies mettertyd tot stand gekom met kerke en skole as middelpunt waarheen die rondtrekkende inboorlinge af en toe teruggekeer het en waar hul kinders intussen gebly het om skoolonderrig te ontvang. ’n Nedersetting van Duitse ambagslui en koloniste is in 1864 op Otjimbingwe gestig waar inboorlinge opgelei kon word vir handearbeid en in die landbou. ’n Opleidingskool, die Augustineum, is opgerig waar onderwysers en evangeliste opgelei is. Struikelblokke is geleidelik oorkom en die baanbrekerswerk met sukses bekroon.

Sendingstasies het ontwikkel in permanente nedersettinge ’n in sommige gevalle dorpe, want die ook wit nedersetters, soos amptenare, handelaars en ambagslui, het hulle daar gevestig. Ná Warmbad en Bethanie, het die volgende stasies tot stand gekom: Berseba (1850), Gibeon (1863), Keetmanshoop (1866) in Namaland; en Windhoek (1842), Otjikango-Barmen of Gross Barmen (1844), Rehoboth (1845), Otjimbingwe (1849), Okahandja, Omaruru en Okombahe (1870) in Hereroland.

Deurtastende navorsings het ook blywende sukses opgelewer. ’n Deeglike studie van die onbekende land en sy inwoners was nodig. Talle reise is onderneem en die land in alle rigtings verken deur sendelinge soos die Noorweër H.C. Knudsen en die Duitsers C. Hugo Hahn, Johannes Rath and Heinrich Scheppmann. Die tale, gebruike en gewoontes asook die geskiedenis en godsdienstige opvattings van die onderskeie stamme is die eerste keer noukeurig opgeteken. Sendelinge soos Vedder, Knudsen, Hahn, P.H. Brincker, Johannes Olpp, J.G. Krönlein, H. Tönjes, Gottlieb Viehe, J. Irle en C.G. Büttner het grammatikaboekies, woordeboeke en handboeke van die uiters moeilike inheemse tale saamgestel. Hulle het die Bybel, kategismus en talle gesange vertaal en so die aanvoorwerk gedoen vir die ontwikkeling van dié tale in geskrewe tale en die skep van ’n eiesoortige Christelike letterkunde.

Die Rynse sendelinge was die baanbrekers van die gevolglike kolonisering van die land deur Europeërs. Enersyds het die besetting van Suidwes-Afrika deur Duitsland in 1884 die sendelinge se werk vergemaklik omdat dit wet en orde daargestel het. Andersyds het die nadelige newe-effekte van die “beskawing” en die toenemende spanning wat gelei het tot inboorlingopstande die werk gekniehalter. In die Nama- en Herero-oorloë van 1904 tot ’07 het sommige van hul stasies en instellings in die slag gebly. Dit was in dié tyd dat Vedder na Duits-Suidwes-Afrika binnegekom het. Nadat die vrede gesluit is, is die stameenheid van die Herero’s vernietig. Die Rynse sendelinge het ingegryp om die verslane stam van algehele ondergang te red en hulle ’n nuwe lewenswyse te leer. Die eertydse nomades moes werkers en dagloners word. Die ou stamgrense is afgeskaf en die onderskeie volke moes voortaan in vrede saamleef. Dit het meer werk vir die sendelinge beteken, maar die RSG het, nes in die verlede, volhard.

Nadat sy vader in 1894 toestemming verleen dat hy sendeling mag word, het hy hom kort daarna as student aan die Rynse Sendinginstituut in Barmen laat inskryf, waar hy hom op 1 April 1894 aangemeld het. Van 1895 tot 1901 deurloop hy die kerklike opleiding as sendeling en, ná 'n onderbreking van een jaar vir militêre opleiding, het hy die eindeksamen in 1903 afgelê. Hy is georden op 5 Augustus 1903. Toe die tyd aanbreek dat Vedder na die sendingveld gestuur moet word, het hy gemeen dat hy vir China bestem was, want die taalvorser in hom het tot die oeroue kultuur van die Chinese en hul oeroue skrif aangetrokke gevoel. Die beslissing het egter min of meer van die sendinginspekteur Spiecker afgehang. Spiecker het toe pas van Suidwes-Afrika af teruggekeer en het al klaar besluit om Vedder na Swakopmund te stuur. Toe hy teenstand in die komitee ondervind van die kant van diegene wat gemeen het dat Vedder vir China uitverkore was, het hy kort en bondig gesê: “In die sending se taalgebied word Chinese in vier toonhoogtes gesing; Vedder is geheel en al onmusikaal; hy kan dus hierdie taal nie behoorlik leer nie. Dus pas hy ook nie vir China nie!"

Ná die komiteevergadering is Vedder meegedeel dat hy na Swakopmund moes gaan en voorlopig eers by ou sendeling Boehm op Walvisbaai sou loseer. Maar omdat daar ook Nederlands en Engels gepraat is, moes hy eers na Nederland gaan om daar Hollands te leer en dan weer na Londen om Engels te leer. Die vergadering waarop hierdie besluit geneem is, het in Augustus 1903 plaasgevind en die datum vir Vedder se vertrek na Suidwes-Afrika is vir Desember vasgestel. Dit was al tyd wat hom toegestaan is om twee vreemde tale te leer, maar in dié korte tydjie het hy met sy studie van Hollands so goed gevorder dat hy met gemak in Hollands kon preek.

Op 28 November 1903 vertrek Vedder aan boord van die "Helene Woermann" na Duits-Suidwes-Afrika. Op 27 Desember 1903 het Vedder en sendeling Eisenberg op die strand by Swakopmund aan wal gestap en die 30 km na Walvisbaai te voet afgelê. Daar in die ou houtkerkie van Walvisbaai het hy sy eerste diens in Afrika gehou. Hy het Hollands gepraat en die skoolmeester het in Nama getolk. Van Walvisbaai af het Vedder saam met 'n Hollander, eerw. Nijhof, na Rooibank in die bedding van die Kuisebrivier gegaan. Daar het 'n klompie armsalige Khoi gewoon en Vedder wou hul taal leer. 'n Betroubare leerboek oor die Namataal het egter nog nie bestaan nie. Van hand tot hand het die notas van 'n paar taalbegaafde sendelinge gegaan en Vedder se eerste werk was om die dik boek af te skryf. In Februarie 1904, ses weke ná die uitbreek van die Herero-oorlog, het Vedder die geleentheid gekry om na Karibib te gaan. Sendeling Elger het hom losies en onderrig in die Hererotaal belowe. Die reis met die dwergtreintjie op die ou smalspoor van Swakopmund na Karibib het twee dae geduur, want snags het die treintjie stilgestaan. Hoewel hy dus aangewys is om onder die Topnaars, 'n Namastam van Walvisbaai, te arbei, het hy een jaar lank op die sendingstasies Scheppmannsdorf, Karibib en Otjimbingwe gewerk waar hy Nama, Hererotale en Osjindonga aangeleer het.

Op Karibib het Vedder verneem dat ou Johanna nog lewe en in die swart woongebied woon. Dit was die Swart Johanna wat in Gütersloh so 'n indruk op sy moeder gemaak het en onwetend die meeste daartoe bygedra het om van hom 'n sendeling te maak. Hy het haar gaan besoek. Sy het heeltemal alleen in die laaste huisie in die Bergdamara-“lokasie” gewoon. Ou Johanna was 'n buitengewoon begaafde taalkundige. Van jongs af het sy saam met Carl Hugo Hahn deur Namakwaland en die Kaapkolonie gereis. Sy kon Nama, Otjiherero, Afrikaans, Engels en Duits vlot praat en het later onderwyseres op Otjimbingwe geword. Hahn het haar eers op 20-jarige leeftyd gedoop. Sy is later getroud met 'n Baster, Johannes Gertze, vir wie sy baie kinders gebaar het. Op haar oudag het sy die beroemdste vroedvrou in die hele omgewing van Karibib, Otjimbingwe en Omaruru geword, ook by die wit mense, want haar netheid, bekwaamheid en betroubaarheid was welbekend. Van Karibib af het Vedder na die sendeling Johannes Olpp op Otjimbingwe gegaan, om deur dié groot kenner van die Namataal verder onderrig te word.

In Januarie 1905 het Vedder hom op Swakopmund gevestig waar hy die Nama-hawewerkers en Herero-krygsgevangenes bearbei het. Aanvanklik het laasgenoemde onder toesig van 'n soldaat kerk toe gekom; maar later is hulle toegelaat om alleen te gaan. Hulle het egter heel gou geweet hoe om van hierdie toegewing misbruik te maak en tot ergernis van die owerheid rond te loop pleks van kerk toe te gaan. Hiervoor het Vedder die skuld gekry. Hy het die saak ondersoek en gevind dat as die Herero's “passiona” gaan vra die soldate gemeen het dat hulle na die “mission” wil gaan. In hul onkunde het hulle die heidens dan 'n pas gegee – om te gaan rondloop. Vandat Vedder op die saak ingegaan het, het die soldate egter geweet dat as 'n Herero “passiona” vra hy nie wil kerk toe gaan nie, maar dat as hy 'n pas vra om na die “mission te gaan”, hy weer nie wil rondloop nie. Die swak lewensomstandighede van hierdie Herero's het hom diep getref en deur taktvolle onderhandelings met die militêre owerheid het hy daarin geslaag om hul omstandighede aansienlik te verbeter.

Op Swakopmund het Vedder in 'n klein huisie gewoon wat sendeling Hammann van vloerplanke gemaak het. Hierdie eerste pastorie van Swakopmund het kompleet soos 'n groot kis gelyk. Die buurt was alles behalwe aangenaam. Agter die kis was daar 'n kroeg, waarin aankomende en vertrekkende soldate 'n groot deel van hulle loon kwytgeraak het. Tot laat in die nag het hulle daar gedrink, gesing en gedobbel. Voor die kis het 'n groot skuur gestaan, waarin meer as 100 Ovambo-arbeiders geslaap het. Soggens het hulle hul komberse uitgedra en op die sand in die son gaan oopgooi, om sodoende van die lastige sandvlooie ontslae te raak. Die vlooie het dan, as die wêreld vir hulle te warm word, van die komberse afgespring en by die kis ingespring. Soos destyds nog die gebruik was, het Vedder sy landgenote in sy pluiskeil en manel besoek; maar die gevoel teenoor die sendelinge was nie goed nie. Hulle is min of meer as medepligtiges aan die onverwagte Herero-opstand beskou. Net een enkele jong tolbeampte het op sy beurt weer by die sendeling besoek afgelê.

Hy het 'n dagskooltjie geopen vir die kinders van swart mense, met aandklasse vir dopelinge begin en terselfdertyd ’n Nama-grammatikaboekie geskryf, asook ’n handleiding vir die dopelinge. Daar was nog geen kerk op Swakopmund nie en Vedder sou sy intreepreek voor die Duitsers in die magistraatshof hou. Die diens is in die plaaslike koerantjie aangekondig, kennisgewings is orals deur die polisie aangeplak en by die huise afgelewer; maar die enigste mense wat vir die diens opgedaag het was die distrikshoof, dr. Fuchs, en sy vrou. Verleë het die arme sendeling en sy twee toehoorders maar weer huis toe gestap. Maar die sendeling het nie moed verloor nie, en daarby was hy 'n goeie mensekenner. Hy het na maj. Friederichs gegaan en hom sy dienste as militêre prediker aangebied. Sy aanbod is aanvaar. Daar was toe ruim duisend soldate op Swakopmund. Sommige van hulle was op pad na Duitsland, ander weer na die front en nog ander was daar vir herstel van gesondheid. Hierdie duisende soldate, van wie 'n groot aantal nog tot laat die vorige nag in die kroeg gebras en gedobbel het, moes die volgende Sondag mooitjies almal vir militêre godsdiensoefening toetree onder begeleiding van die militêre orkes. Vir die burgerlike besoekers was daar sitplekke ingerig en . . . hulle het nie net na daardie diens gekom nie, maar ook al die daaropvolgende dienste bygewoon. So is deur sy toedoen die Duitse Evangelies-Lutherse gemeente op Swakopmund gestig, waarvan hy die eerste predikant was. Die eens veragte sendeling het in die grootste harmonie met sy kerkraad saamgewerk. Hy het op Swakopmund heel gou ’n plek in die hart van die Duitse gemeenskap verower, wat hy later in sy lewe in 'n nog groter mate gevul het.

Ná beëindiging van die oorlog het Vedder na Omaruru verhuis waar hy die Bergdama-gemeente bearbei het. Hy het die bestaande Nuwe Testament in Nama hersien en persklaar gemaak en het ook 'n Bybelgeskiedenis van die Ou Testament in die Namataal geskryf.

Op ’n konferensie van sendelinge in Hereroland is besluit om weer 'n opleidingskool vir naturelle-onderwysers en evangeliste op te rig. In 1864 het Carl Hugo Hahn 'n begin met so 'n skool op Otjimbingwe gemaak. Later is die Augustineum na Okahandja verplaas. Maar toe die sendeling Viehe oorlede is, was daar niemand om sy plek as hoof van die skool in te neem nie. Toe die Herero-opstand kort daarna uitbreek, het die hele sending in Suidwes in 'n bedenklike posisie verkeer. Op Otjimbingwe het ou sendeling Bernsmann die sendinggeboue as weeshuis vir Herero-kinders gebruik wat oorlogswesies geword het. Op Okahandja het die Augustineum weer as skool vir halfbloed-kinders gedien. Maar in die noorde, naby Tsumeb, het die sending die plaas Gaub besit, wat waterryk was en goeie, vrugbare landbougrond gehad het. Die boer in Vedder het op daardie konferensie weer wakker geword en hy het voorgestel dat die opleidingskool na Gaub verplaas word. Hy het daarop gewys dat hulle op Gaub hul werk ongestoord sal kan voortsit en dat hul skool buitendien in 'n groot mate selfonderhoudend gemaak sal kan word. Sy voorstel is aangeneem en hy is aangewys as hoof van die nuwe opleidingskool te Gaub. Maar voor hy met sy opleidingswerk kon begin, moes hy eers 'n ander opdrag uitvoer. Hy moes vir 'n halfjaar op Omaruru gaan woon en daar opnuut 'n Bybelse Geskiedenis in die Hererotaal skrywe om as skool-Bybel te dien. Dan moes hy ook die Nuwe Testament deeglik hersien en vir 'n nuwe druk persklaar maak.

In Mei 1911 het Vedder toe wel na die sendingstasie Gaub verhuis waar hy 'n begin gemaak het met die opleiding van Nama- en Herero-onderwysers en -evangeliste. Die kursusse vir albei groepe sou oor drie jaar strek en hy moes self die leerplanne opstel. Hy het die klem op die onderrig van die moedertaal en godsdiens laat val asook die aanleer van Duits, die destydse amptelike taal. Die inrigting moes sover moontlik selfonderhoudend wees; gevolglik het die leerlinge soggens formele onderrig ontvang en namiddae met die boerdery gehelp. In die voorjaar van 1914 het die eerste groepie kwekelinge die kursus voltooi. 'n Aantal Sangesinne wat hulle ook op Gaub gevestig het, het Vedder die geleentheid gebied om ’n Khoekhoen-dialek aan te leer en om 'n studie van hul sedes en gewoontes te maak. In die winter van 1914 het Vedder op versoek van sy genootskap 'n uitgebreide reis per ossewa deur die Kaokoveld onderneem om ondersoek in te stel na die moontlikheid om sendingstasies in die gebied op te rig.

Ná die Suidwes-veldtog (1915) tydens die Eerste Wêreldoorlog het die Suid-Afrikaanse besettingsmag die inrigting gesluit, maar Vedder is toegelaat om met die bearbeiding van die Dama voort te gaan en hul gewoontes en leefwyse te bestudeer.

In 1919 is Vedder na Duitsland gedeporteer waar hy hom by sy vrou wat haar reeds sedert 1914 aldaar bevind het, aangesluit het. 'n Paar moeilike jare het vir die gesin aangebreek en Vedder het sy karige salaris met skryfwerk en voorlesings aangevul. Hy het vir 'n beroep na 'n Duitse gemeente in Suid-Amerika bedank, aangesien hy nie sy bande met die Rynse Sendinggenootskap wou verbreek nie.

Gelukkig vir sy aangenome vaderland is hy in 1922 op aandrang van die Kaapse NG Kerk toegelaat om na SWA terug te keer, waar hy opnuut met die opleiding van onderwysers en evangeliste belas is – dié keer by die Augustineum-opleidingskool, net buite Okahandja. Met sy kenmerkende geesdrif en werkywer het hy die geboue by dié inrigting opgeknap, 'n studiereis na die Unie onderneem, Afrikaans (sy agtste taal) aangeleer en in samewerking met die Mandaat-administrasie die leerplanne opgestel. Die daaropvolgende 20 jaar het hy aan die hoof van die Augustineum gestaan waar hy onder meer alle godsdiensonderrig persoonlik behartig het.

In 1937 is hy verkies tot president (Präses) van die Rynse Sendinggenootskap in Suidwes en ná die uitbreek van die Tweede Wêreldoorlog is die presidentskap van die Duitse Evangelies-Lutherse gemeentes ook aan hom toevertrou. Albei ampte het hy met groot onderskeiding beklee. Met die oorname van die Augustineum in 1944 deur die Suidwes-administrasie is die 68-jarige Vedder gepensioeneer. Hy het hom in 'n klein sendingwoninkie op Okahandja teruggetrek waar hy hom hoofsaaklik op skryfwerk toegelê en onder meer sy herinneringe onder die titel "Kurze Geschichten aus einem langen Leben" (1953) te boek gestel het.

In die eerste naoorlogse jare het Vedder as pleitbesorger vir die belange van die Duitssprekendes in Suidwes na vore getree en by twee agtereenvolgende geleenthede as leier van 'n afvaardiging na die eerste minister opgetree: in 1947 na genl. J.C. Smuts en in 1949 na dr. D.F. Malan. In 1950 is hy deur die goewerneur-generaal-in-rade as senator benoem om die belange van die inheemse volke in die senaat van die Unie van Suid-Afrika te behartig, 'n taak wat hy agt jaar lank met groot onderskeiding uitgevoer het. Met die opening van die Unie-parlement deur die goewerneur-generaal, dr. E.G. Jansen, op 19 Januarie 1951 het die ses verteenwoordigers van Suidwes-Afrika, wat op 30 Augustus 1950 verkies is, die eerste keer hul plek in die Volksraad ingeneem. In die Senaat is die mandaatgebied deur vier senatore verteenwoordig. Al 10 die nuwe lede van die Unie-parlement was lid van die Nasionale Party, behalwe Vedder, wat indertyd beskryf is as "die eerbiedwaardige Duitse sendeling, volkekundige en geskiedskrywer, wat deur die regering benoem is om sy besondere kennis van die inboorlinge".

In 1958 is hy as gevolg van 'n motorongeluk genoodsaak om uit dié amp te bedank.

Vedder se dienstyd aan die Augustineum het saamgeval met die vrugbaarste periode in sy lewe as skrywer. Hy was 'n hoogs intelligente persoon met 'n skerp waarnemingsvermoë en het oor ’n groot aantal wyduiteenlopende onderwerpe geskryf, onder meer oor teologie, geskiedenis, taal- en volkekunde. Daarbenewens het verskeie avontuur- en kinderverhale van hom ook die lig gesien. Baie van sy geskrifte het as artikels in oorsese en Suidwes-tydskrifte verskyn soos die "Afrikanischer Heimatkalender" (die jaarboek van die Lutherse Kerk in SWA), die "Journal der S.W.A. wissenschaftliche Gesellschaft", "Berichte der Rheinischen Mission en Zeitschrift für Kolonialsprachen".

Op die gebied van die volkekunde is sy publikasies "Die Bergdama" (1923), "Die Bergdama in Südwestafrika" (1923) en sy bydraes oor die Nama en Herero in "The native tribes of South West Africa" (1928) waarvan hy in samewerking met C.H.L. Hahn en L. Fourie medeouteur was, nog dekades lank as standaardwerke op dié gebied beskou. Eweneens het sy artikels oor die Herero-, die Nama- en die Khoekhoen-taal 'n groot bydrae gelewer tot 'n kennis hiervan. ook van belang is die groot getal kinderleesboekies, skoolboekies en godsdienstige werkies wat in Herero en Nama uit sy pen verskyn het.

Vedder was 'n meester van die vertelkuns en sy temas het hy gevind in Namibië self, met al sy misterie, sy mense, sy flora en fauna. In dié verband sal hy veral onthou word vir sy twee bundels "Am Lagerfeuer; Geschichte aus Busch und Werft . . ." (1938) en "Am Lagerfeuer der Andern . . . " (1938).

In opdrag van die Administrasie van SWA het hy in 1926 onderneem om 'n algemene geskiedenis van dié gebied te skryf. Hy het waardevolle dokumente met betrekking tot die vroeë geskiedenis van Suidwes wat in die argief van die Rynse Sendinggenootskap in Barmen bewaar word, laat kopieer en later in 28 bande laat inbind onder die titel "Quellen zur Geschichte von Südwestafrika". Die eerste deel van die algemene geskiedenis, "Das alte Südwestafrika", het in 1934 verskyn en hoewel die werk nie sonder tekortkominge is nie, bly dit steeds die belangrikste standaardwerk oor die voorgeskiedenis van Namibië. 'n Afrikaanse vertaling daarvan het in 1937 verskyn en 'n verkorte Engelse weergawe in 1938. Vedder het 'n tweede, asook 'n derde deel van die werk beplan, maar weens gebrek aan tyd het hy nooit daarmee begin nie.

Hy het ook 'n bydrae oor die Duitse bewind en die militêre besetting van SWA vir die 1936-uitgawe van "The history of the British empire" gelewer en in 1928 "Einführung in die Geschichte Südwestafrikas", 'n werkie vir skoolgebruik, gepubliseer. Vedder se belangrikste godsdienstige publikasie is "Die Hauskapelle", wat daelikse gewyde oordenkings bevat en 20 bande beslaan. Hy was ook digter, veral van gewyde liedere, waarvan oor 'n duisend in die reeks "Sonntagsglöcken" verskyn het.

Vedder, as gerespekteerde sendeling in die mandaatgebied, is gevra om op 23 Augustus 1923 die oorskot van die Herero-opperhoof Samuel Maharero op Okahandja te begrawe nadat dit daarheen gebring is uit Serowe in Betsjoeanaland, waar hy op 14 Maart daardie jaar oorlede is nadat hy uit Suidwes-Afrika gevlug het omdat die Duitse koloniale hom en sy onderdane in die Slag van Waterberg totaal verslaan het.

Vedder het in verskeie instansies gedien: van 1926 tot 1947 was hy die verteenwoordiger van die Rynse Sendinggenootskap in die Kirchenbundesrat van die Duitse Evangelies-Lutherse Kerk; hy was lid van die wetenskaplike vereniging van SWA van die totstandkoming van dié liggaam tot 1938, toe hy as erelid verkies is; en van 1949 tot 1954 was hy lid van die Historiese Monumentekommissie van SWA.

In 1924 het die Universiteit van Pretoria hom die leerstoel in Afrikanistiek – met volkekunde, taalwetenskap en godsdiensleer as vakke – aangebied, maar hy hat dit van die hand gewys. 'n Erepos aan die Universiteit van Kalifornië het hy ook van die hand gewys omdat sy eenvoudige swart toga in Suidwes-Afrika vir hom meer werd was as die helderkleurige bloue wat Kalifornië hom wou laat dra. 'n Uitnodiging om in Duitsland as sending-inspekteur op te tree, kon hom ook nie uit Suidwes lok nie.

Hy het verskeie toekennings ontvang: in 1911 het die Duitse Ryksregering die Königliche Kronenorde, vierde klas, aan hom verleen vir sy werk onder die inboorlingstamme van SWA en in 1925 het die Universiteit van Tübingen 'n ere-D.Phil.-graad aan hom toegeken vir sy volgehoue navorsing in verband met die Bergdama. In 1948 het hy 'n D.Litt.-graad (honoris causa) vir sy navorsing oor die inheemse tale van SWA ontvang van die Universiteit van Stellenbosch en in 1961 het die Afrika-instituut hom erelidmaatskap aangebied. Op sy negentigste verjaarsdag (1966) is 'n drie- en 15-sent-posseël met sy afbeelding daarop in SWA uitgereik. Hy is op Okahandja begrawe.

Hy het voor sy vertrek uit Duitsland na SWA (1903) aan 'n Rooikruisverpleegster, Lydia Schickum, verloof geraak. In 1905 het sy na Swakopmund gekom waar hulle getroud is. Vier kinders is uit die huwelik gebore. Volgens die grafsteen op die Vedder-gesin se graf in die begraafplaas op Okahandja, is Lydia Vedder oorlede in 1943. Hul dogter Ruth is gebore in 1908 en oorlede in 1927, dogter Esther gebore in 1911 en oorlede in 1981 en seun, Martin, gebore in 1912 en oorlede in 1945. Besonderhede van die vierde kind ontbreek.




</doc>
<doc id="109760" url="https://af.wikipedia.org/wiki?curid=109760" title="Sandbaai">
Sandbaai

Sandbaai is 'n woonbuurt naby Hermanus in die Overberg-distriksmunisipaliteit in die Wes-Kaapprovinsie van Suid-Afrika.



</doc>
<doc id="109761" url="https://af.wikipedia.org/wiki?curid=109761" title="Van Dyksbaai">
Van Dyksbaai

Van Dyksbaai is 'n nedersetting in die Overberg-distriksmunisipaliteit in die Wes-Kaapprovinsie van Suid-Afrika,



</doc>
<doc id="109772" url="https://af.wikipedia.org/wiki?curid=109772" title="Openbare gesondheid">
Openbare gesondheid

Openbare gesondheid is al beskryf as ""die wetenskap en kuns van siektevoorkoming, lewensverlenging en die bevordering van gesondheid deur die georganiseerde pogings en ingeligte keuses van die samelewing, organisasies, gemeenskappe en individue."" Dit is gemoeid met gevare vir die gesondheid van 'n gemeenskap gebaseer op bevolkingsgesondheidsontleding. Die betrokke bevolking kan so klein soos 'n handvol mense of so groot soos al die inwoners van verskeie kontinente (in die geval van 'n pandemie) wees. Openbare gesondheid het baie subterreine, maar sluit gewoonlik die volgende interdissiplinêre kategorieë in: epidemiologie, biostatistiek en gesondheidsdienste. Omgewingsgesondheid, gemeenskapsgesondheid, gedragsgesondheid en beroepsgesondheid is ook belangrike terreine van openbare gesondheid.

Die fokus van openbare gesondheidsintervensies is om siektes, beserings en ander gesondheidstoestande te voorkom en bestuur. Dit geskied deur die waarneming van gevalle en die bevordering van gesonde gedrag, gemeenskappe en (in aspekte verwant aan menslike gesondheid) omgewings. Dit is daarop gemik om te voorkom dat gesondheidsprobleme ontstaan of herhaaldelik voorkom deur opvoedkundige programme te implementeer, beleidstellings te ontwikkel, dienste te lewer en navorsing te doen. Die behandeling van 'n siekte of 'n patogeen kan voorkom dat dit na ander versprei, soos in die geval van 'n epidemie. Inentingsprogramme, bewusmakingsveldtogte en die verspreiding van kondome om te voorkom dat oordraagbare siektes versprei is voorbeelde van algemene voorkomende openbare gesondheidsmaatreëls.

Openbare gesondheid doen ook verskeie stappe om die gesondheidsongelykheid tussen verskillende areas van die land, en in sommige gevalle, die kontinent of wêreld te beperk. Een kwessie is individue en gemeenskappe se toegang tot gesondheidsorg weens finansiële, geografiese of sosiokulturele beperkings. Toepassings van die openbare gesondheidstelsel behels moeder- en kindgesondheid, gesondheidsdiensadministrasie, noodreaksie en die voorkoming en beheer van besmetlike en chroniese siektes.

Die groot positiewe impak van openbare gesondheidsprogramme word algemeen erken. Deels weens die beleide en aksies wat deur openbare gesondheid ontwikkel is, was daar in die 20ste eeu 'n afname in die sterftesyfers vir babas en kinders aangeteken en 'n deurlopende toename in lewensverwagting. Daar word byvoorbeeld beraam dat die lewensverwagting onder Amerikaners sedert 1900 met dertig jaar toegeneem het, en wêreldwyd met ses jaar sedert 1990.


</doc>
<doc id="109779" url="https://af.wikipedia.org/wiki?curid=109779" title="Fanie Viljoen">
Fanie Viljoen

Hendrik Stephanus (Fanie) Viljoen is 'n bekroonde Afrikaanse skrywer en kunstenaar, en die outeur van onder andere "Breinbliksem", "Pynstiller" en "Onderwêreld".

Fanie Viljoen is op 2 Januarie 1970 gebore, en matrikuleer in 1987 aan die Goudveld Hoërskool in Welkom. Hy studeer Grafiese Ontwerp aan die Tegniese Kollege Welkom (1993–1995) en behaal in 2002 'n BA graad in Sosiale Wetenskappe (Unisa). Hy werk vanaf 1990 tot 2006 as Opleidingskonsultant by Sanlam, en is vanaf 2006 'n voltydse skrywer en kunstenaar. Hy woon tans in Bloemfontein.





Verskyn in die volgende bundels:


Verskyn in die volgende bundels:


Verskyn in die volgende bundels:




</doc>
<doc id="109783" url="https://af.wikipedia.org/wiki?curid=109783" title="Mormone">
Mormone

Mormone (of Heiliges van die Laaste Dae) is mense wat in die Bybel en in die Boek van Mormon glo.
Joseph Smith het die Mormoonse kerk in 1827 gestig. Hy het beweer dat 'n engel (genaamd Moroni) aan hom verskyn het. Die engel het hom vertel dat hy uitverkies is om sekere goue plate te vertaal. Die Boek van Mormon, waarop die geloof berus, het so ontstaan.

Ná Smith se dood in 1844 is die Mormone deur Brigham Young gelei. Vandag is die meeste Mormone deel van die Kerk van Jesus Christus van die Heiliges van die Laaste Dae. Daar is egter ook onafhanklike en nie-praktiserende Mormone.

Utah is die sentrum van die Mormone se kulturele invloed. Noord-Amerika het meer Mormone as enige ander kontinent, al woon die meeste Mormone buite die Verenigde State.


</doc>
<doc id="109784" url="https://af.wikipedia.org/wiki?curid=109784" title="Republikeinse Party (Verenigde State)">
Republikeinse Party (Verenigde State)

Die Republikeinse Party (Engels: "Republican Party"), of kort Republikeine ("Republicans"), ook "Grand Old Party" (Engels vir: "Groot Ou Party; "GOP") genoem, is een van die twee hedendaagse groot politieke partye in die Verenigde State, saam met die Demokratiese Party. Die party is op 20 Maart 1854 deur anti-slawerny-aktiviste, moderniste en voormalige lede van beide die Whig Party en die Free Soil Party gestig. Die Republikeinse Party het vir die grootste deel van die tydperk tussen 1860 en 1932 die nasionale politiek en in die meerderheid van die noordelike state gedomineerd. Hul nie-amptelike kleur is rooi en hul nie-amptelike wapendier is die olifant. Met 'n geskatte ledetal van 30,7 miljoen in 2012 is die Republikeinse Party naas die Demokratiese Party die tweede grootste party van die Verenigde State.

Die Republikeinse Party was oorspronklik die liberale van die twee groot partye, terwyl die Demokratiese Party die konserwatiewe party was. Die Republikeinse Party is op 20 Maart 1854 as liberale Anti-slawerny-Party gestig en het in 1860 met Abraham Lincoln hul eerste president opgestel wat tot die Amerikaanse Burgeroorlog en die stigting van die Gekonfedereerde State van Amerika gelei het. Op 1 Januarie 1863 is deur die Emansipasie-Proklamasie wat deur die Noordelike Verenigde State aanvaar is, die slawerny in die Suidelike Verenigde State afgeskaf en in 1865, na die einde van die Amerikaanse Burgeroorlog en Abraham Lincoln se herverkiesing, in die hele Verenigde State. Na die sluipmoord op Abraham Lincoln het in 1865 die Demokraat en adjunkpresident Andrew Johnson president geword. Vir die volgende vyf dekades kon die Republikeinse presidentskapskandidate weens hul beleid vir swart burgerregte in die suidelike deelstate nie een verkiesing wen nie, terwyl net Republikeinse kandidate die volgende presidentsverkiesings − met die uitsondering van die Demokraat Grover Cleveland wie in 1885 en 1893 vir vier jaar elk verkies is − kon wen.

Vanaf 1896, met William McKinley se verkiesing, wie in 1901 vermoor is en deur Theodore Roosevelt opgevolg is, was die politiese beleid van die Republikeinse Party veral deur die Progressiwisme gekenmerk. Maar in 1912 het onder William Howard Taft die Progressiewe vleuel, gelei deur Theodore Roosevelt, afgestig en hul eie party gestig, terwyl die konserwatiewe vleuel William Howard Taft by die volgende verkiesing ondersteun het. As gevolg daarvan is die Demokraat Woodrow Wilson tot president verkies. Vir die verkiesing van 1916 het Theodore Roosevelt afstand gedoen van 'n eie kandidatuur en die Republikeinse Charles Evans Hughes ondersteun.

Onder die drie volgende Republikeinse presidente Warren G. Harding, Calvin Coolidge en Herbert Hoover het die Verenigde State 'n groot ekonomiese opswaai beleef. Al drie presidente het op 'n konserwatiewe beleid gefokus en 'n streng ekonomiese liberalisme gevolg. Maar na die uitbreek van die Groot Depressie in 1929 kon die Republikeinse kandidate die volgende verkiesings nie wen nie en het vir die naaste 20 jaar in die opposisie gebly.

Nadat die Demokratiese Party se konserwatiewe vleuel as gevolg van die Demokrate se toenemende belangstelling in swart burgerregte dié party in 1948 verlaat en by die Republikeine aangesluit het, het die Demokrate verder na links geskuif en die Republikeine meer en meer konserwatief geword. Hierdie ideologiese uitruiling kan veral sedert die verkiesings van 1964 gesien word. Terwyl die Demokratiese Party tot dusver veral deur kiesers in die Suidelike Verenigde State gekies is en die Republikeinse Party in die noorde, ooste en weste, het die Republikeine die dominante party van die Suidstate geword en word sedertdien veral deur wit konserwatiewes gekies.

In 1968 is die Republikeine se kandidaat, Richard Nixon, tot president verkies en het die Viëtnamoorlog van sy Demokratiese voorganger, Lyndon B. Johnson, "geërf". Tydens sy ampstermyn is dié oorlog ná die neutrale lande Kambodja en Laos uitgebrei, maar sowat 550 000 Amerikaanse soldate is uit Suidoos-Asië onttrek. In 1973 het die Amerikaanse bondgenoot Suid-Viëtnam aan die noorde oorgegee en is tot Viëtnam verenig. Teenoor die Verenigde State se vyande tydens die Koue Oorlog, die Sowjetunie en die Volksrepubliek China het Nixon 'n beleid van ontspanning gevolg en die eerste president geword, wat 'n staatsbesoek aan albei lande gelewer het. As gevolg van die Watergate-skandaal het Richard Nixon op 8 Augustus 1974 van sy amp bedank en sodoende die eerste Amerikaanse president geword, wat afgedank het. Sy adjunkpresident Gerald Ford het hom opgevolg.

Ronald Reagan het die ontspanningspolitiek van sy voorgangers laat vaar en 'n moontlike uitbreiding van die Kommunisme teengestaan. Byvoorbeeld is die Mudjahedin in Afghanistan ná die Sowjetse inval met Amerikaanse wapens versorg en ontwikkelingslande ondersteun, wat hulself vir die stryd teen Kommunisme bewyer het. Nadat Ronald Reagan nie vir 'n derde ampstermyn verkies kon word nie, het hy die verkiesing van sy adjunkpresident George H.W. Bush voorgestel.

Tydens George H.W. Bush se ampstermyn is Duitsland herenig, die Sowjetunie is ontbind en die bloedige verbrokkeling van Joego-Slawië het begin. Nadat Irak op 1 Augustus 1990 Koeweit binnegeval en geannekseer het, het onder leiding van die Verenigde State die Golfoorlog begin, waarna die Irakse weermag uit Koeweit onttrek het.

Agt jaar ná sy pa het George W. Bush in 2001 president geword, wie se ampstermyn deur die Aanvalle op 11 September 2001 en die daaropvolgende sogenaamde "Oorlog teen Terrorisme" gekenmerk is. Net een maand later is onder leiding van die Verenigde State die Afghaanse Oorlog teen die Taliban onder Osama bin Laden begin, waartydens Afghanistan deur onder andere Duitsland, die Verenigde Koninkryk en die Verenigde State beset en Hamid Karzai as president aangestel is. Reeds een en 'n half jaar later is die Irakse Oorlog teen Saddam Hoesein begin, wat met die Irak se vermeende besit van wapens van massavernietiging geregverdig is. Albei oorloë het tot grootskaalse burgeroorloë tussen weerstandsgroepe en besettingstroepe asook verskeie bevolkingsgroepe gelei. Saddam Hoesein is op 30 Desember 2006 in Bagdad opgehang en Osama bin Laden is op 2 Mei 2011 in Abbottabad, Pakistan, tereggestel.

Tot vandag het die Republikeinse Party 19 presidente gestel.



</doc>
<doc id="109790" url="https://af.wikipedia.org/wiki?curid=109790" title="Meteoorreën">
Meteoorreën

’n Meteoorreën is ’n groot getal meteore wat oënskynlik uit dieselfde punt in die lug kom. Dit word veroorsaak deur strome kosmiese brokstukke, wat meteoroïdes genoem word, wat die Aarde se atmosfeer teen hoë snelhede in parallelle bane binnedring. Die meeste meteore is kleiner as ’n korrel sand en daarom disintegreer feitlik almal sonder om die Aarde te tref. Intense of ongewone reëns staan bekend as meteoorstorms – dit is wanneer meer as duisend meteore per uur waargeneem word. Die Meteoordatasentrum lys sowat 600 vermoedelike meteoorreëns, waarvan omtrent honderd goed gevestig is.

Die eerste groot meteoorstorm in die moderne tyd was die Leonides van November 1833. Een raming was meer as 100 000 meteore per uur, maar volgens ’n ander een was daar meer as 200 000 meteore in die tydperk van nege uur wat die storm oor die hele Noord-Amerika oos van die Rotsgebergte geduur het. Die Amerikaanse sterrekundige Denison Olmsted (1791−1859) het die gebeure die akkuraatste beskryf – nadat hy in die laaste weke van 1833 inligting versamel het, het hy sy bevindings in Januarie 1834 aan die "American Journal of Science and Arts" voorgelê; dit is in Januarie–April 1834 en Januarie 1836 gepubliseer. Hy het opgemerk die meteoorreën was van korte duur en is nie in Europa gesien nie, asook dat die meteore vanuit een punt in die sterrebeeld Leeu gekom het. Hy het voorspel die meteore se oorsprong is ’n wolk deeltjies in die lug. Navorsing het voortgeduur, maar die jaarlikse voorkoms van reëns het die navorsers dronkgeslaan.

In die 1890's het die Ierse sterrekundige George Johnstone Stoney (1826–1911) en sy Britse kollega Arthur Matthew Weld Downing (1850–1917) probeer om die posisie van die stof in die Aarde se wentelbaan vas te stel. Hulle het voor die verwagte Leonide-reën van 1898 en 1899 die stof bestudeer wat die komeet 55P/Tempel-Tuttle agtergelaat het. Meteoorstorms is verwag, maar die finale berekenings het gewys die meeste stof sou in dié tyd ver binne die Aarde se wentelbaan lê. Die Duitse sterrekundige Adolf Berberich het onafhanklik van hulle tot dieselfde slotsom gekom. Hoewel die afwesigheid van meteoorstorms dié jaar die berekenings bevestig het, sou die ontdekking van veel moderner instrumente nodig wees om betroubare voorspellings te maak.

In 1981 het Donald K. Yeomans van die Jet Propulsion Laboratory (JPL) die geskiedenis van die Leonides en van die dinamiese wentelbaan van Komeet Tempel-Tuttle hersien. ’n Grafiek daarvan is aangepas en in "Sky and Telescope" gepubliseer. Dit het die relatiewe posisies van die Aarde en Tempel-Tuttle gewys en aangetoon waar die Aarde digte stof teengekom het. Dit het gewys die meteoroïdes is meestal agter en buite die baan van die komeet, maar die bane van die Aarde deur die stofwolk wat tot kragtige storms lei, was baie naby aan bane van feitlik geen aktiwiteit.

In 1985 het E.D. Kondratjewa en E.A. Reznikof van die Staatsuniversiteit van Kazan vir die eerste keer die jare korrek geïdentifiseer waarin stof vrygestel is wat verantwoordelik was vir verskeie vorige Leonide-meteoorstorms. In 1995 het Peter Jenniskens die Alpha Monocerotide-storm van 1995 aan die hand van stofbane voorspel. Net voor 1999 se Leonide-storm was Robert H. McNaught, David Asher, en Finland se Esko Lyytinen die eerste sterrekundiges wat dié metode in die Weste toegepas het. Jenniskens het in 2006 voorspellings gepubliseer vir toekomstige ontmoetings met stof vir die volgende 50 jaar. 

Omdat die deeltjies van ’n meteoorreën almal in parallelle bane en teen dieselfde spoed beweeg, sal dit vir ’n waarnemer op Aarde lyk asof hulle vanuit een punt in die lug kom. Dié uitstralingspunt, wat deur perspektief veroorsaak word, lyk nes parallelle spoorlyne wat oënskynlik almal in die verte by een punt verdwyn wanneer ’n mens van die middel van die spore af kyk. 

Meteoorreëns word genoem na die naaste sterrebeeld of helder ster aan die uitstralingspunt wanneer die reën op sy hoogtepunt is. Hierdie punt beweeg tydens die nag langsamerhand oor die hemelruim vanweë die Aarde se rotasie om sy as, nes sterre wat lyk of hulle deur die nag skuif. Die punt wissel ook effens van nag tot nag teen die agtergrondsterre vanweë die Aarde se wenteling om die Son. 

Wanneer die bewegende uitstralingspunt op sy hoogste is vir die nag, sal die Son net in die ooste opkom. Die beste tyd om na ’n meteoorreën te kyk, is dus net voor sonsopkoms – hoewel die helderwordende lig dit moeiliker sal maak om die meteore te sien, sal die meeste dan sigbaar wees.

’n Meteoorreën is die gevolg van ’n wisselwerking tussen ’n planeet soos die Aarde en strome brokstukke van ’n komeet. Komete laat ’n spoor agter deurdat water verdamp en stukke van die komeet afbreek. Whipple het komete beskou as "vuil sneeuballe" wat bestaan uit rots wat in ys vasgevang is en om die Son wentel. Die "ys" kan bestaan uit water, metaan, ammoniak, ’n ander vloeistof of ’n kombinasie daarvan. Wanneer die ys warm word en verdamp, laat dit ’n spoor van stof, sand en klippies agter.

Elke keer dat ’n komeet om die Son beweeg, verdamp ’n deel van sy ys en ’n sekere hoeveelheid meteoroïdes sal agterbly. Die meteoroïdes sprei uit oor die hele wentelbaan van die komeet en vorm ’n stroom afval.

Onlangs het Peter Jenniskens gereken die meeste van ons kortperiode-meteoorreëns ontstaan nie vanweë die gewone waterverdamping van aktiewe komete nie, maar is die gevolg van onreëlmatige verbrokkelings, wanneer groot stukke afbreek van ’n hoofsaaklik dormante komeet. Voorbeelde is die Quadrantides en Geminides, wat ontstaan het weens die verbrokkeling van die asteroïde-agtige voorwerpe 2003 EH1 en 3200 Phaethon, onderskeidelik sowat 500 en 1 000 jaar gelede. Die fragmente breek verder op in stof, sand en klippies en sprei uit oor die wentelbaan van die komeet om ’n digte meteoroïdestroom te vorm.

Baie meteoorreëns kom jaarliks op dieselfde tyd voor omdat die Aarde elke jaar op dieselfde tyd deur ’n spesifieke stroom afval beweeg.

Die duidelikste meteoorreën in die meeste jare is die Perseïdes, wat hul hoogtepunt elke jaar op 12 Augustus bereik, met meer as een meteoor per minuut. Nasa het ’n nuttige program om te bereken hoeveel meteore per uur vanaf ’n sekere ligging sigbaar is.

Die Leonides bereik hul hoogtepunt omstreeks 17 November van elke jaar. Sowat elke 33 jaar veroorsaak dié reën ’n meteoorstorm, met duisende meteore per uur op sy hoogtepunt. Die laaste Leonide-storms was in 1999, 2001 (twee) en 2002 (twee). Wanneer die Leonides nie ’n storm veroorsaak nie, is hulle minder aktief as die Perseïdes.

Amptelike name word aangedui in die IAU se lys meteoorreëns.

Enige ander voorwerp in die Sonnestelsel met ’n redelik deursigtige atmosfeer kan ook meteoorreëns hê. Omdat die Maan in dieselfde omgewing as die Aarde is, kan dit dieselfde reëns ervaar; die Maan het egter sy eie verskynsels, hoofsaaklik vanweë sy gebrek aan ’n behoorlike atmosfeer – soos dat meteore sy natriumspoor versterk. 

Dit is bekend dat Mars en sy mane meteoorreëns het. Dit is nog nie op ander planete waargeneem nie, maar daar word aangeneem hulle bestaan wel. Mars se reëns verskil van die Aarde s’n omdat hy in ’n ander wentelbaan is, ook relatief tot die wentelbane van komete. Die uitwerking op die twee planete sal egter baie dieselfde wees omdat die twee se boonste atmosfeer, die deel wat deur meteore getref word, baie ooreenkom. Meteore se helderheid kan dalk effens laer wees omdat die komete se spoed by Mars stadiger is weens hul groter afstand van die Son af. Dit word effens gebalanseer deur die feit dat die stadiger spoed meer tyd toelaat vir die meteore om te disintegreer.

Op 7 Maart 2004 het die panorama-kamera van die Mars-verkenningstuig Spirit ’n ligstreep afgeneem wat nou vermoed word veroorsaak is deur ’n meteoor van ’n reën wat verband hou met die komeet 114P/Wiseman-Skiff. Ander reëns waaroor bespiegel word, is ’n "Lambda Geminide"-reën wat verbind word met die Aarde se Eta Aquariïdes (veroorsaak deur Komeet 1P/Halley), ’n "Beta Canis Major"-reën wat verbind word met Komeet 13P/Olbers en ’n "Draconides"-reën van 5335 Damocles.



</doc>
<doc id="109796" url="https://af.wikipedia.org/wiki?curid=109796" title="Franklin">
Franklin

Franklin is 'n dorpie in die Harry Gwala-distriksmunisipaliteit van KwaZulu-Natal, Suid-Afrika.



</doc>
<doc id="109797" url="https://af.wikipedia.org/wiki?curid=109797" title="Pyrex">
Pyrex

Pyrex (as handelsnaam meestal gestileer as PYREX) is 'n handelsmerk vir hittebestande borosilikaatglas wat hoofsaaklik in bak- en kookgerei asook laboratoriumtoerusting gebruik word. Ander moontlike toepassings is brilglas, teleskope en elektroniese komponente.

Die handelsmerk is in 1908 deur die Amerikaanse onderneming Corning Inc. ingevoer. Elf jaar later, op 27 Mei 1919, is Corning se Pyrex-glasformule gepatenteer.
Corning het die vervaardiging van Pyrex-kook- en bakgerei, wat oorspronklik van borosilikaatglas gemaak is, in 1998 gestaak en die handelsmerklisensie daarvoor aan lisensiehouers soos World Kitchen, LLC en International Cookware oorgedra.

Ter wille van kostebesparing word Pyrex-produkte, wat tans in die Verenigde State deur World Kitchen bemark word, intussen van getemperde glas (sodakalkglas) vervaardig - in teenstelling met markte buite Noord-Amerika wat deur International Cookware bedien word en waar vasgehou word aan die gebruik van duurder borosilikaat vir die vervaardigingsproses.

Die grootste borosilikaat-glasoond ter wêreld word deur die Franse onderneming International Cookware in sy aanleg in Châteauroux in die département Indre bedryf. International Cookware, wat oorspronklik deel uitgemaak het van die Franse ARC International-groep en sedert 2006 as Arc International Cookware (AIC) bekendgestaan het, is op 31 Januarie 2014 aan Amerikaanse beleggers verkoop en maak tans deel uit van Aurora Resurgence se beleggingsportefeulje.

International Cookware bemark as eksklusiewe lisensiehouer onder meer Pyrex-glaskook- en bakgerei op markte in Europa, die Midde-Ooste en Afrika.

22 jaar voordat Corning Inc. sy Pyrex-produklyn begin vervaardig het, is borosilikaatglas vir die eerste keer in 1893 deur die Duitse skeikundige en glastegnikus Otto Schott, die stigter en naamgewer van die bekende Duitse glasvervaardiger Schott AG, vervaardig. Schott het sy produk onder die naam "Duran" bemark.

In 1908 het Eugene Sullivan, die navorsingsdirekteur van Corning Glass Works, 'n borosilikaatglas met lae termiese uitsetting ontwikkel wat vir die vervaardiging van skokbestande lanterngloeilampe en batterybekers gebruik kon word. As doktorale student in Leipzig, Duitsland het Sullivan kennis gekry van Schott se borosilikaatglas.
Jesse Littleton, 'n fisikus en personeellid van Corning, het die potensiaal van borosilikaatglas as kookgerei raakgesien toe hy in 1913 vir sy vrou 'n kasserolbak gegee het wat hy vervaardig het deur 'n Nonexglas-batterybeker uitmekaar te haal. Nonexglas was 'n vroeë voorloper van Pyrex wat weens die gebruik van lood in sy formule nog nie geskik was vir die vervaardiging van bak- en kookgerei nie. Corning het die formule aangepas om 'n loodvrye variant te ontwikkel wat deur die Philadelphia Cooking School noukeurig getoets is.

In 1915, gedurende die Eerste Wêreldoorlog, is Pyrexglas-bak- en kookgerei as 'n Amerikaans-vervaardigde alternatief tot die Duitse Duranglas aan die publiek bekendgestel. Aanvanklik is die Pyrex-reeks in die Jordan Marsh-afdelingswinkel in Boston verkoop. Vier jaar later, in 1919, is 'n afsetsyfer van 4,5 miljoen eenhede behaal.

Pyrex-glas het in 1915 ook ingang gevind tot Amerikaanse laboratoriums. Glasware vir wetenskaplike toepassings is oorspronklik uit Duitsland ingevoer, maar as gevolg van die oorlog is die Verenigde State van dié invoere afgesny. Corning het die leemte in die mark met sy Pyrex-glas gevul, en danksy sy hoë gehalte is die meeste ingevoerde produkte kort voor lank deur Pyrex vervang. Tans word Corning se glasprodukte in laboratoriums dwarsoor die wêreld aangetref.



</doc>
<doc id="109798" url="https://af.wikipedia.org/wiki?curid=109798" title="Ameniras">
Ameniras

Ameniras ("fl." 1ste eeu v.C.) was 'n Meroïtiese koningin van die koninkryk Koesj.

Sy is waarskynlik die eggenote van koning Teriteqas, wat ná sy dood saam met – of as regent vir – haar seun prins Akindad oor die ryk geheers het. Sy is bekend van die Hamadab-stele wat in 1910 naby die Koesjitiese hoofstad Meroë deur John Garstang gevind is. Die inskripsie is in Meroïties, wat moeilik is om te lees, maar dit gee waarskynlik inligtings oor die Koesjities-Romeinse oorlog van 25-21 v.C. wat in 'n oorwinning vir die Koesjiete geëindig het. Haar titel was "kore", wat heerser beteken in Meroïties, of "kdke" (kandake), wat glo koningin-moeder beteken. Amptelik was haar titel "Amnirense qore li kdwe li". Ameniras word ook in die Bybel genoem (Hand 8:26-27)

Sy is ook uit Romeinse bronne bekend. Strabo skryf oor 'n "kandake met net een oog" wat Romeinse pogings om Koesj te verower, verhoed het. Aelius Gallus, wat Augustus se prefek in Egipte was, beweer Koesj het 'n Romeinse vasalstaat geword. Sy opvolger, Gaius Publius Petronius, het egter 'n Koesjitiese inval van Egipte tot in die Thebe-gebied afgeweer. Moontlik het Koesjiete probeer gebruik maak van Aelius Gallus se veldtog in Arabië wat sleg afgeloop het.

Strabo beskryf hoe Petronius 'n teenaanval gelei het na Napata, wat die Meroïtiese hoofstad was. Geleerdes betwyfel egter of die Romeine regtig so ver suid deurgedring het. Keiser Augustus het afstand gedoen van die plan om Koesj te onderwerp.


</doc>
<doc id="109800" url="https://af.wikipedia.org/wiki?curid=109800" title="Rynse Sendinggenootskap">
Rynse Sendinggenootskap

Die Rynse Sendinggenootskap (RSG) het vanaf sy ontstaan in 1828 ontwikkel in een van die grootste instellings van sy aard in Duitsland. Dit het in 1971 met die Bethel Mission saamgesmelt as die Vereinte Evangelische Mission.

Sy werksaamhede was veral toegespits op Suider-Afrika: van 1828 meestal in Suid-Afrika, vanwaar sendelinge mettertyd noordwaarts beweeg het in die rigting van Suidwes-Afrika, wat hulle vanaf 1842 binnegegaan het. Sowat honderd jaar ná die begin van sy werk in Kaapland het die genootskap besluit hy het sy doel in Suid-Afrika bereik. Al sy bruin gemeentes is toe aan die NG Sendingkerk oorgedra, behalwe Wupperthal, wat verkies het om by die Morawiese kerk aan te sluit.

In Suidwes-Afrika het die genootskap sy werk voortgesit en was dit die voorloper van die Evangeliese Lutherse Kerk in die Republiek van Namibië en die Duitstalige Evangelies-Lutherse Kerk in Namibië (DELK). Die derde en verreweg die grootste Lutherse kerkgenootskap in Namibië, die Evangelies-Lutherse Kerk in Namibië (vroeër die Evangelies-Lutherse Kerk in Ovambo-Kavango), het nie uit die RSG se werk ontstaan nie, maar uit dié van die Finse Sendinggenootskap in die noorde van die land.

Die Rynse Sendinggenootskap is op 23 September 1828 in Barmen gestig en is daarom ook bekend as die Barmer Mission. Dit was 'n samesmelting van die vier sendinggenootskappe van Elberfeld, Barmen, Köln en Wesel. Die oudste van die genootskap was Elberfeld, wat in 1799 deur Gereformeerde en Lutherse lidmate opgerig is. Hul grootste ondersteuning was van Protestante in die weste van Duitsland. In 1829 het dr. John Philip van die Londense Sendinggenootskap (LSG) hulle oorreed om hul eerste sendelinge – Paul Daniël Lückhoff, Gustav Adolf Zahn, Johann Gottlieb Leipoldt en Teobold von Wurmb – na Suid-Afrika te stuur waar hulle veronderstel was om hulle op die LSG se sendingstasies van die plaaslike omstandighede te vergewis. Hulle het nouliks van dié aanbod gebruik gemaak omdat hul sendingwerk van hul Engelse kollegas s’n verskil het.

Zahn het as assistent van die Suid-Afrikaanse sendeling Arie Vos op Tulbagh begin werk. Wurmb het noordwaarts gereis en saam met sy kollegas op die plaas Rietfontein in die distrik Clanwilliam begin werk. Later het die RSG die plaas aangekoop en dit Wupperthal genoem na die dal of vallei ("Thal" in Duits) van die Wupperrivier in Duitsland waar die hoofkantoor van die genootskap in Barmen geleë was. Die Khoikhoi en bruin mense is daar gevestig, graanlande en ’n tuin is aangelê, vrugtebome geplant en planne beraam om nie net hul sendingstasie selfversorgend te maak nie, maar ook ’n belangstelling in handearbeid by hul bekeerlinge aan te wakker. Dieselfde patroon is oral gevolg op stasies en nedersetting wat die genootskap elders opgerig is.

Mettertyd het nog versterkings uit Duitsland hulle by die eerste baanbrekers aangesluit. Onder hulle was manne wie se nasate wyd bekend in Suid-Afrika geword, onder andere Hahn, Kleinschmidt, Esselen, Wagner, Alheit, Kolbe, Dönges, Gerdener, Krönlein, Weber en Brincker. Aan die einde van die 19de eeu het 40 Rynse sendelinge reeds ywerige in die Kaapkolonie gewerk. Vanaf Stellenbosch en Wupperthal het hulle geleidelik noordwaarts getrek, die Kareeberge bereik en verder beweeg na die LSG-stasies op Komaggas, Steinkopf en Pella. Ook is nuwe stasies mettertyd gestig. Sommige mos later laat vaar word omdat die inboorlinge nie daar ’n bestaan kon voer nie. Eindelik is net Stellenbosch, Wuppertal, Worcester, Sarepta, Saron, Tulbagh en Carnarvon as vernaamste stasies in standgehou. Hier het kerke en skole die middelpunt geword van nedersettings van bruin mense en Khoikhoi.

Onder leiding van die Rynse sendelinge het bekeerlinge opleiding in verskeie soorte handearbeid ontvang. Op Wuppertal is ’n opleidingskool opgerig vir onderwysers, wat aan wie die onderrig en opvoeding van die jeug kort voor lank toevertrou is. Omdat die genootskap deurentyd noustrop getrek het, het sy bestuur daarop aangedring dat die gemeenskappe selfversorgend word. Vanaf 1878 moes hulle self die vergoeding van sendelinge en onderwysers voorsien.

In die veertigerjare van die 20ste eeu, meer as 100 jaar nadat die Rynse sendelinge hul werk aan die Kaap begin het, het die genootskap besluit dat sy oorspronklike taak afgehandel is. Daarom het met die NG Sendingkerk onderhandel oor die oordrag van sy sendingstasies en gemeentes aan dié kerkverband. Talle mense op die onderskeie stasies was hoogs ontevrede oor dié moontlikheid, maar die genootskap het dit geïgnoreer en voortgegaan met die oordrag aan die NG Sendingkerk. Net Wupperthal het besluit om by die Morawiese Kerk aan te sluit. 

In 1951 het eerw. Gideon Joseph Thomas, wat in 1935 die tweede en laaste inheemse Rynse lidmaat geword het wat as predikant georden is, en 108 lidmate die Onafhanklike Rynse Kerk gestig. Die RSG het die nuwe kerk nie erken nie en dit as 'n wegbreekbeweging beskou. Die eerste lede van die kerk was lidmate van die gemeentes Bellville, Matroosfontein en Elsiesrivier. Eindelik is die naam verander na die Rynse Kerk in Suid-Afrika en in 2016 was daar 11 gemeentes wat in twee streke gegroepeer is, elk met sy eie streekskomitee: Elsiesrivier, Matroosfontein, Atlantis, Belhar, Eersterivier, Ravensmead, Mitchells Plain, Bellville, Kraaifontein, Clanwilliam en Doringbos.

In die Kaapkolonie was die Westerse beskawing, waarvan die RSG-sendelinge draers was, reeds taamlik goed gevestig toe hulle daar aankom; daarom kon hulle rustig vorder op min of meer gebaande weë. In die huidige Namibië, wat hulle vanaf 1842 binnegegaan het, was die geval net die mooi die teenoorgestelde. Hier het ’n uiters moeilike taak op hulle gewag, want die droë, warm klimaat was uitputtend vir Europeërs en die Nama- en Hererostamme oorlogsugtig dat hulle die evangelie geensins geredelik aanvaar het nie. Tot 1884 was die gebied onder die beheer van heidense stamhoofde. Die sendelinge moes, sonder die beskerming van ’n Westerse regering, elementêre opvoedingswerk onderneem buiten die verkondiging van die evangelie. By geleenthede, in 1853 en ’59, moes hulle magteloos toekyk hoe die inheemse bevolking hul sendingstasies in puin gelê het en moes hulle van vooraf begin. Ook was baie van die inboorlinge aan drank verslaaf wat beginsellose smouse die gebied binnegebring het in ruil vir beeste. Die sendelinge het hierdie smousery teengestaan en meermale opgetree as vredemakers in die gedurige oorlogvoering tussen die Namas en Herero’s. So het hulle die sogenaamde sendelingsvrede tussen die stamhoofde Samuel Maherero en Jan Jonker Afrikaner bewerkstellig.

’n Volle 15 jaar sou verloop voor die eerste Herero gedoop is. Die oprigting van die sendingstasies is bemoeilik deur die feit dat die inboorlinge van die gebiede wat dikwels onder droogte gebuk gegaan het, ’n nomadiese bestaan gevoer het ter wille van hul troppe vee. Tog het gevestigde gemeenskappies mettertyd tot stand gekom met kerke en skole as middelpunt waarheen die rondtrekkende inboorlinge af en toe teruggekeer het en waar hul kinders intussen gebly het om skoolonderrig te ontvang. ’n Nedersetting van Duitse ambagslui en koloniste is in 1864 op Otjimbingwe gestig waar inboorlinge opgelei kon word vir handearbeid en in die landbou. ’n Opleidingskool, die Augustineum, is opgerig waar onderwysers en evangeliste opgelei is. Struikelblokke is geleidelik oorkom en die baanbrekerswerk met sukses bekroon.

Sendingstasies het ontwikkel in permanente nedersettinge ’n in sommige gevalle dorpe, want die ook wit nedersetters, soos amptenare, handelaars en ambagslui, het hulle daar gevestig. Ná Warmbad, Namibië en Bethanie, het die volgende stasies tot stand gekom: Berseba (1850), Gibeon (1863), Keetmanshoop (1866) in Namaland; en Windhoek (1842), Otjikango-Barmen of Gross Barmen (1844), Rehoboth (1845), Otjimbingwe (1849), Okahandja, Omaruru en Okombahe (1870) in Hereroland.

Deurtastende navorsings het ook blywende sukses opgelewer. ’n Deeglike studie van die onbekende land en sy inwoners was nodig. Talle reise is onderneem en die land in alle rigtings verken deur sendelinge soos die Noorweër H.C. Knudsen en die Duitsers C. Hugo Hahn, Johannes Rath en Heinrich Scheppmann. Die tale, gebruike en gewoontes asook die geskiedenis en godsdienstige opvattings van die onderskeie stamme is die eerste keer noukeurig opgeteken. Sendelinge soos Knudsen, Hahn, P.H. Brincker, Johannes Olpp, J.G. Krönlein, H. Tönjes, Gottlieb Viehe, Heinrich Vedder, J. Irle en C.G. Büttner het grammatikaboekies, woordeboeke en handboeke van die uiters moeilike inheemse tale saamgestel. Hulle het die Bybel, kategismus en talle gesange vertaal en so die aanvoorwerk gedoen vir die ontwikkeling van dié tale in geskrewe tale en die skep van ’n eiesoortige Christelike letterkunde.

Die Rynse sendelinge was die baanbrekers van die gevolglike kolonisering van die land deur Europeërs. Enersyds het die besetting van Suidwes-Afrika deur Duitsland in 1884 die sendelinge se werk vergemaklik omdat dit wet en orde daargestel het. Andersyds het die nadelige newe-effekte van die “beskawing” en die toenemende spanning wat gelei het tot inboorlingopstande die werk gekniehalter. In die Nama- en Herero-oorloë van 1904 tot ’07 het sommige van hul stasies en instellings in die slag gebly. Nadat die vrede gesluit is, is die stameenheid van die Herero’s vernietig. Die Rynse sendelinge het ingegryp om die verslane stam van algehele ondergang te red en hulle ’n nuwe lewenswyse te leer. Die eertydse nomades moes werkers en dagloners word. Die ou stamgrense is afgeskaf en die onderskeie volke moes voortaan in vrede saamleef. Dit het meer werk vir die sendelinge beteken, maar die Rynse Sendinggenootskap het, nes in die verlede, volhard.

Ten spyte van die nadelige uitwerking van die twee wêreldoorloë toe sommige sendelinge na Duitsland gedeporteer is, het vooruitgang en ontwikkeling voortgeduur. Die vryheidstryd van die inheemse bevolking van Suidwes waarby sommige lidmate betrokke geraak het, het daartoe gelei dat hulle die kerk verlaat het. Tog het die oorgrote meerderheid getrou gebly en eindelik die ontwikkelingsvlak berei waarop hul sendingkerk in 1957 ’n volwaardige kerk kon word, die hedendaagse Evangelies-Lutherse Kerk. In daardie jaar het 100 000 van die 450 000 swart en bruin bewoners van Suidwes tot dié kerk behoort. Hulle is bedien deur 30 predikante, 45 evangeliste en 22 sendelinge. Hul kinders het 75 skole met 237 onderwysers bygewoon. In dié kerk is lede van amper alle volke in die land eindelik verenig: Herero, Namas, San, bruin, Ovambo en Damara, asook kleiner groepe.




</doc>
<doc id="109801" url="https://af.wikipedia.org/wiki?curid=109801" title="Geskiedenis van die African National Congress">
Geskiedenis van die African National Congress

Die African National Congress is die huidige regerende party in die Nasionale Vergadering van Suid-Afrika.

Daar was 'n paar ander swart weerstandsorganisasies voordat die ANC tot stand gekom het. Onder meer die weerstandsorganisasie, Umkosi Wezintaba, wat tussen 1890 tot 1920 bestaan het.

Die ANC is op 8 Januarie 1912 deur Saul Msane, Josiah Gumede, John Dube, Pixley ka Isaka Seme en Sol Plaatje saam met verteenwoordigers van stamleiers, kerkorganisasies, en ander vooraanstaande indiwidue gestig. Die oogmerke was om alle Afrikane as een volk bymekaar te bring om vir hul regte en vryheid te veg. Die ANC het van sy stigtingsdag beide die tradisionele, sowel as die moderne elemente verteenwoordig- van stamhoofde tot kerk- en gemeenskapsorganisasies, en ook geleerde swart beroepslui, maar vroue is eers as filiaal-lede vanaf 1931 toegelaat en het eers in 1943 volle lidmaatskap gekry.

Die stigting van die ANC-jeugliga deur Anton Lebede in 1944 het 'n nuwe geslag betrek wat hul beywer het vir die vestig van nie-gewelddadige massa-optrede teen die wettige onderbou van die wit minderheid se oorheersing.

In 1946 skaar die ANC hom by die Suid-Afrikaanse Kommunistiese Party en help om die Suid-Afrikaanse Mynwerkers-unie te stig. Toe die mynstaking tot 'n algemene staking uitbrei, gaan die ANC se president-generaal, Alfred Bithini Xuma, saam met 'n afvaardiging van die Suid-Afrikaanse Indiërkongres (SAIK) na die 1946 sessie van die VN se Algemene Vergadering waartydens die behandeling van Indiërs in Suid-Afrika deur die regering van Indië geopper is. Saam het hulle die kwessie van die polisie se brutaliteit teen die stakende mynwerkers en die wyer stryd vir gelykheid in Suid-Afrika bespreek. Die ANC het kragte saamgesnoer met die Natalse Indiër Kongres (NIK) en die SAIK.

Die Afrikaners se oorweldigende oorwinning wat die Nasionale Party se wit minderheidsregering in 1948 stewig in die saal gesit het, was die begin van Apartheid. Gedurende die 1950's is swartes van die kieserslyste afgehaal, verblyf- en vrye beweging is beperk en die swartes se politieke bedrywighede ingeperk.

Die Indiërs se  suksesvolle weerstand onder die leierskap van Gandhi was 'n inspirasie vir swartes in Suid-Afrika om weerstand te bied teen rassisme en die ongelykheid wat hulle, en alle ander nie-blankes, moes verduur. Die twee rasgroepe het begin saamwerk en hulself geleer om mekaar te aanvaar en die vooroordele, wat daar tussen hulle bestaan, te oorbrug. Die swartes en die Indiërs het begin om saam te staan in hul stryd om deur die VN bestuur te word (hoewel die Weste in daardie stadium nog nie gelykheid vir alle mense toegepas het nie).

Die ANC het ook die aanvanklike beweging van die Indiër politieke partye as 'n rolmodel vir hulle beskou. Die ANC het besef hulle kort 'n kragdadige leier soos Gandhi. In 1949 het die ANC 'n skielike toeloop van nuwe lede gekry waar die beweging voorheen so 5 000 lede gehad het. Dit het vir 'n stewige grondslag in die nasionale samelewing verseker.

In Junie 1952 span die ANC saam met ander anti-Apartheidsbewegings in 'n "Defiance Campaign" teen die politieke, arbeids-, en verblyfregte in Suid-Afrika. Die protesgangers het die voorbeeld van Mahatma Gandhi gevolg met sy passiewe weerstand in KwaZulu-Natal en in Indië, en die onderdrukkende wette doelbewus oortree. Die weerstandsveldtog is in 1953 afgelas toe die regering nuwe wette uitvaardig om openbare byeenkomste te verbied.

In Junie 1955 vergader die Congress of the People, wat deur die ANC, die Indiër, bruin en wit organisasies gereël is, by Kliptown naby Johannesburg en aanvaar die Vryheidsmanifes. Van daardie dag af het dit die fundamentele dokument van die anti-Apartheidstryd vir gelyke regte vir almal, ongeag ras of kleur, geword. Met die weerstand wat groei is 156 leiers van die ANC en van sy bondgenote in 1956 in hegtenis geneem en in die opspraakwekkende "Hoogverraadsaak" aangekla. Die hofsaak kom na vyf jaar tot 'n einde en almal word vrygespreek.

In 1959 breek 'n aantal lede weg van die ANC en beskuldig die organisasie dat hy wegbeweeg van die beleid van Afrika-nasionalisme. Die wegbrekers stig die Pan Africanist Congress of Azania (PAC) en verkies vir Robert Sobukwe tot leier.

Die ANC het 'n veldtog teen die paswette (Dompas) beplan wat vereis het dat alle swartes te alle tye 'n identiteitskaart in wit gebiede moet dra. Dit sou op 31 Maart 1960 begin, maar die PAC spring hulle voor en doen 'n protesmars tien dae vroeër waartydens die polisie 69 mense doodskiet en 180 wond in die voorval wat vandag in die geskiedenis bekend staan as die Sharpeville-slagting.

Die gevolg hiervan was dat albei organisasies verbied is om enige politieke bedrywighede te bedryf. Die internasionale teenstand teen die regering het in die 1950's en 1960's begin opbou. In 1960 ontvang die leier van die ANC, Albert Luthuli, die Nobelprys vir Vrede, 'n huldeblyk wat weer in 1993 herhaal word met die volgende ANC-leier, Nelson Mandela, en Frederik Willem de Klerk, wat dit gesamentlik ontvang vir hul ywer om 'n vreedsame oorgang na 'n demokrasie in Suid-Afrika te bewerkstellig.

Ná die Sharpeville-slagting in 1960, besluit die ANC-leierskap dat die metodes van nie-geweld soos wat Gandhi teen die Britse Ryk, gedurende die kolonisasie van Indië geloods het, nie teen die Apartheidstelsel sou werk nie. 'n Militêre vleuel, Umkhonto we Sizwe (MK) is in 1961 gestig met Mandela as die eerste leier. MK beteken die "Spies van die Nasie". MK se operasies gedurende die 1960's was merendeels daarop gemik om staatsinstellings te saboteer. Mandela is in 1962 toegesluit, in 1964 tydens die Rivonia-verhoor lewenslank gevonnis, en saam met Walter Sisulu en die ander ANC-leiers na Robbeneiland gestuur.

Die uitgeweke ANC-leierskap het in die 1970's en 1980's onder die leierskap van Oliver Tambo die besluit geneem om die regering se leierskap, die bevel- en beheer, veiligheidspolisie, en militêre en industriële instellings met stakings lam te lê, geteikende moorde uit te voer, en guerilla-aanvalle soos bomontploffings op militêre en staatspersoneel toe te spits. Talle burgerlikes is ook in dié aanvalle dood. Dit sluit in die Amazimtotibom, die Sterlandbom in Pretoria, die Wimpybom in Pretoria, die Juicy Lucybom in Pretoria en die Magoo's Bar-bom in Durban. Die ANC se sabotasie-aanvalle op staatsinstellings sluit in die bomaanval op die Johannesburgse landdroshof, die aanval op Koeberg, die vuurpylaanval op Voortrekkerhoogte in Pretoria, en die 1983 Kerkstraatbom in Pretoria waar 16 mense dood en 130 gewond is.

Die ANC is deur die Suid-Afrikaanse regering en sommige Westerse lande, insluitende die Verenigde State van Amerika en Verenigde Koninkryk, as 'n terroristiese organisasie geklassifiseer.  Nogtans het die ANC vanaf 1978 tot 1994 'n kantoor in Londen gehad- Pentonstraat 28, Islington, Noord-Londen waar daar vandag 'n gedenkplaat ter nagedagtenis pryk.

In die tyd het die Suid-Afrikaanse Weermag verskeie klopjagte en bomaanvalle op ANC-basisse in Botswana, Mosambiek, Lesotho en Swaziland uitgevoer. Dulcie September, 'n lid van die ANC wat besig was met 'n ondersoek na die wapenhandel tussen Frankryk en Suid-Afrika, is in 1988 in 'n sluipmoordaanval in Parys doodgeskiet. Die ANC was daarvan beskuldig dat hy in sy opleidingskampe andersdenkende lede gemartel, sonder verhoor aangehou en selfs lede in ANC tronkkampe tereggestel het. In Suid-Afrika, waar 'n veldtog gevoer was om die land onregeerbaar te maak, is boendoehowe, en skare-teregstellings gebruik om opponente en verraaiers uit die weg te ruim- in baie gevalle is die gevreesde halssnoermoorde gebruik.

Bloedige geweld tussen die ANC en die Inkatha-Vryheidsparty het hoogty gevier. Daar is byvoorbeeld tussen 1985 en 1989 5 000 burgerlikes in gevegte tussen die twee partye doodgemaak. Slagtings tussen die strydende partye het onder meer die Shell House-slagting en die Boipatong-slagting ingesluit.

Soos die jare aangeloop het, het die ANC se aanvalle, gekoppel met internasionale druk en binnelandse opstande toegeneem. Die ANC het finansiële en taktiese steun van die Sowjetunie gekry wat, met die hulp van Kuba as 'n surrogaatmag deur Angola, aan die ANC militêre hulp verleen het. Die val van die Sowjetunie in 1991 het 'n einde hieraan gemaak en die Westerse moondhede het ook hulle deuntjie teenoor Suid-Afrika verander wat voorheen as 'n bondgenoot teen kommunisme beskou was. Suid-Afrika het skielik baie buitelandse, sowel as binnelandse druk, ervaar. Tesame hiermee het die internasionale houding baie meer versoenend teenoor die ANC begin draai. Soveel so dat die veranderde politieke landskap Staatspresident FW de Klerk op 2 Februarie 1990 die ANC laat ontban en vredessamesprekings en vir die afskaffing van Apartheid begin onderhandel het.

Met die einde van Apartheid was dit baie duidelik dat die ANC nie net die Suid-Afrikaanse algemene verkiesing van 1994 gaan wen nie, maar dit was ook inderdaad 'n wegholoorwinning.

In daardie verkiesing het die ANC, as die dominante vennoot in die drieparty-alliansie met die Suid-Afrikaanse Kommunistiese Party en COSATU 'n omvattende oorwinning met 62% van die stemme by die stembus behaal. Dit was net te min vir 'n tweederde-meerderheid. Die nuwe wetgewer het vir Nelson Mandela as President van Suid-Afrika verkies en hom Suid-Afrika se eerste swart uitvoerende hoof gemaak.

Teen 2001 was dit duidelik dat daar spanning in die drieparty-alliansie van die ANC, COSATU en die SAKP bestaan aan die broei was aangesien die ANC 'n meer liberale ekonomiese beleidsrigting ingeslaan het waaroor die ander twee vennote nie baie gelukkig was nie.

Laat in 2004 het Zwelinzima Vavi van COSATU sy misnoeë te kenne gegee oor die ANC se beleid van "stille diplomasie" met die verslegtende toestande in Zimbabwe, sowel as die swart ekonomiese bemagtiging wat, volgens hom, 'n uitgesoekte groepie in die swart elite bevoordeel, pleks van die massas.

Die ANC kom ook gereeld onder skoot (soms op gewelddadige wyses) as die mense in die townships protesoptogte hou oor die swak dienslewering van die regering.




1948–1994: Joe Slovo, Tatamkhulu Afrika, Robert Sobukwe, Raymond Mhlaba, Thomas Nkobi, Dulcie September, Chris Hani, Ahmed Kathrada, Govan Mbeki en Penuell Maduna



</doc>
<doc id="109807" url="https://af.wikipedia.org/wiki?curid=109807" title="Bepalingsfaktore van Gesondheid">
Bepalingsfaktore van Gesondheid

Die konteks waarbinne 'n indiwidu lewe, is baie belangrik vir sy gesondheidstatus sowel as lewenskwaliteit. Daar is 'n toenemende besef dat gesondheid nie slegs deur die vooruitgang en toepassing van gesondheidswetenskappe instandgehou en verbeter word nie, maar ook deur die pogings en intelligente lewenstylkeuse van die indiwidu in die samelewing. Volgens die Wêreldgesondheidsorganisasie sluit die hoofbepalings van gesondheid die volgende in: die sosiale en ekonomiese omgewing, die fisiese omgewing en die persoon se indiwiduele eienskappe en gedrag.

Meer spesifiek is daar gevind dat mense se gesondheid deur die volgende sleutelfaktore beïnvloed word:

'n Toenemende aantal studies en verslae van verskillende organisasies en kontekste ondersoek die verband tussen gesondheid en verskillende faktore, insluitend lewenstyle, omgewings, gesondheidsorgorganisasies en gesondheidsbeleide – soos Kanada se Lalonde-verslag in 1974; the Alameda County Study in Kalifornië; en die reeks Wêreldgesondheidsverslae van die Wêreldgesondheidsorganisasie wat op globale gesondheidskwessies fokus, insluitend toegang tot gesondheidsorg en die verbetering van openbare gesondheidsuitkomste, veral in ontwikkelende lande.

Die konsep van ""gesondheidveld"", anders as mediese sorg, is vir die eerste keer in die Lalonde-verslag van Kanada gebruik. Die verslag het die volgende drie interafhanklike velde as sleuteldeterminante van 'n individu se gesondheid geïdentifiseer:
Die instandhouding en bevordering van gesondheid word deur verskillende kombinasies van liggaamlike, geestelike en maatskaplike welsyn, soms genoem die ""gesondheidsdriehoek"", verkry. Die WGO se "Ottawa Charter for Health Promotion" (1986)  beklemtoon verder dat gesondheid nie net 'n toestand is nie, maar ook 'n "hulpmiddel vir die alledaagse lewe, nie die doel van die lewe nie. Gesondheid is 'n positiewe konsep wat sosiale en persoonlike hulpmiddels sowel as fisieke vermoëns beklemtoon".

Volgens die Alameda County Study, 'n ondersoek wat meer op lewenstylkwessies en die verhoudings daarvan met funksionele gesondheid fokus, kan mense hulle gesondheid deur oefening, genoeg slaap, die handhawing van 'n gesonde liggaamsgewig, beperkte alkoholinname en vermyding van rook verbeter. Gesondheid en siekte kan saam bestaan, want selfs mense met veelvoudige chroniese siektes of terminale siektes, kan hulleself as gesond beskou.

Die omgewing word dikwels as 'n belangrike faktor in die beïnvloeding van individue se gesondheidstatus genoem. Dit behels die eienskappe van die natuurlike omgewing, die geboude omgewing en die sosiale omgewing. Daar is bevind dat faktore soos skoon water en lug, voldoende behuising en veilige gemeenskappe en paaie tot goeie gesondheid, veral dié van babas en kinders, bydra. Sommige studies het bevind dat 'n gebrek aan ontspanningsruimtes in woonbuurte, insluitend natuurlike omgewings, tot laer vlakke van persoonlike tevredenheid en hoër vlakke van vetsug lei, gekoppel aan laer algehele gesondheid en welsyn. Dit impliseer dat die positiewe gesondheidsvoordele van natuurlike ruimtes in stedelike woonbuurte in ag geneem moet word wanneer daar oor openbare beleid en grondgebruik besluit word.

Genetika, of oorgeërfde eienskappe van ouers, speel ook 'n rol in die bepaling van die gesondheidstatus van individue en bevolkings. Dit sluit die predisposisie tot sekere siektes en gesondheidstoestande in sowel as die gewoontes en gedrag wat individue deur hulle gesinne se lewenstyl ontwikkel. Genetika kan byvoorbeeld 'n rol speel in die manier waarop mense stres hanteer, ongeag of dit geestelik, emosioneel of liggaamlik is. Obesiteit is byvoorbeeld 'n baie groot probleem in die Verenigde State wat tot swak geestesgesondheid en stres in baie mense se lewens bydra.


</doc>
<doc id="109811" url="https://af.wikipedia.org/wiki?curid=109811" title="Aletta Lübbe">
Aletta Lübbe

Aletta Paulina Aucamp (*15 Junie 1928, Zastron –†) is 'n Suid-Afrikaanse skrywer. Gedurende haar loopbaan publiseer sy onder meer verskeie kortverhale en sketse, 'n roman, kinder- en jeugverhale en in haar latere jare begin sy op Christelike literatuur fokus.

Sy is op 15 Junie 1928 in die distrik Zastron in die Oranje-Vrystaat gebore, waar haar pa ’n wolboer was en sy groot word op ’n plaas in die distrik. Sy matrikuleer aan die Hoërskool Rouxville en gaan dan werk as tikster by Uniewinkels in Pretoria. Ná haar huwelik in 1949 met Joachim Jacobus Petrus Lübbe vestig die egpaar hulle in Pretoria en maak hier hulle drie kinders (Willem, Paul en Ina) groot. Deeltyds versorg en tik sy tuis seminare, verhandelinge en proefskrifte. In haar vrye tyd hou sy daarvan om te skilder. Tussen 1972 en 1980 behartig sy die rubriek "Vrou tot vrou" wat in "Rooi Rose" verskyn. Haar man is in 1977 oorlede en sy vestig haar daarna by Universiteitsoord op Stellenbosch.

Sy begin in 1946 in alle erns skryf en haar groot deurbraak is die bydraes wat sy vir die "Land van ons vader" radioreeks onder redaksie van Dolf van Niekerk lewer. Verder skryf sy veral essays en stories oor die verbygaan van dinge en nostalgies-humoristiese sketse oor die verlede, wat in verskeie bundels versamel word. Benewens haar rubriek in "Rooi Rose" verskyn van haar werk ook in "Tydskrif vir Letterkunde" en ander tydskrifte en word daarvan ook oor die radiodiens van die Suid-Afrikaanse Uitsaaikorporasie voorgelees.

Verder skryf sy veral essays en stories oor die verbygaan van dinge en nostalgies-humoristiese sketse oor die verlede, wat in verskeie bundels versamel word. Keuses uit hierdie werk word in 1970 in "Tussen twee riviere" en "Hout op die vuur" gebundel. Die bundel "Een dag langer" kry sy titel van die gelyknamige skets met die vraag wat jy sou doen as jy weet jy het net een dag langer om te leef. Hierdie bundel se treffende kort stukkies het almal ’n geestelike ondertoon. "Granate en kosmos" is nog ’n bundel sketse en essays, waar die temas besinning oor die voorstedelike leefwyse en die verganklikheid insluit. "Pleidooi tot die tydhouer" se titel dui reeds aan dat die fokus op tyd val. In hierdie bundel essays bring sy dus hede en verlede, kindertyd op ’n plaas en volwassene in die stad bymekaar op ’n manier waar die tyd wat min of verby is die kern van die vertelling vorm. Maretha Maartens keur ’n aantal van haar essays uit "Een dag langer" en "Pleidooi tot die tydhouer" saam in "Van hier af sien ’n mens ver". Hierdie bundel bevat bepeinsings oor lewenswaardes en herinnerings uit die skryfster se jeugjare. "Vanuit ’n ander hoek" bevat nog ’n keur uit haar gesellige essays oor alledaagse dinge. "Dit gebeur met ander" is ’n bundel essays waarin sy haar hartseer oor haar man se dood verwoord, ’n reeks van ses praatjies wat aanvanklik in "Vrouerubriek" oor die radio uitgesaai is, asook ’n aantal artikels wat in "Rooi" Rose in die rubriek "Vrou tot vrou" verskyn het. "’n Vrou in elke blom" en "’n Vrou in elke blom 2" is bundels waarin die vrou en die blom se ooreenkomste beskryf word. Daar is ook botaniese gegewens asook die mites en legendes rondom sekere blomme. Van haar korter stukke word ook in versamelbundels opgeneem, insluitende "Borde borde boordevol" onder redaksie van Hennie Aucamp.

In die roman "Prisma" teken sy die lewensloop oor baie jare van ’n plaasseun wat in die stad ’n heenkome soek. Hierdie verhaal ondersoek die generasiegaping op ’n nuwe manier. Die titel verwys na hoe hy ontwikkel en die lewe ten volle ervaar en weerkaats. Die hoofkarakter is die ongekunstelde plaasseun Lewies, wat in die stad die gesofistikeerde Louis word, wat eindelik sukses behaal veral omdat hy met die regte lewenswaardes groot geword het. Hy is nog ’n tussenganger tussen die platteland en die stad, want alhoewel hy besef dat ekonomiese sukses en vooruitgang in die stad te kry is, verlang hy na die ongekunsteldheid van die platteland. Dan wil sy seun terug platteland toe om te gaan mens word, terwyl Louis wil hê hy moet kortpad na sukses vat en in die stad bly.

Sy skryf ook kinder- en jeugverhale, soos byvoorbeeld "Hasie se dinge", "Diere se dinge" en "Lankal se dinge" wat volksverhale en stories uit Suid-Afrika, Malawi, Swaziland, Nigerië en Lesotho vertel vir jong lesers vanaf nege jaar. Al die diere kan praat en feitlik al die verhale is oor ’n slim, skelm dier wat ’n dom dier verkul, met die duidelike boodskap dat dwaasheid tot ’n val kom. Die kaskenades van "Nols, die werfbobbejaan" word aangebied in die vorm van episodiese beskrywings van die kattekwaad van Nols en die seun Piet. "Kie-koe-roe en Kwaatkat, die straatkat" word in Noord-Sotho vertaal as “"Ki-Ku-Ru le Rabogajana, katse ya phaga"”. Die houtkappers Kappie en Tappie kom maak nes bo in die boom waaronder Kwaatkat altyd slaap en Kwaatkat raak van hulle bewus wanneer hulle vir mekaar “Kie-koe-roe” sing. Kwaatkat se plan is om die houtkappers se kleintjies te vang wanneer hulle uitbroei en daarom maak hy maats met die houtkappers. Die houtkappers slaag egter daarin om hom te uitoorlê en leer daarna hulle kleintjies om nooit ’n kat te vertrou nie. "Die kleiperd" bevat ’n aantal kortverhale wat eers in die radioprogram "Vir die jongspan" uitgesaai is. Van haar kinderverhale word opgeneem in versamelbundels, waaronder "Eendag was daar" saamgestel deur Leoni Hofmeyr.

Later spits sy haar veral toe op Christelike literatuur en in "’n Goue bak vol wierook" (met die titel wat uit Openbaring ontleen is) versamel sy gebede terwyl sy ook verskeie stigtelike stukke vir oordenking en bemoediging skryf, asook ’n aantal geestelike dagboeke.

Vir kinders vertel sy in ’n groot aantal boekies bekende Bybelverhale in die "My eie Bybelstories"-reeks, waaronder "Die saaier", "Die seun met die manteltjie", "Die goue geldstukke", "Die man wat blind gebore is", "Johannes en Petrus", "Die man op die wa", "Simson, die sterk rigter", "Die skaap wat weg was", "’n Nag in die tronk", "’n Reis deur die woestyn", "Brood uit die hemel", "Die kindjie uit Bethlehem" en "Jesus loop op die water".

1970


1972
1973

1974

1975
1976
1978

1979

1980


1981
1982



1983
1984






1985






1989
1991

1992

1993
1995


1997



</doc>
<doc id="109812" url="https://af.wikipedia.org/wiki?curid=109812" title="Maretha Maartens">
Maretha Maartens

Maretha Maartens (1945–) is 'n Suid-Afrikaanse skrywer. Sy is ’n baie produktiewe skrywer wat werke in verskeie genres lewer, insluitende drama, prosa vir die kinders, jeug en volwassenes, biografieë, Bybeldagboeke en ander godsdienstige publikasies. Sy verwerf egter veral bekendheid met haar kinder- en jeugverhale en verower verskeie pryse in hierdie genre; onder meer: die M.E.R.-prys, die Sanlamprys Goud vir Jeuglektuur, die Credo-prys, die HAUM-De Jager-prys, en die J.P. van der Walt-prys. Benewens haar kinder- en jeugskryfwerk is sy ook bekend vir die groot aantal geestelike en didaktiese boeke wat sy tot dusver gepubliseer het.

Margaretha Jacoba Strydom is op 22 Junie 1945 in Bloemfontein gebore as die oudste van drie dogters van ’n polisieman, Matthys Johannes Strydom, en ’n huisvrou, Jacoba Danilina Diedericks.Tot op sesjarige ouderdom bly die gesin op Jacobsdal in die Vrystaat, waarna hulle trek na Petrusburg, ook in die Vrystaat. Hier word haar twee susters, Adri en Rina, gebore. Sy leer tik in haar standerdses-jaar, wanneer haar vader vir haar ’n Olivetti tikmasjien koop. In 1963 matrikuleer sy aan die Hoërskool Petrusburg met ses onderskeidings. Sy studeer verder aan die Universiteit van die Oranje-Vrystaat en behaal in 1966 ’n B.A.-graad cum laude met Frans en Engels as hoofvakke en Afrikaans-Nederlands, Duits, Suid-Sotho, Latyn en Sielkunde as byvakke. Sy loop ook ’n diplomakursus in verpleging en vanaf 1967 tot 1968 verpleeg sy aan die H.F. Verwoerd Hospitaal in Pretoria en gedurende 1969 aan die Nasionale Hospitaal in Bloemfontein.

In Januarie 1970 trou sy met Hennie Maartens, wat later as predikant kwalifiseer. Twee dogters (Danila en Naomi) word uit die huwelik gebore. In 1971 behaal sy aan die Universiteit van die Oranje-Vrystaat ’n B.A. Honneurs-graad cum laude in Engels. Die egpaar vertrek in 1973 na Stellenbosch, waar Hennie met sy teologiese opleiding begin. Hier is sy ’n jaar lank prinsipale van die ACVV-kleuterskool. Sy studeer verder aan die Universiteit van Stellenbosch en verwerf haar Senior Onderwysdiploma, terwyl sy ook die Suid-Afrikaanse Onderwysuniemedalje ontvang vir die beste onderwysstudent. Hierna is sy dosent in Didaktiek en aflosdosent in Opvoedingsfilosofie aan die universiteit. Wanneer haar man kwalifiseer en toegelaat word tot die bediening, is hulle die leraarspaar in drie gemeentes, naamlik die Oos-Londen Moedergemeente, Welkom Moedergemeente en Noordhoek-gemeente in Bloemfontein. Hennie bedien in Bloemfontein tot met sy aftrede. Noordhoek se gemeente voer sewe jaar lank evangeliese dramas onder Hennie en Maretha se leiding op.

In 1992 bou hulle vir hulle ’n huis in Bloemfontein buite die gemeente en na haar man se emeritaat bedryf hulle die joernalistieke onderneming Skryfhuis vanuit hulle woning. Sy is vanaf 1998 vir twee jaar lank van die ontstaan daarvan redaktrise van "Finesse", ’n tydskrif vir Afrikaanssprekende Christenvroue, maar bedank uit hierdie pos in Maart 2000 weens verskille oor redaksionele beleid. Sy word dan redaktrise by "Vrouekeur", is ’n rubriekskrywer vir "Die Volksblad", "Rooi Rose" en "Kerkbode" en vryskutjoernalis. Sy is ’n gewilde spreker by vroueverenigings en bied ook lesings aan by kerke, skole en ander organisasies en verenigings. In 1992 spreek sy in Amerika vroue by die Suid-Afrikaanse ambassade in New York toe oor hoe om persoonlike eensaamheid te hanteer en persoonlik sterk te bly ter wille van hulle roeping.

Reeds as tienjarige skryf sy stories wat die eertydse boekresensent Anna van Zyl in "Die Volksblad" se kinderhoekie plaas en as tiener word van haar bydraes ook in "Môrelig" en "Naweekpos" gepubliseer. Die Sentrale Pers in Bloemfontein druk later van hierdie jeugwerk onder haar nooiensvan Strydom in "Die lekkerlees-kinderboek". Haar verhale word in vele tydskrifte gepubliseer, insluitende "Sarie", "Huisgenoot", "Rooi Rose", "Fair Lady" en "Tydskrif vir Letterkunde".

Van haar tydskrifvervolgverhale word later in boekvorm gepubliseer, insluitende haar eerste vervolgverhaal, "Stormvoël", wat in 1970 in "Sarie" verskyn het. In 1987 wen sy die Scripto Africana-prys vir kortverhale met "Nagbrief" in die landswye kortverhaalwedstryd wat deur Hans Strydom-uitgewers aangebied is met die Groot Trek as tema. "Nagbrief" behandel die nag by Bloukrans en Boesmansrivier. In 1988 word "Ses wenverhale" gepubliseer, wat die beste ses inskrywings is in ’n landswye wedstryd van grensverhale van "Huisgenoot" en die Suid-Afrikaanse Weermag. Haar kortverhaal word saam met verhale van S.C. Brink, Eben Engelbrecht, Pieter Pieterse, Bertrand Retief en Engela van Rooyen hierin gepubliseer. Die kortverhaal "Een heilige jaar" word in die versamelbundel "Om lief te hê" opgeneem, wat ’n keur bevat van die mooiste liefdesverhale wat in "Sarie" verskyn het.

"Die ligeenklip" word opgeneem in die versamelbundel "Die wond en ander verhale". Dit is die verhaal van ’n vrou wat in die dorre Namibië naby die woestyn vasgevang is in ’n liefdelose huwelik waarin haar man Naas haar aanrand, met geen ooglopende uitkomkans nie. Die titel verwys na die ligene wat honderde jare oud is en snags gloei en sappig word en ontkiem van die mis in die lug.

As deel van haar man en haar eie geestelike bediening skryf en redigeer sy geestelike verhoogstukke vir groot en kleiner groepe, waaronder "Legio wat so roep", "Die Kruiskoning" (Paasspel), "Die Kripkoning" (Kersspel), "Een middag in Nasaret" (’n Kersspel vir kinders), "Woesklip" (kindertoneel) en "Kom huis toe, Koningskind!" Vir die Hoërskool Chris van Niekerk op Vredefort skryf sy die verhoogstuk "Moses" waaraan elke kind in die hoërskool deelgeneem het.

"Die wind sal nooit weer ophou waai nie" word in 2002 by die "Volksblad"-Kunstefees in Bloemfontein opgevoer. Dit is ’n drama oor gestremdes, waar sommige van die rolle dan ook deur gestremdes gespeel is. Hierdie mense se stryd om hulle gestremdheid te verwerk en menswaardig tot die samelewing by te dra is die tema, terwyl vergrype teen hierdie mense, ook die verkragting van veral swart vroue met liggaamlike gestremdhede, ook aangespreek word.

In 2003 word "Carwatch" ook by die "Volksblad"-Kunstefees opgevoer en hierdie drama word later as "Glenda" verfilm en op DVD uitgereik. Die drama beeld die lewensgeskiedenis en aspirasies van die karwag uit, met haar verlange na erkenning, skoonheid en verlore jeug. Dit lewer ook kommentaar op gesinsgeweld, kapings en rooftogte.

Die jeugdrama "Woesklip" is in 2012 die naaswenner in Maskew Miller Longman se jeugdramawedstryd en dit word uitgegee in die bundel "Swewende maan en ander dramas", wat die wendramas van hierdie kompetisie bevat.

Dit is egter veral as skrywer van geestelike boeke en as kinder- en jeugverhaalskrywer wat sy bekendheid verwerf. Verskeie van haar verhale is vir kleiner kinders bedoel. "My dik boek" bevat agt kort stories vir beginnerlesers. In "Ons mooiste Kersfees" bou twee wit en een swart kind met klei die stadjie Bethlehem onder bome om hulle geskenklose Kersfees mee op te helder. Dan gebeur daar ’n wonderwerk. Katte speel ’n rol in verskeie boeke. In "Die bomelaars" verwys die titel na rondloperkatte sonder tuiste in die park. Die storie draai rondom Mossie en sy rumatiekkoors. "Grys kat, grys kat, jy laat vir Anja hoes" is die verhaal van ’n meisie wat leer dat ’n mens somtyds iets moet opgee waarvoor jy lief is. In hierdie geval gee sy haar geliefde kat af omdat haar sussie allergies is vir katte. "Die nagkat" vertel van die kat Wolle se nagtelike manewales terwyl hy elke dag soet lê en slaap. Met hierdie boek is sy in 2000 die naaswenner vir ouderdomsgroep 6-7 jaar tydens die ATKV-Kinderboektoekennings. In "Die baba luister" is daar onder andere ’n gemmerkat na wie die baba luister. Hierdie boek is ’n wenner in "Baba & Kleuter" se kinderstoriekompetisie. "Swart Griet is vas" se titel verwys na ’n idioom wat verband hou met te veel drink. Thys se pa is ’n drankverslaafde en word in ’n inrigting opgeneem vir behandeling. "Swart Griet is vas" wen in 1984 die SANRA jeugboekwedstryd. "Zek en die skoenlappers van die nag" is gemik op ouer laerskoolkinders en is primêr daarop gerig om die geskiedenis meer interessant te maak. Hierin beleef vyf karakters elkeen ’n tydreis terug na die tyd van die Franse Hugenote. "Die sterprinses" handel oor Ester van die Bybel. Die kinderverhaal "Soos heuning" word opgeneem in die versamelbundel "Goue fluit, my storie is uit" onder redaksie van Linda Rode.

In haar jeugboeke skroom sy nie om kontensieuse temas aan te roer nie. "Rowe val af" is haar eerste jeugboek. Die sestienjarige Josef moet die dood van sy ma verwerk, terwyl sy lewe verder deurmekaar gekrap word deur sy ouma wat die huishouding kom behartig, sy swak verhouding met sy besige pa en sy bekommernis oor sy jonger sussie Bambi. Josef beland op ’n wilde partytjie, is teleurgesteld in sy meisie en kan nie op die eksamen konsentreer nie. Sy verhouding met sy pa versleg verder en dan word sy pa nog vir ’n groot bedrag geld gedagvaar. Die probleme word egter oorkom en verhoudings herstel sodat die seerplekke besig is om te herstel, waarna die rowe sal afval. "’n Pakkie mieliepitte" se hoofkarakter is die swart seun Sidwell wat in ’n eenouergesin in ’n plakkersgebied woon. Hy besoek die ashoopmense wat in die bosse woon en besef dan hoe geseënd hy is, ten spyte van sy omstandighede. Hierdie boek word ook in Engels (as "Sidwell’s seeds") en Duits vertaal. "Moedhou Maria dis donkermaan" het die matriekmeisie Maria as hoofkarakter. Haar predikant-pa met ’n maagkwaal is ook depressielyer wat sy werk verloor, waardeur predikante se menslike kant in hierdie verhaal openbaar word. Haar pa se siekte sit erge stremming op sy huwelik en Maria se ma praat van skei. Om een of ander rede is haar pa gekant teen haar vriendskap met Frederik, wat boonop betrokke is in ’n ernstige motorongeluk. Maria wen dan in hierdie omstandighede nie die nasionale atletiekbyeenkoms nie, maar sy leer dat die mens self en mense belangriker is as drome en ideale. Hierdie boek verower in 1983 die J.P. van der Walt-prys. "Gezina en die bruin wind" is ’n historiese jeugroman wat die Bloemfonteinse konsentrasiekamp vir vroue en kinders tydens die Anglo-Boereoorlog as tema gebruik. Gezina is die ouma wat aan haar kleindogter naamgenoot Gina (volle name Gezina Hephziba) verhale vertel van die Anglo-Boereoorlog, wat vir Gina die insig gee dat alle soldate die prooi is van die omstandighede en dat daar beide goed en sleg aan beide kante voorkom. In 1984 verower "Gezina en die bruin wind" die HAUM-De Jager-prys vir jeugliteratuur en dit word in Engels vertaal as "Ring around the moon". In "Die sakmense" word ’n wit en swart gesin wat onderskeidelik in Bloemfontein en in die swart woonbuurt Onverwacht buite Bloemfontein bly, teenoor mekaar geplaas. Sodoende lewer die skrywer kommentaar oor die gevolge van apartheid. Die gesinne raak by mekaar betrokke wanneer die swart dogter Miriam by die wit huis begin werk. Die sak van die titel verwys na verskillende dinge. Die wit predikantsdogter Thea ervaar die verlies van ’n oorgeplante nier en word sodoende verplig om ’n dialisesak te gebruik, terwyl die armoedige swart dogter Miriam haar ma se werk as verkoopster van vrugte en vis onder ’n sakafskorting beleef. Thea en Miriam is geesgenote daarin dat hulle albei oneerlik was. Thea het nie die ware rede vertel hoekom haar nier opgehou werk het nie en haar oupa kry die skuld, waarna haar ma en oupa se verhouding versuur. Miriam het gejok oor haar ouderdom sodat sy kan werk kry om te help met die gesin se onderhoud. Wanneer albei die waarheid praat begin dinge regkom en ontwikkel daar ’n hegte verhouding tussen Thea en Miriam. Hierdie boek verower in 1985 die Sanlamprys Goud vir Jeuglektuur en in 1986 die Credo-prys van die NG Kerk Uitgewers, laasgenoemde ’n Christelike prys vir lewenskuns en stigting.

"Die inkvoël" speel af tydens die onrus van die tagtigerjare en is die eerste jeugboek wat binne hierdie kontensieuse politieke scenario geplaas word. Dit vertel die verhaal van die swart seun Adam. Na sy pa se dood word hy noodgedwonge die broodwinner en verkoop koerante. Die titel verwys na ’n stuk koerantpapier wat teen ’n motor se ruit vaswaai en vir Adam lyk soos ’n voël wat vry rondvlieg. Die Katolieke Jeugboekprys van Oostenryk word in 1987 toegeken aan die Duitse vertaling ("Tintenvogel") en hierdie boek word ook in Nederlands en Engels vertaal en in 1988 as een van net drie Afrikaanse boeke gekies vir die internasionale White Raven Collection van IBBY Books. "Oor die nek van die draak" se titel verwys na die moeisame tog van die Voortrekkers oor die Drakensberge in Natal. Die verhaal speel af in die tyd net voor en na die Slag van Bloedrivier en word vertel uit die gesigspunt van die veertienjarige dogter Kotie. Eers wil sy nie trek nie, maar met Pieter in die nabyheid word die trek glad nie onaardig nie. Dan loop die trekkers hulle vas teen die Zoeloes en is hulle daagliks in ’n stryd om oorlewing betrokke, met vele wat dit nie maak nie. Kotie word deur die dramatiese gebeure gevorm en haar groei tot volwassenheid is die vernaamste fokus van die boek. Hierdie boek verower in 1988 die Sanlamprys Silwer vir Jeuglektuur. "Is Gideon dan ’n swartskaap?" speel ook tydens die Groot Trek af en wen in 1988 die eerste prys in die Daan Retief-FAK Groot Trek-wedstryd. Gideon is ’n weeskind wat blootgestel word aan armoede en mishandeling en ten slotte die slag van Bloedrivier meemaak.

"’n Pot vol winter" veroorsaak in die laat tagtigerjare polemiek wanneer dit die eerste Afrikaanse jeugverhaal is waarin tienerseks eksplisiet voorkom en die tema egskeiding ook aanraak. Die tienermeisie Elizabeth het haar eerste sekservaring met haar kêrel Kurt, tuis vir ’n paar dae van die grens af. Hulle doen dit sommer op die agtersitplek van sy motor, waarna Elizabeth sukkel om haar skuldgevoelens en emosies te verwerk. Haar pa se buite-egtelike verhouding met die gimnasium-vrou en die daaropvolgende egskeiding maak dit nie vir haar makliker om die geborgenheid waarna sy soek te vind nie. Skuldgevoelens en ’n vrees vir swangerskap veroorsaak dat sy miergif drink, maar sy herstel en kan weer aangaan. Haar wisselende verhouding met God word grondig verken. Die titel van die boek kom van ’n opstel wat Elizabeth oor “Hierdie winter” moet skryf. "’n Pot vol winter" verower in 1989 die Andrew Murray-prys vir godsdienstige publikasies en die J.P. van der Walt-prys. Dit is ook die naaswenner van die ATKV-Prosaprys en word in onder andere Engels vertaal en in ’n rolprent omskep"." "Plek van die dolfyne" het ’n swart seun, Moses, as hoofkarakter. Hy vergesel ’n wit gesin op ’n seevakansie om ’n klein, bedorwe seuntjie op te pas. Sy vakansie word versuur deur die rassistiese houding van mense waarmee hy te doen kry, maar eindelik leer mense tog om mekaar en die wêreld rondom hulle beter te verstaan. Die titel van die boek verwys na die plek van Modimo, waar alle rasse moet vasstel of die Here onder hulle woon. Hierdie boek verower in 1990 die Sanlamprys Goud vir Jeuglektuur, is in 1991 op die kortlys vir die toekenning van die M.E.R.-prys en kry eervolle vermelding tydens die toekenning van die C.P. Hoogenhout-prys in 1992. Dit word ook in Duits vertaal.

In "Op Filippa se planeet" skiet ’n alkoholiese pa die ma en die kinders moet by hulle grootouers gaan bly in ’n minder gegoede woonbuurt. Die kinders leer om afstand te doen van hulle trots en hoogmoed. In 1989 word die Volkskasprys vir Jeuglektuur toegeken aan "Op Filippa se planeet". "In die hemel eet ’n mens mieliepap" word in Nazi-Duitsland tydens die Tweede Wêreldoorlog geplaas en het die Joodse seun Daniël Rosendorf as hoofkarakter. Hy beleef die gruwels van die oorlog en die konsentrasiekampe. Groot dele van die roman bestaan uit sy dagboekinskrywings en die styl hiervan is insiggewend ten opsigte van sy verslegtende geestelike toestand. "Keerpunt" is ’n kies-jou-storie-boek wat daarop gemik is om trae lesers se leeslus aan te wakker. "Geagte mejuffrou Snob" het as tema gestremdheid, met Harm wat ’n spraakgebrek het, Irma wat in ’n rolstoel gekluister is en Benji wat ’n spastiese hemipleeg is. Benji skryf briewe aan Melissa, die mejuffrou Snob van die titel, waarin hy sy gevoelens en sy en sy vriende se geskiedenis ontbloot. So word gestremdes se normale gevoelens en begeertes ontbloot en hulle andersheid besweer. Die boek word in Engels vertaal as "Dear miss Snob". "Spinnekopsomer" se titel verwys na die spinnekopnes van verwarring en emosionele onsekerheid by ’n groep tieners. Die probleme waarmee hulle te doen het word almal deur grootmense veroorsaak, soos gesinsgeweld, belangelose ouers, alkoholisme, rassespanning en die geweldskultuur in die land. Die hoofkarakter Leendert is ’n rykmanseun met afwesige ouers en oneindige probleme, wat eindelik besef dat omstandighede buite sy beheer mag wees, maar dat hy steeds ’n keuse het hoe hy daarop sal reageer. Hierdie boek ontvang in 1992 die Sanlamprys Brons vir Jeuglektuur.

"Smaartie is skeel" se titel verwys na Anita se kat Smaartie wat skeel is en volgens haar daarom haar pa dubbeld moet kan sien, die goeie pa en die donker pa wat haar seksueel molesteer. Hierdie kontensieuse tema word op eerlike maar sensitiewe manier aangebied en die slot is nie gesetel in ’n maklike oplossing nie, maar beskryf emosioneel getraumatiseerde mense wat na mekaar uitreik in ’n poging om versoening en genesing. Wanneer Anita se ma eindelik agterkom wat aan die gang is, lei dit tot ’n gesprek tussen haar en haar man met die voorneme om hulp te soek en die verhouding tussen Anita en haar pa te vernuwe. Hierdie boek wen in 1994 die ATKV Kinderboektoekenning vir ouderdomsgroep 10-12 jaar. "Die beste ding since popcorn" se titel verwys na ’n dwelmslaaf se beskrywing van heroïen en is gebaseer op die ware verhaal van ’n seun se verslawing aan hierdie dwelm. Dit is ’n verhaal van gesinsverbrokkeling, ’n tiener se identiteitskrisis, keuses en die soeke na sin in chaotiese omstandighede. Eers wanneer hy ’n oordosis neem en by die dood omdraai, begin sy stryd teen verslawing, met behulp van die reddende genade van God. Hierdie verhaal word ook in ’n toneelstuk verwerk en in 2006 onder andere in Roodepoort deur die Bloemfonteinse Klipkerk se dramagroep opgevoer. Maartens skryf ook vele nie-fiksionele Christelike boeke vir die jeug. Haar jeugboeke word in verskeie tale vertaal, waaronder Duits, Nederlands en Engels.

Sy skryf ook romans vir volwassenes. "Stormvoël" verskyn eers as vervolgverhaal in "Sarie". "Eindpunt" (1976) is ’n spanningsverhaal. "Tuin van die geel magrietjies" beskryf die gebrokenheid en soeke na liefde van ’n jong meisie in ’n verbrokkelende ouerhuis. Tydens die universiteitskoor se oorsese toer raak Ingrid hopeloos verlief op Jasper. Sy is egter reeds betrokke in ’n ernstige verhouding met Pieter, ’n jongman van haar tuisdorp. Met haar terugkeer vind sy egter dat haar pa haar ma verlaat het. In hierdie tyd is dit Pieter wat haar troos, met Jasper wat koud optree nadat hy hulle bymekaar sien. "Een ligjaar" is ’n roman wat die mynwese en die mense wat daarin werk as tema het. In 1982 word die J.P. van der Walt-prys aan "Een ligjaar" toegeken. "Voor die oog van hierdie son" se hoofkarakter is Hanna van der Merwe, wat op agtienjarige ouderdom verloof raak aan Niklaas en dan met hom trou, vol verwagtinge van die toekoms. Drie-en-veertig jaar later lê sy hulpeloos op haar hospitaalbed na ’n oogoperasie, met net haar gedagtes om haar besig te hou. Sy herleef haar lewe en besef dat dit nie aan haar verwagtinge voldoen het nie en dat sy steeds baie onvervulde verwagtinge het. In hierdie oomblik reik sy dan uit na haar Skepper en kom eindelik tot selfkennis en berusting, in staat om vrede te maak met haar naaste en met God.

"Verste grens" verskyn eers as vervolgverhaal in "Sarie" en word in 1986 deur hierdie tydskrif bekroon as die beste vervolgverhaal. In 1987 verower dit ook die Helpmekaar FAK-prys vir ontspanningsleesstof. Soos die titel aandui is die agtergrond van die verhaal die grensoorlog, maar die verhaal is meer gerig op die grense van mens-wees wat die karakters moet verstaan en oorsteek. Sarah de Vries is die hoofkarakter en bevind haar op die grens op Oshakati waar haar man Helmut ’n soldaat is. Die spanning in hulle huwelik bereik hier breekpunt en het groot impak op hulle en hulle kinders, Louise en Deon, se lewens. ’n Aantal gebeurtenisse dwing vir Sarah tot introspeksie en veroorsaak dat sy weer begin uitreik na haar kinders en haar man om die bande te probeer herstel. "Verste grens" word in 1993 deur Wim Vorster vir die verhoog verwerk en die première vind plaas in die André Huguenet-teater in Bloemfontein. Die boek word ook aan skole voorgeskryf. "Ruitevrou" (met subtitel "’n ware verhaal van emosionele en liggaamlike mishandeling") vertel die verhaal van ’n vrou se jarelange liggaamlike en sielkundige aftakeling in ’n negatiewe verhouding met ’n bekende chirurg, wat daarop uitloop dat sy hom vermoor. Na getuienis in die hof oor die aanrandings en vernederings wat sy moes verduur, word sy vrygespreek van moord. Die mikpunt van die boek is om die psige van ’n vrou wat emosioneel en liggaamlik mishandel word, uit te beeld. Hoewel fiktiewe name gebruik word (Riana Maree en dr. Hannes Hiemstra), is die gegewens gegrond op die lewensverhaal van ’n Suid-Afrikaanse vrou (Retha Nel) en die bekende Bloemfonteinse chirurg dr. Hennie Lubbe en Maretha Maartens word gedreig met regstappe vir laster en pogings om die verspreiding van die boek stop te sit deur dr. Lubbe se ouers. Hierdie dreigement word laat vaar omdat daar nie ’n regspresedent is vir ’n pa om namens ’n seun ’n lastereis in te dien nie. Die opspraakwekkende aard van die boek en die gepaardgaande publisiteit sit vuurwarm polemiek aan die gang oor wanneer geskrifte feitelik of fiksie is.

"Jacoba Afrikaner" bevat verskeie verhaallyne om ’n perspektief op die Namibiese geskiedenis te gee. Die Nama-meisie Jacoba Afrikaner raak verlief op die Herero Tuvahi Kapuuo. Sy vertel vir hom van haar voorouers, afstammelinge van Klaas Afrikaner en sy beroemde seuns Jonker en Titus. Hy vertel haar van die Herero’s se verblyf en swaarkry in die swart woonbuurte van Windhoek en die opstand van 1960. Wanneer hy saam met Swapo teen die apartheidsbewind vir vryheid van die swart volkere gaan veg, laat hy haar alleen en swanger agter. Bas Pretorius is ’n wit dominee, wat die ander kant van die Swapo-oorlog verdedig en eindelik vir Jacoba as prostituut op die Groot Ashoop op Kupferberg buite Windhoek vind. Hierdie ontmoeting dwing hom tot ander insigte. Die boek word ’n fel aanklag teen die grensoorlog en die vergrype van die land se koloniale verlede, met goed nagevorste blootstelling van die geskiedenis van inheemse mense in Namibië. "Jacoba Afrikaner" is in 2001 op die kortlys van die romanwedstryd van Sanlam, "Insig" en Kwêla.

"Monument" is ’n roman wat geskryf word vir die eeufees van die Nasionale Vrouemonument in Bloemfontein. Hierin word vyf geslagte vroue en hoe hulle gebou het aan hierdie land, se storie vertel. Margo Diederichs keer terug na Winburg in die Vrystaat nadat sy vier jaar lank in Israel gewoon het. Sy laat haar vriend Yachin in Israel agter, wat probeer sin maak van sy geboorteland. Margo is terug omdat haar ma, Chris, ernstig siek is. Sy het nie ’n goeie verhouding met haar ma nie en Margo voel ontuis in Suid-Afrika, wat vir haar ’n vreemde land geword het. Haar terugkeer bring die harde werklikheid van ’n lewe in Suid-Afrika na vore waar kinders vir ’n selfoon vermoor word en mense agter tralies woon om veilig te bly. Margo se storie is egter ook haar ma se storie en ook dié van haar ouma Oumbecca, oumagrootjie Angelina en ooroumagrootjie Jacomina, wat as jong vrou in ’n grot geskuil het terwyl die Anglo-Boereoorlog aan die gang was. In notaboeke wat haar ouma geskryf het, leer Margo van die stryd wat die vroue gestry het en hoekom hulle die besluite geneem het wat hulle geneem het. Sy ontmoet in Winburg die onderwyser Hugo (Sparks) van Niekerk, ’n oujongkêrel wat alles in sy vermoë doen om te sorg dat ’n deel van die land se geskiedenis nie verlore gaan nie. Gaandeweg begin Margo haar voorsate se wortels in Suid-Afrika beter verstaan. Die meeste van die karakters is fiktief, maar die roman is faksie (of feite-fiksie). Die ware verhaal van ’n oorlewende van ’n plaasaanval word ingeskryf met ’n koerantberig en selfs dialoog met die oorlewende en haar kinders wat dit staaf. Van Maartens se kortverhale word in "Tydskrif vir Letterkunde" gepubliseer en Lina Spies neem die kortverhaal "Nag, Nuni" in die versamelbundel "Majesteit, die kat" op.

Vele liefdesverhale verskyn ook van haar, veral in die Mirre-reeks van Tafelberg Uitgewers, wat Christelike romanses publiseer. In "Seën wag op Sinai" gaan werk die deurmekaar jong meisie Silvia du Toit as au pair by die skatryk Delgado-familie in Spanje. Sy is op soek na klaarheid oor haar lewe en haar verhouding met Stefan Verster, terwyl sy in Spanje teen haar sin verlief raak op die eksotiese Cameron Napier. Wanneer sy saam met haar werkgewer se gesin die berg Sinai uitklim, wag ’n geestelike ervaring op haar en raak sy bewus van God se teenwoordigheid in haar lewe en sy plan met haar. In "Engel van Ethiopië" gaan Ciska Meintjies vir ’n jaar na Ethiopië om haar Diensjaar vir Christus te doen en ook om perspektief te kry op haar lewe. In Ethiopië raak haar lewe verstrengel met dié van haar brandarm tolk, Desta. Sy ontmoet die Belgiese onderwyser Wessel Peeters, wat ’n beseerde vondelingbaba na haar bring. "Laduma vir die liefde" is die laaste boek in die Mirre-reeks. Paula en Raulette Rall is tweelingsusters en Paula het haar suster se kêrel, Hans de Lange, afgevry. Hans is later weg en Paula sukkel om te vergewe en te vergeet. Drie jaar later keer Hans terug saam met ’n toergroep wat die Engelsman Edward Prendergast insluit, wat in die land is om die Wêreldbekersokker te ondersteun. Hans probeer om vergifnis by Paula te kry, maar sy en Edward raak verlief op mekaar. Ander boeke in hierdie reeks is "Gawe van die liefde", "My liefling is ’n wolkeman", "Katryn van die klipdassies" en "Sondag van die silwer see".

Sy skryf ook die biografie van Marike de Klerk, gewese eggenote van oud-president F.W. de Klerk ("Marike: ’n reis deur somer en winter"). Die boek bied ’n blik op die lewe van ’n vrou van ’n bekende politikus, met al die opwinding en frustrasies wat daarmee gepaardgaan. Die verhouding wat F.W. met Elita Georgiades het en met wie hy later getroud is, raak tydens die skryf van die boek bekend en Marike skryf self in ’n laaste hoofstuk op aangrypende wyse oor haar emosies in hierdie tyd. Na Marike en F.W. se egskeiding skryf Marike met Maretha se hulp "’n Plek waar die son weer skyn", waar Marike vertel van die moeilike verwerking van die gevoelens van verwerping en eensaamheid na die egskeiding.

Maretha skryf verskeie geestelike dagboeke van uiteenlopende aard, insluitende "Aljander-aljander" (1981, ’n nadink-dagboek vir kinders), "Die Huisdagboek" (1986), "Maak my anders, Here" (1992), "En daar het stilte gekom" (1994), "Om elke dag te cope" (2000), "Net tussen my en God" (2001, ’n Bybelse dagboek vir dogters) en "Die stiltetyd Bybel vir vroue" (2007). Verskeie ander boeke met geestelike en didaktiese strekking verskyn van haar. "Kinderkos" bevat wenke en stories vir almal wat met kinders werk en "My kind op die stormsee" het eweneens wenke oor kinders grootmaak. "Groot genoeg om te weet" is seksonderrig aan kinders en "Ek gaan anders wees" is gesprekke oor die regte lewe en die uitdagings van grootword vir tieners "Deur hierdie wolk" is gesprekke met mense wat met die dood worstel en dié wat met hulle saamleef, terwyl "Saam met God" diegene begelei wat deur ’n egskeiding worstel. "Die sterprinses" behandel die Bybelse verhaal van Ester en die lesse wat daaruit geleer kan word. Saam met haar man skryf sy "Vrymoedige gesprek met God", waarin hulle die gelowige mens se verlange na geestelike leiding en vervulling verwoord. "Kitskos en korrels" is ’n kookboek met geestelike oordenkings, terwyl "Moeilike mense" konflikbestuur behandel.

In 1993 word sy saam met Winkie Direko aangewys as "Ons Stad" en die Bloemfonteinse Publisiteitsvereniging se Bloemfonteiner van die jaar. In 1994 vereer die Bond van Oud-Kovsies haar met die Cum Laude-toekenning vir haar uitsonderlike prestasies in die skryfkuns. Jong Dames Dinamiek ken in 1993 hulle Prestige-toekenning aan haar toe vir haar bydrae tot die breër gemeenskap. Die ATKV vereer haar in 1995 met die Vrou vir Vroue-toekenning vir haar besondere bydrae tot die Suid-Afrikaanse gemeenskap en in 2011 word sy deur Solidariteit Helpende Hand vereer vir haar bydrae tot die Afrikaanse literatuurskat.

1975



1976 - "Eindpunt"

1978 - "Koms van die wolf"

1980 - "Die Midas-seisoen"

1981 - "Tuin van die geel magrietjies"

1982 - "Een ligjaar"

1983 - "Voor die oog van hierdie son"

1986 - "Verste grens"

1988 - "Vlug van die Eden-mens"

1991 - "Ekstasies en frustrasies"

1992


1993 – "Suurtjies en stralers"

1994





1995


1996 - "Van Riemvasmaak tot rose"

1997- "Ruitevrou"

1998 - "Marike: ’n reis deur somer en winter" (saam met Marike de Klerk)

1999


2001 - "Jacoba Afrikaner"

2002 - "Gaan na die pottebakker se huis"

2004 - "Gawe van die liefde"

2005 - "Seën wag op Sinai"

2006 - "Engel van Ethiopië"

2007 - "My liefling is ’n wolkeman"

2008 - "Katryn van die klipdassies"

2010 - "Sondag van die silwer see"

2011 - "Laduma vir die liefde"

2013 - "Monument"

2014 - "Die slotman"

1982 - "My dik boek"

1983


1984





1985


1987 - "Die inkvoël"

1988 - "Oor die nek van die draak"

1989




1990 - "Plek van dolfyne"

1991


1992


1993 - "Smaartie is skeel"

1998 - "Die nagkat"

2002 - "Die baba luister"

2003 - "Vicky bou ’n dam"

2004



2006 – "Die beste ding since popcorn"

1981 - "Aljander-aljander"

1982 - "Vrymoedige gesprek met God" (saam met Hennie Maartens)

1983 - "Elke dag se genade"

1984


1986




1987 - "Oud genoeg vir nagbriewe"

1988 - "Here, dis ek, Magriet"

1989 - "Mooi loop, meisiekind"

1990 - "Ons twee wil trou"

1991



1992 - "Maak my anders, Here"

1993




1994












1995






1996 - "My hulp kom van die Here" (saam met Hennie Maartens)

1998 - "101 dinge wat tieners moet weet oor liefde, vriende, selfvertroue, ouers, geloof en alles en nog wat"

1999





2000


2001





2002 - "Moeilike mense"

2003



2004



2005 – "Hoe God ons heelmaak"

2006



2007


2008 – "Elke dag is vol genade"

1996





</doc>
<doc id="109813" url="https://af.wikipedia.org/wiki?curid=109813" title="Swart mense">
Swart mense

Swart mense is 'n term wat in sekere lande gebruik word, dikwels in sosiaal gegronde stelsels van rasse-klassifikasie of etnisiteit, om mense met donker gelaatstrekke te beskryf teenoor ander bevolkingsgroepe. Die betekenis van die uitdrukking verskil ook baie wyd, beide tussen en in gemeenskappe, en hang baie af van konteks. Vir baie ander indiwidue, gemeenskappe en lande word "swart" as 'n neerhalende, uitgediende, of andersins as 'n onverteenwoordigende etiket beskou, en word dit gevolglik nie gebruik of gedefinieer nie.

Verskillende gemeenskappe pas verskillende kriteria toe van wie word as "swart" geklassifiseer, en hierdie sosiale verskille het ook deur die jare verander. In 'n aantal lande beïnvloed maatskaplike veranderlikes klassifikasie net soveel as die kleur van iemand se vel, en die sosiale kriteria vir "swartheid" wissel. Byvoorbeeld in Noord-Amerika is die term swart mense nie noodwendig 'n aanduiding van 'n persoon se velkleur of sy etnisiteit nie, maar is eerder 'n sosiaalgegronde rasse-klassifikasie wat verband hou daarmee of die indiwidu 'n Afro-Amerikaner is met geskiedenis wat met die geïnstitusionaliseerde slawerny vereenselwig kan word. In Suid-Afrika en Latyns-Amerika word daar nie noodwendig na gemengde rasse as "swart" gekyk nie. In ander streke soos Australasië het setlaars die term "swart" gebruik, Andersinds was dit ook deur die plaaslike bevolking met die verskillende geskiedkundige agtergrond en verskillende voorvaderlike agtergrond gebruik om te identifiseer.

Die Romeinse Ryk het eers met Mauritanië geskakel voordat dele van die gebied later deur die Romeine oorgeneem is. Mauritanië was gedurende die klassieke periode 'n staat wat die moderne Marokko, die westelike deel van Algerië en die Spaanse stede van Ceuta en Melilla ingesluit het. Die mense van die streek word in die klassieke literatuur na verwys as die Mauri wat later na Moors in Engels ontwikkel het.

Daar is talle gemeenskappe met donker velle in Noord-Afrika, van wie sommiges terugdateer na die prehistoriese samelewings. Ander is afstammelinge van die historiese Trans-Sahara-mensehandel, en/of, nakomelinge van die Arabiese invalle van die 17de eeu, nasate van slawe van die Arabiese slawehandel in Noord-Afrika.

In die 18de eeu het die Marokkaanse sultan Moulay Ismail, die "Bloeddorstige" (1672–1727) vir hom 'n korps van 150 000 slawe opgelei, sy Swart Wag, om die land en sy mense onderdanig te hou.

Volgens Dr Carlos Moore van Brasilië se universiteit in die staat Bahia, het die Afro-veelrassiges, insluitende die Arabiere van Noord-Afrika, in die 21ste eeu hulself in dieselfde lig beskou as die veelrassiges in Latyns-Amerika. Hy het gevind dat Arabiere wat swart lyk, baie soos die Latyns-Amerikaners wat ook swart gelaatstrekke het, beskou hulself wit op grond van hul blanke voorsate uit hul verre verlede.

Die voormalige Egipiese president Anwar Sadat se ma was 'n donker Nubiese Soedannese vrou, en sy pa 'n Egiptenaar met ligte gelaatstrekke. In antwoord op 'n advertensie vir 'n rol as 'n toneelspeler, het die jong Sadat homself so beskryf: "Ek is nie wit nie, maar ek is ook nie regtig swart nie. My swartheid neig om rooierig te wees".

As gevolg van die patriargale aard van die Arabiese samelewing, het Arabiese mans, insluitende in die dae van die slawehandel in Noord-Afrika, meer vroue as mans as slawe gebruik. Hulle het meer slavinne as mans vir huishoudelike en landbouwerk gebruik. Die mans glo die Koran bied 'n slawemeester toestemming vir 'n seksuele verhouding met 'n slavin buite die huweliksverband. Dit het tot baie veelrassige kinders gelei. Wanneer 'n slawin by haar Arabiese meester swanger raak word sy as "umm walad" of "moeder van 'n kind" gesien, 'n status wat haar voorregte laat geniet. Die kind mag erf by sy vader, so veelrassige kinders mag in al die rykdomme van sy vader deel. Aangesien die gemeenskap patriliniêr is ontvang die kind sy vader se sosiale status by geboorte en word dus vry gebore.

Sommiges het selfs hul vaders as heersers opgevolg. Soos byvoorbeeld het sultan Ahmad al-Mansur van 1578 tot 1608 oor Marokko geheers. Hy was tegnies nie as 'n veelrassige slawekind gereken nie want sy ma was 'n Fulani en 'n bywyf van sy vader.

In Suid-Afrika was daar gedurende kolonialisme baie verhoudings tussen Europese mans en Bantoe- en Khoisan-vroue wat kinders met gemengde ras voortgebring het. Namate die Europese setlaars beheer oor die gebied gekry het, is die veelrassige kinders verstoot en na tweedeklasstatus verlaag. In die middel van die 20ste eeu het die regering die bevolking in vier rasgroepe verdeel: swart, wit, Asiër (hoofsaaklik Indiërs) en Kleurlinge. Die Kleurlinge sluit in die gemengde Bantoe, Khoisan en Europese nasate (met Maleier-afstammelinge – veral in die Wes-Kaap).

Gedurende die apartheidsera is diegene wat as Kleurlinge geklassifiseer is, onderdruk en teen gediskrimineer. Hulle het egter meer regte geniet en 'n ietwat beter sosiaal-ekonomiese lewe geniet as die burgers wat as swartes geklassifiseer is. Die regering het vereis dat die Kleurlinge en die swartes in afsonderlike woongebiede van die wittes woon.

Behalwe hul voorkoms, kan Kleurlinge weens hul taal van swarte mense onderskei word. Die meeste van hulle praat Afrikaans of Engels vlot as eerste taal.

Geskiedkundiges raam dat tussen die geboorte van Islam en die afskaffing van slaweny in die middel-20ste eeu in die Arabiese Skiereiland , is tussen 10 tot 18 miljoen swart Afrikane (wat bekend was as die Zanj) deur Arabiese slawehandelaars na die Arabiese Skiereiland en naburige state verskeep. Dit is by verre baie meer as die aantal slawe wat na die Amerikas geneem was. Daar is verskeie faktore wat die slawe se nasate in die 21ste eeu Arabiese gemeenskappe baie sigbaar maak. Die handelaars het baie meer vroue as mans verskeep aangesien daar 'n aanvraag na hulle was om as bywywe in harems in die Arabiese Skiereiland en buurstate te dien. Manlike slawe is gekastreer om as wagte vir die harems diens te doen. Die dodetol onder die swart Afrika-slawe was hoog weens die gedwonge arbeid. Daar is verskeie kenmerkende Afro-Arabiese gemeenskappe wat in die Arabiese Skiereiland en die buurstate oorleef het.

Genetiese studies het gevind dat daar 'n aansienlike persentasies gene van vroue uit Afrika in die are van die Arabiese gemeenskappe in die Arabiese Skiereiland en die buurstate vloei. 'n Gemiddeld van 38% van die moederlike afstammelinge in Jemen is regstreekse afstammelinge uit Afrika, 16% in Oman-Katar, en 10% in Saoedi-Arabië-Verenigde Arabiese Emirate.

Kenmerkende en self-geïdentifiseerde swart gemeenskappe is in lande soos Irak aangemeld. Volgens navorsing is daar sowat 1.2 miljoen swart mense wat vertel van 'n leeftyd van diskriminasie. Hierdie afstammelinge van die Zanj het aansoek gedoen by die regering vir minderheidstatus wat sekere setels in die parlement sal verseker vir politieke verteenwoordigers van hul bevolking. Volgens Alamin M Mazrui word die meeste van hierdie sigbare Afrika-afstammelinge steeds in die Arabiese Skiereiland en omliggende state as Arabiere erken en nie as swart nie.

Sowat 150 000 Oos-Afrikane en swart mense bly in Israel, wat byna 2% van die land se bevolking uitmaak. Die meeste van hulle, sowat 120 000, is Beta Israel, van wie die meeste in die 1980's en 1990's uit Ethiopië gekom het. Dan is daar ook nog meer as 5 000 van die Afro-Hebreeuse Israeliete van Jerusalem beweging wat nasate is van Afro-Amerikaners wat in die 20ste eeu na Israel verhuis het.

Dit het verskeie eeue gelede begin gebeur, gedurende die Ottomaanse Ryk, toe tienduisende van die Zanj deur slawehandelaars na die plantasies en landbougebiede in die hedendaagse Antaya en Istanboel gebring is.

Die Siddhi is 'n etniese groep wat in Indië en Pakistan woon en is afstammelinge van die Bantoevolke van Suidoos-Afrika wat deur Arabiese en Portugese slawehandelaars na die Indiese subkontinent verskeep is. Hoewel dit plaaslik aanvaar word dat Siddhi afgelei word van 'n woord wat swart beteken, kom die term inderdaad van die woord Sayyid, die titel van die kapteins van die Arabiese vaartuie wat die Siddhi-setlaars eeerste na die gebied gebring het.

Die term "More" is oor die algemeen in Europa gebruik om neerhalend na Moslems te verwys, veral diegene van Arabiese en Berber-afkoms, hetsy hulle in Noord-Afrika of Iberië bly. Die More was nie kenmerkende of selfgedefinieerde mense nie. Die Middeleeuse en vroeë moderne Europeërs het die naam Moor vir Arabiese Moslems, Berbers, swart Afrikane en selfs vir Europeërs gegee.

Volgens statistieke van 2001 woon daar meer as een miljoen swartes in die Verenigde Koninkryk.

Hoewel etniese sensus onwettig is in Frankryk, word daar geraam dat daar sowat 2,5 tot 5 miljoen swartes in die land bly.

Afro-Hollanders kom van die voormalige en huidige Nederlandse gebiede soos Aruba, Bonaire, Curaçao, Sint Maarten en Suriname.

Toe Afrikastate onafhanklikheid verkry het in die 1960's het die Sowjetunie baie van die kontinent se burgers genooi om in Rusland te kom studeer. Só het daar oor 'n tydperk van 40 jaar meer as 400 000 studente uit Afrika na Rusland vertrek om verder te gaan studeer.



</doc>
<doc id="109825" url="https://af.wikipedia.org/wiki?curid=109825" title="Perseïdes">
Perseïdes

Die Perseïdes is ’n aktiewe meteoorreën wat verbind word met Komeet Swift-Tuttle. Hulle word so genoem omdat dit lyk of hulle vanaf ’n sentrale punt in die sterrebeeld Perseus kom.

Die wolk van meteoroïdes wat die Perseïdes veroorsaak, strek oor die wentelbaan van Komeet Swift-Tuttle en word deur die komeet afgeskei terwyl dit in ’n wentelbaan van 133 jaar om die Son is. Die meeste deeltjies is al sowat duisend jaar deel van die wolk, maar daar is ’n ralatief jong filament van stof wat in 1865 afgeskei is en die dag voor die maksimum reën vir ’n mini-hoogtepunt kan sorg. Die grootte van die wolk in die omgewing van die Aarde word geraam op sowat 0,1 astronomiese eenhede (AE) breed en 0,8 AE lank, en dit word uitgesprei deur sy jaarlikse wisselwerking met die Aarde se swaartekrag.

Die meteoorreën is elke jaar van middel Julie af te sien en bereik sy hoogtepunt tussen 9 en 14 Augustus, afhangend van die ligging van die wolk. Tydens die hoogtepunt is die tempo van die meteore sowat 60 of meer per uur. Hulle kan oor die hele lugruim gesien word; weens die meteoorreën se uitstralingspunt in die sterrebeeld Perseus kan dit egter hoofsaaklik in die Noordelike Halfrond gesien word. Soos met talle meteoorreëns bereik dit in die vroeë oggendure sy hoogtepunt omdat die Aarde dan in die rigting van die meteoroïdes inbeweeg. Hoewel die meeste meteore die Aarde se atmosfeer tussen sonsopkoms en die middag tref, is hulle weens die daglig nie sigbaar nie. Sommige is ook voor middernag sigbaar, en dan is vuurballe soms te sien. Die meeste Perseïdes brand sowat 80 km bo die Aarde se oppervlak uit.



</doc>
<doc id="109839" url="https://af.wikipedia.org/wiki?curid=109839" title="Henk Rall">
Henk Rall

Hendrik Johannes Samuel Rall is 'n Suid-Afrikaanse skrywer. Hy is op 16 Junie 1938 op Parys in die Oranje-Vrystaat gebore as die oudste van 'n gesin van vier seuns.

Sy skoolopleiding ontvang hy in sy tuisdorp en op Douglas in die Noord-Kaap, waar hy matrikuleer, en hy studeer dan verder in die letterkunde aan die Universiteite van Potchefstroom, Oranje-Vrystaat, Suid-Afrika en Pretoria en behaal die B.A.-graad en in 1964 die B.A. Honneurs-graad in Afrikaans-Nederlands. Hy verander hierna sy studierigting na die Geneeskunde en behaal die MB.ChB.-graad aan die Universiteit van Pretoria in 1969. Hy voltooi ook die ECFMG-eksamens voordat hy in 1969 na Amerika vertrek. Hier is hy eers verbonde aan 'n hospitaal in New York en vanaf 1973 tot 1975 as mediese navorser by die Upjohn Company. By sy terugkeer behaal hy in 1978 sy Ph.D. Med.-graad in Geneeskunde aan die Universiteit van Stellenbosch met 'n studie op die gebied van fertiliteitsbeheer getitel “"A comparison of the potential luteolytic effects of four prostaglandin analogues in the chacma baboon Papio ursinus"”. Hy vestig hom in Bellville, waar hy 'n mediese praktyk as ginekoloog het en verbonde is aan die Departement van Obstetrie en Ginekologie aan Tygerberg Hospitaal. In 1979 word hy aangestel as mediese direkteur en hoof van die navorsingsafdeling van Scherag en verhuis na Johannesburg.

Verskeie artikels oor reproduktiewe fisiologie verskyn van hom in buitelandse mediese tydskrifte. Hy het al in feitlik alle wêrelddele gereis en is 'n entoesiastiese jagter. As lid van 'n internasionale jagorganisasie bring hy oor die jare 'n besonderse versameling jagtrofeë en Africana-boeke oor die Afrika vasteland se jagterontdekkers byeen. Sy internasionale reputasie word daarin bewys dat hy opgeneem word in die “"International Who’s Who of Intellectuals"”. Hy is getroud en het 'n seun en 'n dogter.

Aanvanklik skryf hy vir die radio en verskeie van sy hoorspele word uitgesaai, soos “Sy vrede” in 1961 (gegrond op die inval van 'n groep Kongolese in die koffieplantasies van Noord-Angola), “Die poskoets” in 1962, “Soektog in die Kalahari” in 1963 en “Die grot van Combaai” in 1966.

Van sy verse word sedert 1963 in "Standpunte", "Kol", "Trek" en "De Arte" gepubliseer, waarna die bundel “ 'n Son breek” volg, waarin kort verse oor verskeie temas gebundel is, insluitende die buiteland, Suid-Afrika en sy natuur en sosiale satire. Hierin vertoon die digter nog 'n gehegtheid aan “digterlike” of vernaamdoenerige taal, met heelwat woorde uit die natuurwetenskap wat gebruik word vir beelding. Enkele kwatryne maak 'n gunstige indruk en daar is ook 'n aantal mooi natuurbeelde in die bundel. “"Herfswind"” is 'n treffende uitbeelding van die verdoemende effek wat die herfs op die lente se voortbrengsels het, terwyl “"Dood in die ys"” eweneens die dood as tema het, hierdie keer dié van die skipper en sy boot wat teen 'n ysberg bots.

“Wit-ryp” word in ses afdelings verdeel. “"Oor ys"” bevat verse oor die ys en wit van 'n winterlandskap, terwyl “"Nuwe wêreld"” intellektuele verse is wat hoofsaaklik voorkeur gee aan 'n aardse lewe en bestaan bo 'n bo-aardse of hiernamaalse lewe. Dan is daar agt “"Haiku’s"”, aktuele gedigte oor “"Afrika"” wat beredenerend en beskrywend van aard is, terwyl “"Spel"” 'n aantal kort gedigte oor onverwante onderwerpe bevat. Die bundel sluit af met die enkele gedig in “"Manifes"”, waarin die belangrikheid daarvan om in die oomblik te leef beklemtoon word.

“Reise” begin met 'n afdeling met dieselfde naam, waarin die reisgedigte bekoorlik is met volop vreugde en son en die bestemming met afwagting en ekstase benader en ervaar word. Die antieke wêreld word ook 'n bestemming, waar dit 'n terugkeer word na 'n meer primitiewe toestand. Die tweede afdeling (“"Tweespel"”) bevat liefdesgedigte, waarin veral die religieuse en die erotiese verken word. Die slotafdeling bevat meer intellektuele poësie, met besinning oor aktuele onderwerpe, insluitende die Kommunisme.

In “Donker van mere” is die kern van die verse in die eerste afdeling (“"Stilte van mere"”) weer die ervaring van reis, geografies oor afstande, deur die tyd en innerlik, wat dan ook 'n groot aantal liefdesverse insluit. Die tweede afdeling van die bundel (“"Wapens oor volke"”) verken die politieke aspekte van die geografiese gebiede waarin die digter reis. Die derde afdeling (“"Bulle, winde, mense"”) bevat hoofsaaklik bespiegelende verse en beskrywingsverse. “"Die toegegroeide tuine van my jeug"” bevat 'n mooi teenstelling tussen die Bybelse en die eie “sondeval” asook die “toegegroeide paradys” van die spreker se jeug vergelyk met die Tuin van Eden. “"Molekulêre biologie"” gee 'n interessante verbinding van suiwer intellek met die ekstase en emosie van 'n mediese deurbraak. Die vierde afdeling is “"En weer te reis"”, wat weer reisverse bevat.

“Proefskrif” is, soos die titel aandui, 'n fokus op die wetenskap en wetenskaplike en die verhouding wat die digter en mens deur die taal daarmee het. Die versreise neem die digter deur verskillende wêrelddele, deur die letterkunde en die kuns en eindelik ook deur die hart van die mens. Die spreker probeer sy ervarings wetenskaplik verwerk, maar vind dat die proses van skepping die proef ondermyn. Die patroonmatigheid van die lewe word ondersoek deur in drie afdelings te kyk na “"Materiaal en metodes"”, waar telkens terug gegryp word na die verlede en die geskiedenis; die “"Resultate"” waarbinne self-ironisering duidelik blyk; en laastens die “"Gevolgtrekking"”, wat telkens van teleurstelling getuig. “"Proefskrif"” word in 1983 met die Perskorprys bekroon.

Na 'n lang stilswye verskyn “Geskrifte van 'n vermiste digter” in 2008, wat verse  bevat oor terugkeer, na die land en na die poësie. Die openingsafdeling “"Onthou"” bevat herinneringe oor 'n jeug in die Noord-Kaap. “"Skep"” is die tweede afdeling en handel soos die titel reeds suggereer veral oor kuns, die kreatiewe proses en digterskap terwyl die derde afdeling (“"Liefhê"”) die liefde as tema het. Die vierde afdeling se titel is “"Uitsê"” en bevat sosiaal-polities betrokke en religieuse verse, meermale in die streekstaal van die Noord-Kaap, oftewel die sogenaamde Oranjerivier-Afrikaans. “"Besin"” se gedigte is bespiegelend van aard en behandel onder andere geloof teen die agtergrond van wetenskaplike kennis. 'n Interessantheid in die bundel is dat dit ingelei en gesluit word deur gedigte deur die uitgewer, wat so sy waardering en geneentheid teenoor die digter betuig.

Rall se verse word in verskeie versamelbundels opgeneem, waaronder “"Groot verseboek"”, “"Die Afrikaanse poësie in 'n duisend en enkele gedigte"”, “"Kraaines"”, “"Woordpaljas"”, “"Verse vir Opperman"”, “"Die goue vreugde"” en “"Die mooiste Afrikaanse liefdesgedigte"”. Die Hoërskool Groote Schuur se skoollied is deur hom geskryf.

Op prosagebied is sy kortverhaalbundel “ 'n Bokram by die see” 'n belangrike bydrae, waar veral sensualiteit in dramatiese en spannende, selfs gewelddadige, verhale weergegee word. Die deurlopende tema in hierdie verhale is die emosionele en erotiese spanning tussen mense. 'n Hoogtepunt is die jagverhaal “"Omba muungu"” waar die jagter op die spoor is van 'n magtige olifant. Deur die bybring van ou jagverslae word hierdie spesifieke jagtog 'n simbool van die mensdom se jag op die dier en verkry dit 'n noodlotsgevoel, waar die dood eindelik die oorwinnaar is en die jag in groot mate in die jagter se kop afspeel. “"Bloedbroers"” het as tema beide hoofkarakters se boosheid, gebind deur 'n gemeenskaplike bose doelwit om 'n silwerkruis te steel, 'n kunswerk na die motief van die Malteserkruis wat simbool is van die doel om pelgrims te verpleeg en te beskerm. Die verteller is 'n wapensmokkelaar vir woestynbewoners in Afrika. Hy ontmoet sy eweknie op Malta, waar die verteller deur sy “broer” uitoorlê word in hulle onderlinge magspel. Van Rall se kortverhale word in versamelbundels opgeneem, waaronder “"Vuurslag"” en “"Wys my waar is Timboektoe"”, beide onder redaksie van Hennie Aucamp, en “"Die Afrikaanse kortverhaalboek"” van Abraham H. de Vries. Sy skets oor “"Khartoem"” verskyn in “"Stad en stedelig"”, 'n versamelbundel met sketse en vertellings oor wêreldstede.

Hy stel ook die versamelbundel “Jagtye: 'n keur van jagervarings uit Suider-Afrika” saam, waarin die teks geïllustreer word met lyntekeninge deur Zakkie Eloff. Die boek is in drie afdelings verdeel, naamlik “"Wildernis en wild"”, “"Jagters en jaggoed"” en “"Vertelling tot verhaal"”, met skrywers soos Randolph H. Churchill, C.F. Gronum, J. von Moltke, Frederick Courtney Selous, P.J. Schoeman, Jan J. van der Post, Percy Fitzpatrick, Herman Charles Bosman, P.J. Haasbroek en vele ander wat verteenwoordig word. 'n Groot aantal van die opgenome bydraes was oorspronklik in Engels, maar is knap vertaal deur die samesteller. Rall skryf ook artikels vir tydskrifte soos "Suid-Afrikaanse Panorama", "Nieuws uit Suid-Afrika" en resensies vir "Die Beeld".

Hy skryf ook langer prosa. “Ringmure” kan gesien word as drie afsonderlike verhale (“"Die dokter"”, “"Con"” en “"Die stories"”) wat verskillende perspektiewe gee op dieselfde saak, of selfs as 'n roman met drie afsonderlike hoofstukke en perspektiewe. Die verhale gee 'n beeld van die mens in sy eensaamheid met die mure wat hy om hom gebou het. Deurlopend deur die verhale is die liefde en morele en emosionele vraagstukke, hetsy tussen ongehude man en vrou, tussen 'n egpaar of in gewone medemenslike verhoudings. Die kind staan sentraal in al die verhale, veral die prenatale kind en die reaksie van die karakters daarop. Sommiges begeer 'n kind, maar verkry nie die voorreg nie, terwyl ander in vrees lewe vir die verwekking van 'n onwelkome kind.

“In die tyd van die uil” gee die toestand op die grensgebied in die Bosveld weer. 'n Wit dokter vestig hom hier op 'n plaas en bedien die wit boeregemeenskap, die swart inwoners en kom ook in aanraking met die swart vryheidsvegters. Die verhaal word uit verskeie perspektiewe aangebied, waarin telkens nie net die perspektief nie, maar ook die taalgebruik dienooreenkomstig verander, wat die roman 'n besondere bydrae tot die grensverhaal in ons prosa maak. Verskillende groepe se perspektiewe illustreer die teenstrydighede in hulle politieke beskouings, met die eindelike boodskap dat keuses gemaak behoort te word op morele oortuigings, eerder as op politieke dogma. Hierdie roman word in 1991 genomineer vir die Ou Mutual-prys.

“Singleton’s chronicle” is 'n Engelse roman wat afspeel in die tyd van die ontdekking van diamante in Suid-Afrika in 1869. Dit is die ongewone liefdesdrama van die hoofkarakter Singleton, beskryf teen die agtergrond van die mense van diverse afkoms en beroepe wat hier saamgegooi is deur hulle drome en ervarings.

Nadat die Hoërskool Nassau in Mowbray, Kaapstad, einde 1977 gesluit en die leerders van Januarie 1978 by die Hoërskool Groote Schuur in Nuweland ingeskakel het, is Rall gevra om die teks van 'n nuwe skoollied te skryf.

In 1988 word sy vyftigste verjaardag deur die Afrikaanse Letterkundige Museum en navorsingsentrum in Bloemfontein herdenk en tree hy as spreker op met 'n lesing oor “"Besluite en kanttekeninge by 'n skrywerskap in Suid-Afrika circa 1988"”.

1966 - 'n Son breek

1968

1970 - Reise

1976 - Donker van mere

1978 - 'n Bokram by die see

1982 - Proefskrif

1989 - In die tyd van die uil

2008 - Geskrifte van 'n vermiste digter

2014 - Singleton’s chronicle

Samesteller

1991 – Jagtye: 'n keur van jagervarings uit Suider-Afrika



</doc>
<doc id="109840" url="https://af.wikipedia.org/wiki?curid=109840" title="Dirk Richard">
Dirk Richard

Dirk Gysbert Richard (19 April 1918, Paarl; 30 Oktober 2010, Johannesburg) was 'n Suid-Afrikaanse skrywer, joernalis en koerantredakteur. As skrywer verwerf hy bekendheid vir sy kortverhale, maar hy publiseer ook 'n aantal romans en dramas (hoofsaaklik enkelspele). As koerantman verwerf hy bekendheid vir sy rubriek "Na my mening" wat in "Dagbreek" verskyn. Hy dien ook onder meer as redakteur vir "Die Vaderland" en is ook van 1957 tot 1962 hoof van publikasies by Afrikaanse Pers Beperk.

Die Richard-stamvader was Thomas Bernardus Richardt wat in 1834 uit Oldenburg in Duitsland na die Kaap geëmigreer het. Dirk se pa was die grofsmid en wamaker Thomas Bernardus Richard (wat by die wamakery Retief en De Vil werk) en sy ma Wilhelmina Gysbertha Kotzé, wat as setter by die Paarl Post gewerk het. Sy laerskoolloopbaan bring hy deur by die destydse Oefenskool (later WA Joubertskool) wat aanvanklik deel was van die Paarlse Onderwyskollege. Hy gaan dan na die Paarl Gimnasium tot standerd agt, waarna sy ouers se finansiële probleme veroorsaak dat hy die huis moet verlaat. 

Hy gaan woon in Pretoria by sy ouer suster Marie, wat met 'n staatsamptenaar getroud was, en voltooi sy matriek in die eerste klas aan die Afrikaanse Hoër Seunskool in Pretoria. Daarna werk hy agt jaar lank by die Departement van Gesondheid in die Staatsdiens terwyl hy deeltyds studeer en die B.A.-graad, met hoofvakke Romeins-Hollandse Reg en Ekonomie, aan die Universiteit van Pretoria behaal. Op 31 Desember 1943 trou hy met Gertruida Sophia van Rooyen van Makwassie in die Wes-Transvaal. Uit hierdie huwelik word twee dogters, Riëtte en Lindè, gebore. Die gesin woon in Linden in Johannesburg.

In Mei 1944 begin hy as joernalis by "Die Vaderland" in Johannesburg werk en beklee daarna die pos van assistent-redakteur van "Die Brandwag". In 1947 sluit hy by die redaksie van "Dagbreek en Sondagnuus" aan, waar hy later nuusredakteur word. Hy is redakteur van "Die Brandwag" vanaf 1954 tot 1957 en daarna tot 1962 hoof van publikasies by Afrikaanse Pers Beperk. Vanaf 1962 tot 1970 is hy hoofredakteur van "Dagbreek" (waarby "Landstem" ingelyf is) en vanaf 1972 tot 1979 hoofredakteur van "Die Vaderland". In 1961 besoek hy die Verenigde State van Amerika op 'n besoek wat deur die Amerikaanse regering gefinansier word en in 1978 bring hy 'n soortgelyke besoek aan Engeland.

Hy raak veral bekend vir die rubriek wat hy in "Dagbreek" onder die titel "Na my mening" skryf. In die konserwatiewe Perskor-groep met sy fanatiese ondersteuning van die regering se apartheidsbeleid en die Nasionale Party-leiers kry hy die wind van voor vir sy meer verligte benadering tot die Suid-Afrikaanse politiek. In 'n stadium word hy 48 uur gegee om die land te verlaat omdat 'n artikel oor die aankoop van vliegtuie deur Suid-Afrika van Frankryk in "Die Vaderland" verskyn, wat die voormalige staatspresident P.W. Botha gemeen het die land se veiligheid bedreig. Een oggend vind hy 'n brief op die lessenaar in sy kantoor waarin hy as redakteur afgedank word. Aanleiding hiertoe was blykbaar 'n rubriek wat hy geskryf het waarin hy sy eie kabinet gekies het en vyf dienende ministers weggelaat het. Dan word hy deur Perskor getaak om twee belangrike projekte aan te pak, naamlik om 'n boek te skryf oor die geskiedenis van die Afrikaanse koerantwese in die Noorde van Suid-Afrika en om 'n spesiale studie te maak van die jongste politieke ontwikkelinge in Afrika. Hierdie projekte was egter eintlik om hom te onthef van sy redakteurskap. 

Hy tree eindelik noodgedwonge in September 1981 af. Hy is op Saterdag 30 Oktober 2010 in sy huis in Linden in Johannesburg oorlede.

Hy begin sy skrywersloopbaan deur kortverhale in tydskrifte te publiseer, waarna 'n bundel kortverhale gepubliseer word as "Die swart wa". Hierin is daar 'n paar verdienstelike verhale, soos die spanningsverhaal "Die rooi duiwel se as" (wat later vir die verhoog verwerk word as 'n eenbedryf), die humorverhaal "Oom Gert Marakibi" en die verhaal oor die verarmdes in die Goudstad, "Kinders van hulle buurt". Die titelverhaal beskryf die stryd tussen 'n ou wamaker en sy seun rondom die onwilligheid van die ou man om die onvermydelike te aanvaar dat die motor die wa se toekoms vernietig het. Hierdie bundel word, met weglating van "Oom Gert Marakibi", herdruk onder die titel "Vallei van die wingerde". Die titelverhaal in "Die man in saal sewe" handel oor 'n hospitaaltoneel, waar twee jong mans in 'n motorongeluk was. Een is in die lykhuis en die ander lê buite gevaar in saal sewe. Die hospitaalpersoneel weet wat die twee se name was (Chris Myburgh en Deon Krause), maar weet nie wie is wie nie. In die wagkamer sit die een jong man se bejaarde, eenvoudige ouers en die ander jong man, 'n dokter, se deftige vrou. Die eindelike wete wie gesterf het en die ouers se reaksie bring 'n kentering by die deftige jong vrou. 

Van die verhale in "As 'n kat se naam Bach is" fokus op die kragtige menslike konflikte van geloof en klasverskille, laasgenoemde veral treffend uitgebeeld in "Die Kersgeskenk". Die karakters word fyn waargeneem en hulle spraak en gedrag fyn weergegee. Menslike verraad en die uitbuiting van emosies is die onderliggende motief van die gebeure in hierdie aangrypende verhaal. Die matriargale tant Ellie regeer in "Die bruid van Kluitjieskraal" haar onaansienlike maar vlytige dogter Sarie se lewe lank nadat sy reeds dood is. Op haar sterfbed het Sarie haar ma belowe dat sy sal sorg dat Kluitjieskraal nooit in die hande van 'n bywoner sal val nie. Al die vryers bly weg, behalwe Dries Knoetze, maar hy is 'n bywoner se seun. Die titelverhaal, "As 'n kat se naam Bach is", vertel van die orrelis Kattie Claase en sy obsessie met sy kat en musiek, omdat hy lankal reeds geleer het dat mense nie regtig omgee nie. 

Verskeie van Richard se kortverhale word opgeneem in versamelbundels, waaronder "Die man in saal sewe" in "Kortverhale vir verkenning" en "Mosaïek" en "Die jetty master van Kassiesbaai" in "Uit die kontreie vandaan".

Hy skryf drie romans waarin aktuele sake aangeraak word. "Voor die nag kom" behandel die vervlakking van die leeskultuur en die opkoms van die geelpers. Geyer Malan word arm groot in die Boland, maar maak vinnig opgang wanneer hy in Johannesburg in die joernalistiek beland. Hy skud sy armoede af en hy en sy gesin beweeg in hoë kringe. Dan word hy aangestel as redakteur van "Protea", 'n nuwe weekblad, waarin hy poog om hoë standaarde te handhaaf. Die blad verloor egter veld en die uitgewers dreig hom met ontslag, waarna hy sy redaksiebeleid verander en sensasie en sirkulasie najaag. Hierdie beleid is finansieel baie voordelig, maar maak van hom 'n uitgeworpene in die elite kringe waarin hy voorheen beweeg het. Hy is ook as persoon ongelukkig omdat hy sy eie waardes verloën het en verval in 'n sedelose leefwyse. Die roman word 'n aanklag teenoor die persbase wat hulle sirkulasie en dividende suiwer uit sensasie wil genereer. Hierdie roman word later verwerk en herdruk onder die titel "Teen dagbreek is dit die koudste".

"Gekneusde jaar", waarskynlik sy belangrikste werk, beskryf 'n jong Afrikaner, Rupert, wat in die buiteland studeer het, se vervreemding van die eng tradisies en denke van sy volk. Hy trou met 'n buitelandse vrou (Rubina) en staan dan in die middel van sy ma (Anna) en sy vrou se stryd om sentraal in sy lewe te wees. Die rassekwessie in die politiek is 'n belangrike tema en alle bestaande kante van hierdie probleem word deur verskillende karakters, wit en swart, belig. 'n Aktuele newe-tema is die aanpassing van mense in 'n vreemde omgewing, hetsy immigrant in 'n vreemde land, teruggekeerde burger na baie jare in die buiteland waartydens groot verandering plaasgevind het, en mense wat in die platteland groot geword het in die stad.

"Saktyd vir die persbaas" vermeng feit en fiksie om die opkoms en stryd in die Afrikaanse perswese in Johannesburg weer te gee. Belangrike karakters is die idealistiese redakteur Conrad Markgraaf, wat moeg raak vir politici se inmenging asook vir sy lesers se smaak na sensasie en hulle vasklou aan uitgediende waardes; en die persbaas Jansen van Dalsem, wat niks en niemand ontsien om sy eie en die groep se belange te dien nie. Gebaseer op die historiese feite, word die opkoms van die Afrikaanse perswese in die Noorde, die konflik tussen Noord en Suid en die ideologiese botsing tussen die verligtes en verkramptes in die politieke bestel in die dae van apartheid boeiend bespreek. Daar het in die sewentiger- en vroeg tagtigerjare 'n verbete stryd gewoed tussen Nasionale Pers van Kaapstad en Perskor van Johannesburg om beheer oor die Transvaalse mark te verkry, wat ten gunste van Nasionale Pers beslis is toe dit bekend word dat Perskor se senior amptenare op bedrieglike wyse die sirkulasiesyfers van sy koerante opgeblaas het. Dit is hierdie gebeure wat in romanvorm behandel word.

"Moedswillig die uwe" is 'n werk waarin die geskiedenis van en leiersfigure in die Afrikaanse pers in die Transvaal behandel word. 

"Tussen bid en droom: 'n Koerantman het albei nodig" is 'n versameling anekdotes uit 'n verbygegane politieke en joernalistieke lewe en dek die jare wat hy in die joernalistiek deurgebring het. Beide hierdie boeke gee interessante insig in die woelinge en politieke struwelinge wat gepaard gegaan het met die stryd om beheer van die pers in die Noorde. 

Hy skryf ook "Man van Ysterhout", 'n biografie oor die lewe van dr. Siegfried Annecke en sy stryd teen malaria in die Transvaalse Laeveld.

"Die laaste skakel en ander eenbedrywe" bevat vier eenbedrywe, naamlik "Die laaste skakel", "Perske vir 'n pond", "Gebed in Clarendon" en "Taal van die hart". "Die laaste skakel" beeld met knap dialoog die stryd uit tussen 'n ouer geslag en 'n jonger geslag wat voeling met mekaar verloor het. Ouma probeer tevergeefs om iets van haar vurige nasietrots in haar kleinkind aan te steek sodat dit na haar dood steeds in iemand kan voortleef. Beide kante se goeie en swakpunte word uitgebeeld, wat aan die ouer generasie as laaste skakels 'n mate van tragiek verleen. "Perske vir 'n pond" behandel 'n soortgelyke tema, waar oom Meltjie de Kock en sy vrou, tant Kowie, die behoudende verteenwoordig, met die stad wat vinnig uitbrei en met veranderende gewoontes hulle grond en lewenswyse wil oorneem. Dit word 'n stryd teen hierdie veranderings en die mense wat die veranderings ondersteun, insluitende hulle dogter Ryna. Eindelik seëvier die nuwe oor die oue en die jeug teen die oumense, met die doodry van die getroue perd Kolbooi deur 'n motor wat hierdie onafwendbare feit simboliseer. Hierdie eenbedryf word deur Gerhard J. Beukes opgeneem in "Woord en masker". Die klug "Taal van die hart" skeer vernuftig die gek met taalpuriste. "Gebed in Clarendon" beeld die lotgevalle van die hoofkarakter Wynand Malherbe op dramaties ironiese wyse uit. Sy vrou René berei 'n maaltyd voor en het gaste (René se deftige ouers, 'n professor en sy vrou) oorgenooi vir sy verjaardag. Wynand se eenvoudige moeder is ook daar en het nog nie voorheen die deftige mense ontmoet nie. Wynand is nie lus vir geselskap nie, want dit blyk dat hy bedrog gepleeg het deur trustgeld te gebruik vir sy saketransaksies en hy vrees inhegtenisname, ironies genoeg op dieselfde dag wat 'n voorbladberig in die koerant aankondig dat sy kiesers soveel vertroue in hom het dat hulle hom as kandidaat benoem het vir die komende Volksraadsverkiesing. Sy eenvoudige moeder steek later die aand die deftige mense van Clarendon in die skande met haar opregte tafelgebed, waarin sy die Here se seën oor Wynand afbid. Dit laat Wynand weer sy eenvoudige jeugjare aanvaar, in stede daarvan om dit te verag. "Gebed in Clarendon" word opgeneem in die versamelbundels "Rooibruin blare en ander eenakters" onder redaksie van A.J. Coetzee, "Kollig" onder redaksie van Charles Fryer en "Uit ons letterkunde" van P.J. Nienaber. 

Die eenbedryf "Die rooi duiwel se as" verskyn oorspronklik in "Helikon" van 31 Augustus 1953 en word opgeneem in die gelyknamige versamelbundel saamgestel deur F.W. Strydom, asook in die versamelbundel "Wolraad Woltemade en ander eenbedrywe" onder redaksie van P.J. Nienaber en J.L. Boshoff. Dit is 'n dramatisering van sy kortverhaal in die bundel "Die swart wa" en beeld die wyse uit waarop die gevreesde Rooi Duiwel selfs na sy dood sy naasbestaandes se lewens beheer en hulle pogings om voorkennis van hulle erfporsie te kry verydel. Sy naasbestaandes is gretig om uit te vind wat die Rooi Duiwel vir hulle nagelaat het, maar word telkens op onverwagte wyse deur die Rooi Duiwel verskrik voordat hulle sy as kan opneem om uit te vind. Die verrassing is dat dit die papbroek Joubertjie is wat die rol van die verskrikker speel en die selfversekerde Petra en Otto uitoorlê.




</doc>
<doc id="109841" url="https://af.wikipedia.org/wiki?curid=109841" title="Geminides">
Geminides

Die Geminides is ’n meteoorreën wat deur die voorwerp 3200 Phaethon veroorsaak word; dit is vermoedelik ’n Pallas-asteroïde met ’n rotskomeetwentelbaan. Die Geminides en Quadrantides is die enigste meteoorreëns wat nie deur ’n komeet veroorsaak word nie. Die meteore van dié reën beweeg stadig en kan in Desember gesien word – die hoogtepunt is die oggend van 14 Desember. Die reën word blykbaar elke jaar intenser en tydens onlangse voorvalle is 120 tot 160 meteore per uur waargeneem onder die beste sigtoestande, gewoonlik omstreeks 02:00 tot 03:00. Die Geminides is in 1862 die eerste keer waargeneem – baie meer onlangs as ander meteoorreëns soos die Perseïdes (36 n.C.) en Leonides (902 n.C.).

Die Geminides lyk of hulle van ’n sentrale punt in die sterrebeeld Tweeling kom, vandaar hul naam. Hulle kan egter op enige plek aan die hemelruim voorkom en lyk dikwels gelerig. Noord van die ewenaar styg die uitstralingspunt net voor sonsopkoms. In die Suidelike Halfrond word die uitstralingspunt eers omtrent middernag sigbaar. In die Noordelike Halfrond kan meer meteore gesien word omdat die uitstralingspunt hoër in die lug is. Die meteore beweeg teen ’n gemiddelde spoed in vergelyking met dié van ander reëns, sowat 35 km per sekonde, en hulle is dus maklik om te sien. Die Geminides word nou deur baie beskou as die mees konsekwente en aktiefste jaarlikse meteoorreën. Geminides disintegreer op ’n hoogte van sowat 38 km of meer.



</doc>
<doc id="109842" url="https://af.wikipedia.org/wiki?curid=109842" title="Carl Hugo Hahn">
Carl Hugo Hahn

Carl Hugo Hahn (naby Riga, provinsie Lyfland, Rusland, 18 Oktober 1818 – Kaapstad, Kaapkolonie, 24 November 1895) was ’n Rynse baanbrekersendeling onder die Herero’s, skrywer, kenner van die Herero-taal en Lutherse predikant.

Hahn is as Baltiese Duitser in ’n bourgeoisie-gesin van Aahof naby Riga in die provinsie Lyfland gebore. Ná sy skoolopleiding het hy aan die Domskool in Riga van 1834 af sy militêre diensplig as lid van 'n Russiese ingenieurskorps vervul. Hy sluit in 1838 aan by die Rynse Sendinggenootskap in Barmen-Elberfeld. Ná voltooiing van die opleidingskursus vir sendelinge in April 1841 word hy georden en ontvang opdrag om na Suidwes-Afrika te gaan waar Jonker Afrikaner, die opperhoof van die Oorlamse Nama (of Afrikaners) aansoek gedoen het om 'n sendeling vir sy stam. 

Saam met Franz Kleinschmidt kom Hahn in Oktober 1842 by die hoofkwartier van Jonker op /Ai//gams (Windhoek) aan, kort voor die Herero en die Nama op Kersdag 1842 'n vrede sluit wat tot 1846 sou standhou, maar vertrek kort daarna omdat die Wesleyaanse sendeling Richard Haddy, wat eweneens deur Jonker uitgenooi is, daar opgedaag het. Om enige botsing te vermy, besluit Hahn om 'n begin te maak met die sendingwerk onder die Herero. In die tweede helfte van 1843 is hy op besoek in Kaapstad waar hy in die huwelik tree met 'n Engelse dame, Sara Emma Hone (1814–1880), die dogter van die Engelse literator en politieke satirikus William Hone. Hy stig op 31 Oktober 1844 by die warmwaterbron op Otjikango die eerste Rynse sendingstasie in die Herero-gebied en noem dit, na aanleiding van die setel van die Rynse Sendinggenootskap, Gross Barmen (of Neu-Barmen volgens een bron).

Sonder enige handleiding, op gehoor af, deur gissing en vergelyking begin hy uit die mond van die Herero hul taal aanleer. Terselfdertyd leer hy die inboorlinge om tuine aan te lê en hul veestapel te verbeter; ’n eerste gebou word in 1850 opgerig en Hahn probeer om onderwys te gee en belangstelling in geestelike dinge te wek. Sy hoop dat 'n hele stam van die nomadiese Herero hom daar sou vestig, word nie verwesenlik nie. Ná die verpletterende neerlaag wat hulle in die verbete stryd teen Jonker se Nama in Augustus 1850 op Okahandja gely het, verlaat die Herero tydelik die gebied om aan die voortdurende aanslae van hul vyand te ontkom.

 

Hahn word na Duitsland teruggeroep om verslag te doen, maar kry 'n nuwe opdrag toe hy in November 1852 Kaapstad bereik. Omdat die Wesleyaanse sendeling intussen weens die rooftogte van Jonker sy werk op Windhoek gestaak het, kry Hahn van sy genootskap opdrag om daar in die bres te tree, maar sy poging faal en hy reis na Duitsland waar hy op 13 September 1853 in Barmen aankom. Begin 1856 is hy weer terug; hy vestig hom op Otjimbingwe waar 'n deel van die Hererovolk intussen 'n toevlug gesoek het. Met die oog op 'n moontlike uitbreiding van die sendingveld onderneem Hahn twee noordwaartse ontdekkingsreise. Saam met eerw. Johannes Rath onderneem hy vanaf 30 Mei 1857 'n verkenningstog van vier maande na Ovamboland en bereik Ondangwa, maar weens vyandigheid moes hulle daarvandaan vir hul lewe vlug. 

Op 'n tweede reis verken hy saam met Rath en die jagter Frederick Green die land tot by die Kunenerivier. Al sy waarnemings beskryf hy sorgvuldig in sy reisberigte wat later onder meer in die Duitse aardrykskundige reeks Peterman's Mitteilungen verskyn. Hahn beskryf die geaardheid van die noordelike Hereroland, die San-stamme, hul woongebiede en taal, en vul aldus oor Ovamboland die berigte aan van die Engelse reisiger Francis Galton. Daarbenewens gee hy 'n beskrywing en skets van die Etoshapan. Sy tweede berig was 'n wesentlike bydrae tot die aardrykskunde van Ovamboland en tot die kennis van die stamme wat daar gevestig was. Hy maak selfs dierkundige eksemplare bymekaar en stuur 'n versameling na die museum vir dierkunde in Berlyn. 

Weens 'n tekort aan sendelinge kon die Rynse sendinggenootskap self geen sendingwerk in Ovamboland onderneem nie, maar deur Hahn se toedoen sou die Finse sendinggenootskap wat Ovamboland as hul arbeidsveld gekies het, saam met die Rynse die evangelisasie van daardie uitgestrekte gebied behartig. Op Otjimbingwe pak Hahn intussen sy werk energiek aan en kan in 1858 die eerste Hererovrou doop, sy huisbediende Uerieta (Johanna Gertze, omstreeks 1835-1935), wat hom daarna waardevolle hulp by sy vertaalwerk verleen. 

Hahn doen intussen ook onvermoeid ondersoek na die Hererotaal. Vir hom is taal die spieël van 'n volk se siel en hy is dankbaar toe hy op 29 Januarie 1847 die eerste keer in die Hererotaal vir hulle kon preek. Hy het reeds 'n groot aandeel gehad aan die heel eerste spelboek wat teen 1846 deur die Rynse sendelinge in Otji-Herero saamgestel is. Aan W.H.I. Bleek verskaf hy materiaal vir 'n Herero-grammatika waarvan Bleek in 1854 'n handskrif saamstel, maar nie publiseer nie ("Entwurf einer Grammatik der Herero Sprache"). Hahn lewer self die grammatika wat hy in Desember 1854 in Riga voltooi en waarvan andere die drukproewe versorg toe Hahn reeds weer na SWA vertrek het: "Grundzüge einer Grammatik des Herero (im Westlichen Afrika) nebst einem Wörterbuche" (Berlyn-Londen, 1857). Die publikasie word gesteun deur die Koninklike (Pruisiese) Akademie vir die Wetenskappe en is die eerste publikasie waarin Richard Lepsius se standaard-alfabet, wat later tot heelwat meningsverskil aanleiding sou gee, gebruik word vir die ortografie van 'n Suider-Afrikaanse taal. Benewens 'n uitvoerige grammatika bevat Hahn se werk ook 'n waardevolle woordeboek, Herero-Duits, van 4 300 woorde. 

Reeds in 1849 het van hom en Rath 'n Bybelgeskiedenis met gesange en vertalings van sekere Skrifgedeeltes verskyn ("Ornahungi oa embo ra Jehova"). Verskeie boeke in Herero vir die godsdiensonderwys verskyn van hom, onder meer ’n spelboek in 1861, twee Bybelgeskiedenisse en die klein kategismus van Luther, met 'n gesangboek van 32 liedere, almal in 1861, en nog ’n spelboek in 1871. Hy wy hom ook aan Bybelvertaling en vertaal die belangrikste gedeeltes van die Ou Testament en die hele Nuwe Testament in Herero, waardevolle arbeid wat later deur P.H. Brincker en andere voltooi word.

Die werk in kerk en skool wou egter nie goed vorder nie. Die nimmereindigende oorlog tussen Nama en Herero laat SWA in 'n toestand van algehele anargie verval sodat sendingwerk vir Hahn en sy kollegas in Damaraland 'n onbegonne taak word. Dit noop hom om in Junie 1859 weer na Duitsland terug te keer en nuwe planne te beraam. As rondreisende prediker werf hy op uitgebreide reise deur Duitsland, Engeland en Rusland baie vriende en ondersteuners vir die werk van die Rynse Sendinggenootskap. 'n Aanbod in 1863 om hoof van die Berlynse Sendinggenootskap te word, wys hy van die hand omdat hy die vestiging van die sending in SWA as sy roeping beskou.

Nadat hy die geldelike steun vir die verwesenliking van sy planne gekry het, keer hy in Januarie 1864 terug om die sendingwerk op 'n nuwe grondslag te onderneem. Hy maak voorsiening vir die opbou van 'n sendingkolonie op Otjimbingwe en laat ambagslui en landbouers daarheen uit Duitsland kom om die sendelinge te help. In 1866 stig hy op Otjimbingwe 'n opleidingskool vir inboorlingonderwysers en -evangeliste wat hy die Augustineum noem, na die kerkvader Augustinus. In 1871 word 'n handelsmaatskappy, die Missions-Aktien-Handelsgesellschaft, vir die sendinggenootskap in die lewe geroep om die inboorlinge te beskerm teen handelaars en smouse wat woekerpryse vir hul ware vra. 

Maharero, opperhoof van die Herero, en sy aanhangers verlaat Otjimbingwe in 1868 en trek na Okahandja. Daardeur verloor Hahn sy gemeente. Op dié tydstip blyk dit egter dat Nama en Herero albei deur hul sewejarige oorlog uitgeput is; Hahn kan as bemiddelaar optree en hulle op 13 September 1870 tot die Vrede van Okahandja beweeg, ook die sendelingsvrede genoem, wat 'n dekade lank rus in die land bring. 

Weens geskille wat ontstaan tussen Hahn en sy owerheid in Duitsland oor leerstellige aangeleenthede van die kerk (waar Hahn se openhartige Lutherse benadering in botsing kom met die Gereformeerde inslag by sy owerheid), maar ook oor die handelsmaatskappy in Damaraland, tree hy op 4 Maart 1872 uit die diens van die genootskap en vertrek weer aan die begin van 1873 na Duitsland. Die vrug van sy baanbrekerswerk was nie tevergeefs nie omdat teen hierdie tyd onder sy leiding 13 stasies in Hereroland gestig is en die sendingwerk goeie vordering gemaak het. Vir sy taalkundige arbeid word aan Hahn in 1874 deur die Universiteit van Leipzig 'n eredoktorsgraad in die lettere toegeken. 

Hy word as predikant van die Duitse Evangelies-Lutherse gemeente Sint Martini in Kaapstad in 1874 beroep. Hoewel sy gesondheid deur sy werk in SWA geknak is, beywer hy hom onvermoeid in Kaapstad om die gemeentelewe te bevorder. Bygestaan vanaf 1875 deur sy seun, eerw. C.H. Hahn die jongere, skenk hy veral aandag aan opheffingswerk onder sy volksgenote in Kaapstad en omgewing wat destyds (toe die Duitse setlaars hulle van 1877 tot 1884 op die Kaapse Vlakte vestig), dikwels kultureel op 'n lae peil staan en, in sommige gevalle, selfs ongeletterd is. Deur sy toedoen word die Duitse skool in Kaapstad gestig, die skulde wat vir die bou van die St. Martini-kerk in Langstraat aangegaan is, word vereffen, 'n pastorie word gebou en dogtergemeentes ontstaan in die Paarl en op Worcester. Sy vrou is omstreeks Mei 1880 in Kaapstad oorlede. 

Nadat die pogings misluk het om vanuit die Kaapkolonie in die jare na 1876 van SWA 'n Britse protektoraat te maak, breek die oorlog tussen Nama en Herero op 23 Augustus 1880 met die “bloednag” van Okahandja weer uit. Toe aan die einde van 1881 gerugte van 'n Herero-aanval op die Kaapse magistraatsgebied by Walvisbaai versprei word, stel Hahn in 'n brief aan die "Cape Times" op 13 Januarie 1882 die Herero se saak en beveel optrede aan wat nie onnodig vyandskap sou wek nie. 

Hy reis op versoek van die hoë kommissaris, sir Hercules Robinson met die HMS Wrangler na Walvisbaai as kommissaris en probeer deur samesprekings met Maharero op Okahandja (17 en 18 Februarie 1882) die vrede in Suidwes herstel. Behalwe 'n vredesooreenkoms tussen die Swartboois en die Herero, het Hahn se sending nie hierdie oogmerk bereik nie. In sy uitvoerige verslag van Maart 1882 aan die Kaapse regering beveel hy veral sterk aan dat Walvisbaai en omgewing as Britse gebied gehandhaaf word.

Die Hahn-egpaar het minstens vyf kinders gehad, onder andere William Heinrich Josaphat, Carl Hugo jr. en Eloisa Traugott, hoewel die "Suid-Afrikaanse Biografiese Woordeboek" in die lewensbeskrywing van Carl Heinrich Beiderbecke daarvan melding maak dat dié Rynse sendeling op 24 November 1875 in Kaapstad met Margarethe Hahn, nog 'n dogter van eerw. Hahn, getroud is. Terwyl hul vader sendeling in Suidwes-Afrika was, was die kinders leerlinge aan 'n skool in Gütersloh, Duitsland. Met die oog op sy gesondheid tree Hahn in 1884 as predikant af. Sy eggenote het hom reeds op 14 April 1880 ontval en hy besluit om in Duitsland te gaan woon. Ná 'n verblyf in sy vaderland en 'n besoek aan sy dogter (eerw. Beiderbecke se eggenote) in die VSA, keer hy in 1887 terug om by sy tweede seun, Hugo Hahn, intussen predikant van die Duitse gemeente St. Petri in die Paarl, te woon. Nog ’n seun, Traugott Hahn, staan in diens van die Lutherse Kerk in Lyfland en verskeie van sy nakomelinge word bekende teoloë en kerkleiers in Duitsland.

Hahn was ongetwyfeld een van die indrukwekkendste figure in die geskiedenis van die Rynse Sendinggenootskap. Deurdronge van sy roeping, het hy ondanks die haglikste teenspoed in sy baanbrekerswerk geslaag omdat hy al sy kragte aan sy taak gewy het en geen weekheid of toegewing geken het nie. 



</doc>
<doc id="109844" url="https://af.wikipedia.org/wiki?curid=109844" title="Franz Kleinschmidt">
Franz Kleinschmidt

Franz Heinrich Kleinschmidt (Blasheim, Wesfale, Duitsland, 25 Oktober 1812 – Otjimbingwe, Suidwes-Afrika, 2 September 1864) was ’n Rynse sendeling in Suidwes-Afrika en die eerste evangeliedienaar wat in Julie 1839 deur die Rynse Sendinggenootskap, ná 'n sorgvuldige opleiding in die sendinginstituut in Barmen, Duitsland, na Namaland gestuur is. 

Voor hy in 1838 vir opleiding as sendeling opgeneem word, leer hy reeds die skrynwerkersambag en doen hy ook tydens sy militêre diens as hospitaalordonnans geneeskundige kennis op. Aanvanklik deur die sendingbestuur bestem om eerw. J.H. Schmelen by te staan, stap hy op 29 Oktober 1839 in Kaapstad aan wal, reis saam met eerw. J.G. Leipoldt oor Stellenbosch en Wupperthal en kom op 7 Mei 1840 by Schmelen op Komaggas in Namakwaland aan. Daar word hy georden op 22 Mei 1842 deur Schmelen, met die bystand van die sendelinge C. Hugo Hahn en H.C. Knudsen (’n Noorweër), nadat hy twee jaar op Komaggas en Steinkopf die evangelie verkondig het. 

Die volgende dag word Kleinschmidt deur Hahn in die huwelik bevestig met Johanna (Hanna) Schmelen, een van Schmelen se drie dogters uit sy eerste huwelik, wat die Namataal volkome magtig was en dikwels as tolk vir Kleinschmidt sou optree. By haar leer Kleinschmidt die taal so goed dat hy vanaf 1856 daarin kan preek, enkele liedere uit Duits daarin vertaal en (saam met eerw. F.H. Vollmer) ’n Nama-Hollands-woordeboek opstel wat egter nooit in druk verskyn nie.

Op 30 Augustus 1842 word Kleinschmidt saam met Hahn en die kategis Jan Bam oor die Oranjerivier na Bethanien gestuur om onder die Nama te werk. Daarmee begin die Rynse sendingwerk in Groot-Namakwaland (soos die gebied oorkant die Oranje toe bekendgestaan het). 

Enkele maande later word Kleinschmidt saam met Hahn noordwaarts na /Ai-//gams (Windhoek) gestuur omdat die Nama-opperhoof, Jonker Afrikaner daar 'n versoek om leraars aan die Rynse Sendinggenootskap gerig het. Op 6 Oktober 1842 kom Kleinschmidt en Hahn in Windhoek aan. Hoewel Jonker Afrikaner kort daarna, op Kersdag 1842, met sy vyande, die Hererohoofde, vrede sluit en daar dus goeie vooruitsigte vir geslaagde sendingwerk is, vertrek Kleinschmidt en Hahn vroeg in Oktober 1844 van Windhoek om wrywing te vermy met die werk van die Wesleyaanse sendeling Richard Haddy, wat eweneens op uitnodiging van Jonker Afrikaner na Windhoek gekom het.

Saam met Hahn stig Kleinschmidt die eerste sendingstasie onder die Herero by Otjikango, wat hulle Groß Barmen noem, 'n plek met ’n warmbron en goeie weiding, nie ver van Okahandja nie. Intussen word al in 1843 in Windhoek deur Willem Swartbooi by Kleinschmidt en Hahn namens die Swartbooi-stam aansoek gedoen om by hulle 'n sendingstasie te stig. Dit word aan hulle beloof mits hulle hul by die warmwaterbronne op Annis vestig, wat die nuwe naam “Rehoboth” sou kry.

Op Pinkstersondag, 3 Mei 1845, vestig Kleinschmidt die nuwe sendingstasie op Rehoboth waaraan hy in die komende jare sy kragte wy. Hy bou 'n kerk wat hy in 1847 inwy, lê 'n woonhuis aan, beplan 'n dorp en bedien ook die naburige volk van Jakobus Booi as deel van sy gemeente. Met die hulp van eerw. J.H. Scheppmann, wat van Oktober 1845 as medewerker by hom is, lei hy Nama-predikers op. Onder Kleinschmidt se invloed word heidense gewoontes en gebruike bestry en selfs die wette van die gemeenskap op Christelike voet geplaas. 

Toe Jonker Afrikaner in 1846 die Herero weer begin beroof, weerhou Kleinschmidt die stamhoof, Willem Swartbooi, van deelname daaraan en probeer hy ook, hoewel vergeefs, om Afrikaner van sy rooftogte te laat afsien. Kleinschmidt besoek Komaggas weer in 1847; einde 1852 reis hy na Kaapstad om sy kinders daar saam met Hahn na Duitsland te laat skeepgaan, terwyl hy self begin 1853 oor Walvisbaai na Rehoboth terugkeer, waar hy sy sendingwerk bedreig sien deur die deelname van die Rehobothers in rooftogte teen die Herero. 

Hoewel die gemeente groei, bly Kleinschmidt se werk deurgaans 'n opdraande stryd teen ontberinge en terugslae. Die rooftogte tussen Nama en Herero bring die Europeërs telkens in gevaar; siekte oorval die sendelinge en Scheppmann beswyk aan bloedstorting. Aanhoudende droogte bring gebrek en honger en gee aanleiding tot die rooftogte na Hereroland, wat eindelik die verbrokkeling van die gemeente tot gevolg het omdat Kleinschmidt deelnemers uitsluit uit sy gemeente nadat hy die rowers tevergeefs vermaan het. Die afvalliges rig selfs in 1854 langs sy kerk 'n bierbrouery in en ontheilig die Sabbat daar.

Die ordeloosheid styg ten top toe die kaptein self veelwywery weer in 1855 wettig. Weens die verwarde toestand en die tydelike aanwesigheid op Rehoboth van die Rooinasie, met wie die Swartboois teen Jonker Afrikaner as bondgenote optree, verlaat Kleinschmidt in April 1855 Rehoboth tydelik en gaan hy na Rooibank (Scheppmannsdorf) naby Walvisbaai om hom by hierdie tak van sy gemeente, die volk van Jan Boois, te voeg, waar daar nog orde heers. 

Op die drukpers wat op Rooibank beskikbaar is, druk hy (van 28 Mei tot 30 Junie) 300 eksemplare van die klein Lutherse kategismus wat hy in die Namataal vertaal het, die heel eerste drukwerk wat die Rynse Sending in Suidwes-Afrika onderneem: "Dr. Martin Lutheri di xkarri Katechismus" (Scheppmannsdorf, 1855), 'n klein pamflet van 17 bladsye, waarvan ’n eksemplaar bewaar word in die Grey-versameling, SA Biblioteek, Kaapstad.

By sy terugkeer na Rehoboth in Oktober 1855, ontdek hy dat Jonker Afrikaner die stasie aangeval het. Kleinschmidt se huis is geplunder, verwoesting is oral aangerig en die Swartboois is verwilder. Kleinschmidt begin weer werk; hy herstel die skade aan die geboue, werk alleen aan sy Nama-woordeboek, publiseer sy Namaqua-alphabet etc. (1856) en oorreed ná volgehoue pogings die kaptein en sy volk eindelik om in September 1857 na Rehoboth terug te kom. 

Kleinschmidt reis in daardie jare gereeld tussen Rehoboth, Walvisbaai, Otjimbingwe en Otjikango. Sy gemeente groei weer en opnuut teister droogte die land. Groter teistering is egter die eindelose stryd en die volslae chaos wat in die land heers gedurende Jonker Afrikaner se rooftogte. 

Kleinschmidt sit sy werk in uiters moeilike omstandighede voort, tot hy in Julie 1861 na Otjimbingwe moet uitwyk. Tydens sy verblyf daar gaan hy op versoek van die sterwende Jonker Afrikaner na Okahandja, waar hy nog aanwesig is by Afrikaner se dood op 18 Augustus 1861. Kleinschmidt behou daarna sy aanraking met die Afrikaner-stam by Okahandja en ook met die Swartboois van Rehoboth, terwyl hy in Otjimbingwe vertoef en sy geestelike werk onverdrote voortsit. 

In Junie 1863 beleef Kleinschmidt die groot aanval van die Afrikaner-stam op Otjimbingwe en help hy na die slag die dooies begrawe. 

Einde 1863 besluit Kleinschmidt om ondanks die verwarring Rehoboth weer te besoek. Dit laat hom besluit om daarheen terug te keer, maar hy kan weens die verwarde omstandighede nie voor 18 April 1864 sy voorneme uitvoer nie. Hy kom aan op 'n tydstip toe die Nama steeds Rehoboth bedreig met die doel om die Swartboois en die veehandelaar C.J. Andersson, wat die Herero teen die Nama steun, aan te tas. 

Ná die sogenaamde Andersson-slag van 22 Junie 1864 by Rehoboth, waarin Andersson gewond word, bied Kleinschmidt hom mediese hulp aan. Ten spyte van die oorwinning wat oor die Nama behaal word, vind Kleinschmidt hom egter genoodsaak om Rehoboth op 25 Julie 1864 met die hele Swartbooistam te verlaat, slegs 'n week nadat hy sy 25-jarige diensjubileum as sendeling gevier het. 

Kleinschmidt vergesel die trek, wat in werklikheid 'n vlug was, na die Swakoprivier. Op pad daarheen word hulle op 18 Augustus 1864 aan die Kuisebrivier deur die vyandige Nama van Jan Jonker, die nuwe leier, oorval en word hul besittings verbrand, onder meer ook talle van Kleinschmidt se boeke en manuskripte. Kleinschmidt ontkom aan die vyand; hy bereik met sy gesin ná drie dae en vier nagte van ontbering oor die Khomashoogland Otjimbingwe op 31 Augustus 1864, maar hy sterf enkele dae later daar aan uitputting.

Uit sy huwelik is vier seuns en vier dogters gebore. Al die dogters tree mettertyd met sendelinge in Suidwes-Afrika in die huwelik, onder wie die Finse sendelinge B.B. Björklund en Martti Rautanen. 

Kleinschmidt was 'n voorbeeldige baanbrekersendeling wat tot die einde getrou gebly het aan sy roeping. Op die plek wat hy en sy gemeente in 1864 ontruim het, is in 1872 die nedersetting van Basters afkomstig uit die Kaapkolonie gestig, wat tot vandag in dié streke in die Rehoboth-gebied gevestig is. 



</doc>
<doc id="109845" url="https://af.wikipedia.org/wiki?curid=109845" title="Uitstralingspunt">
Uitstralingspunt

Die uitstralingspunt van ’n meteoorreën is die punt in die lug van waar dit vir die waarnemer lyk die meteore kom. Die Perseïdes is byvoorbeeld meteore wat lyk of hul oorsprong ’n sentrale punt in die sterrebeeld Perseus is.

’n Waarnemer sal ’n meteoor op enige plek in die lug sien, maar die rigting van die beweging as dit teruggespeur word, sal na die uitstralingspunt wys. ’n Meteoor wat nie na dié punt terugwys nie, word as "sporadies" beskou en dus nie deel van die reën nie. 

Meteoorreëns se uitstralingspunt skuif in die tydperk waartydens dit gesien kan word vanweë die rotasie van die Aarde om sy as. Die uitstralingspunt van die Delta Aurigides skuif byvoorbeeld elke nag met meer as ’n graad. Dit wissel ook effens van nag tot nag teen die agtergrondsterre vanweë die Aarde se wenteling om die Son.

Meteoorreëns word veroorsaak deur stofdeeltjies in die baan van ’n komeet. Wanneer die Aarde deur die baan beweeg, ontstaan ’n meteoorreën. Omdat al die deeltjies in dieselfde rigting beweeg, lyk dit of almal uit dieselfde punt kom.

Die uitstralingspunt is ’n baie belangrike faktor in die waarneming van ’n meteoorreën. As die punt onder of naby die horison is, sal min meteore gesien word. Die hoogtepunt van ’n reën, wanneer die meeste meteore gesien kan word, is wanneer die uitstralingspunt op sy hoogste bo die horison is – gewoonlik net voor sonsopkoms.



</doc>
<doc id="109846" url="https://af.wikipedia.org/wiki?curid=109846" title="Mapuche">
Mapuche

Die Mapuche (afgelei van "mapu" "aarde", "grond" of "land" en "che" "mense" of "volk") is 'n etniese groep inheems aan Sentraal- en Suid-Chili en Suidwes-Argentinië wat met die taal Mapudungun verband hou. Die etniese groep omvat sowat 1,7 miljoen mense en hulle praat Mapudungun of Spaans as moedertaal. Dit is naas die Aymara, die Guaraní en die Quechua een van die grootste etniese groepe in Suid-Amerika.

Die etniese groep van die Mapuche word onderdeel in subgroepe soos die Picunche ("Mense van die noorde"), die Huilliche ("Mense van die suide"), die Lafkenche ("Mense van die mere"), die Wenteche ("Mense van die valleie") en die Pehuenche ("Mense van die denne"). Hulle leef in die suidsentrale Andesstreek suid van die Atacamawoestyn.


</doc>
<doc id="109848" url="https://af.wikipedia.org/wiki?curid=109848" title="Rotskomeet">
Rotskomeet

’n Rotskomeet is ’n seldsame soort hemelliggaam wat die eienskappe van beide ’n komeet en ’n asteroïde toon, hoofsaaklik omdat ontgassingsmateriaal meestal uit stukkies rots bestaan.

Rotskomete, in teenstelling met ander komete waarvan die ontgassingsmateriaal meestal ys is, het ’n kern van hoofsaaklik rots. Dieselfde gebeur as met modder op die bodem van ’n droë meer wat kraak en klein stukkies los grond vorm.

Rotskomete is skaars omdat ’n rotsliggaam baie na aan die Son moet kom – naby genoeg vir die soliede grond om te kraak en sodat daar genoeg energie kan wees om los stukkies van die liggaam te laat afbreek. 

Die enigste bekende rotskomeet is 3200 Phaethon, wat ’n perihelium (naaste punt aan die Son) het nader as enige ander asteroïde wat ’n naam het (0,14 AE). Dit word soms helderder, wat dui op ontgassing, en stof wat afgeskei word, is al waargeneem.

Sommige asteroïdes sonder name kom nader aan die Son as 3200 Phaethon, maar ontgassing is nog nie by een van hulle gesien nie. Omdat hulle nog nie fyn waargeneem is nie, is dit onbekend of ontgassing wel plaasvind.



</doc>
<doc id="109851" url="https://af.wikipedia.org/wiki?curid=109851" title="Kees van Peursen">
Kees van Peursen

Cornelis Anthonie (Kees) van Peursen (Rotterdam, 8 Julie 1920 – Den Haag, 19 Oktober 1996) was 'n Nederlandse filosoof en teoloog. Hy het ook aktief bygedra tot die vakgebied van die wetenskapsfilosofie.

Kees van Peursen was getroud met Jeanne Marguerite Ueltschi. Hy studeer regsgeleerdheid en filosofie aan die Rijksuniversiteit Leiden en promoveer in 1948 in die filosofie. Van 1948 tot 1951 was hy die onderhoof van Buitelandse Betrekkinge by die Ministerie van Onderwys in Den Haag. Van 1950 tot 1953 was hy lektor in die inleiding tot die filosofie aan die Rijksuniversiteit Utrecht, van 1953 tot 1960 hoogleraar in die filosofie en die geskiedenis van die filosofie aan die Rijksuniversiteit Groningen en van 1960 tot 1982 hoogleraar in die filosofie aan die Rijksuniversiteit Leiden. Van 1963 tot 1985 was hy ook buitengewone hoogleraar in die kennisteorie, die wetenskapsleer en die geskiedenis van beide dié vakke aan die Vrije Universiteit Amsterdam.

Van Peursen het gefokus op die eksistensialisme, die fenomenologie, die taalfilosofie, die wetenskapsfilosofie, die kultuurfilosofie, en die postmodernisme. Ook publiseer hy monografieë oor denkers soos Michel de Montaigne, Gottfried Wilhelm Leibniz en Ludwig Wittgenstein. Sy boeke word vertaal in baie tale, waaronder Engels, Frans, Duits, Chinees, Japannees en Koreaans.

Van Peursen het sy ondersoekwerk gerig op die samehang tussen die wetenskap en die kultuur vanuit 'n kennisteoretiese gesigspunt. Hy het ook spesiale belangstellings in die ontologie en metafisika van die wetenskap in verhouding met die daaglikse kennis.

Volgens sy filosofie staan die mens in verhouding tot die wêreld rondom hom of haar. Die mens (die onderwerp) en die wêreld (die voorwerp) is twee pole, wat in samenhang met mekaar bestaan. Die onderwerp, die mens interpreteer die wêreld, die werklikheid (die voorwerp). Die verhouding tussen onderwerp en voorwerp is wederkerig en hulle beïnvloed dus mekaar. Die werklikheid daag die mens uit om verhale te vertel, en die alledaagse gebeurtenisse (die werklikheid) is in pas met gebeure en kom tot hul reg, as hulle (verder) vertel word. Dan is gebeurtenisse egte gebeurtenisse. Hulle kom as uitdagings op ons af, wat deur ons geïnterpreteer, en uitgelê word. Aan die dinge word 'n naam (Naam) gegee. Die werklikheid word beoordeel. Dit gaan om norme en waardes, waarmee die mens die wêreld, wat dinge om hom/haar heen “vertaal”. Die taalgebruik van die mens is primêr evaluatief, en daarna beskrywend. Dit beteken dat die mens eers evaluatiewe taal gebruik, en daarna beskrywende taal. Die mens beoordeel en waardeer eers die wêreld rondom hom/haar, voordat hy/sy dit beskryf. Evaluatiewe taal is 'n uitdrukking van 'n bepaalde waardering van gebeurtenisse, byvoorbeeld iets is vervelig of mooi of lelik. Net daarna kom die beskrywende taal.

Die mens vertaal die werklikheid in verhale, "narratio". Dit hoef nie alleen verhale te wees nie, dit kan ook kunswerke wees. Die werklikheid word beoordeeld en kry as te ware 'n waardetoevoeging. Dit is 'n verdieping van die reële. Dit gaan nie om feite en gebeurtenisse alleen nie. Dit gaan om die beoordeling van hierdie gebeurtenisse. Dit kan eties, esteties, religieus, en filosofies wees. Van Peursen poog nie om te pleit vir 'n filosofie wat etiese, estetiese of religieuse inhoud nie, maar hy doen wel 'n pleidooi vir die Self, wat hy as van groot belang ag.

Dus gaan dit in (sy) filosofie nie om die feite alleen nie, maar om die sedelike beoordeling, naamlik hoe dit behoort te wees. Van Peursen noem dit "filosofiese surrealisme" naamlik die intensiewe werklikheid. Met die filosofiese surrealisme gaan dit oor die super-werklikheid, 'n intense werklikheid, omdat dit nie gaan oor blote feite nie, maar om die waardering, die beoordeling hiervan. 'n Ontsluiting van gebeurtenisse tot hul werklike betekenis. Filosofie gee 'n visie, 'n besinning van smart en vreugde, teleurstelling en liefde, sin en sinloosheid. 

Dit was Van Peursen se oortuiging dat wetenskap en filosofie nou aan mekaar verbind is. Verskeie van sy doktorale studente promoveer in die wetenskapsfilosofie. In samenwerking met Cees Schuyt en Geert Verschuuren vorm hulle die redaksie vir 'n reeks van 25 boeke, wat elk die filosofie behandel van 'n bepaalde wetenskapsgebied, geskryf deur kenners op dié vakgebiede.

Van Peursen het tussen 1948 en 1996 ‘n veertigtal boeke geskryf:

Nederland:

• 1948 : "Korte inleiding in de existentiephilosophie"

• 1948 : "Riskante philosophie: een karakteristiek van die hedendaagse existentiële denken"

• 1951 : "Het inleidende karakter der wysbegeerte" (rede by aanvaarding van sy lektoraat Utrecht, 26 April 1951)

• 1953 : "De tyd by Augustinus en Husserl" (intreerede by Groningen, 17 Oktober 1953)

• 1954 : "Michel de Montaigne: het reizen als wysgerige houding"

• 1955 : "Cultuur en christelyk geloof"

• 1955 : "Angst"

• 1956 : "Lichaam, ziel, geest: de mens als oriëntatie vanuit zyn wereld"

• 1956 : "Wegwys in de wysbegeerte: een aansporing tot het zelf filosoferen"

• 1957 : "Natuur en mens"

• 1958 : "Filosofische oriëntatie: een inleiding in de wysgerige problematiek"

• 1960 : "De werkelykheidszin der wysbegeerte: de betekenis van beweging, tyd en geschiedenis voor een deiktische ontologie" (intreerede by Leiden, 21 Oktober 1960)

• 1963 : "Waarheid en de taal der wetenschap" (intreerede by Amsterdam VU, 18 Oktober 1963)

• 1965 : "Feiten, waarden, gebeurtenissen: een deiktische ontologie", W. de Haan Hilversum

• 1965 : "Ludwig Wittgenstein"

• 1966 : "De toekomst van de Universiteit"

• 1966 : "Evangelieverkondiging in wereldperspectief"

• 1966 : "Leibniz, Het Wereldvenster"

• 1966, 1967 : "Wegwys in de wetenschappen; I: Fysica, biologie, psychologie, sociologie, taalwetenschappen, geschiedenis, wetenschapsfilosofie." (1966) - II: "Theologie, rechten, economie, geneeskunde, techniek 1, techniek 2". (1967, 1966)

• 1967 : "Hy is het weer! : beschouwingen over de betekenis van het woordje 'God"'

• 1967 : "Fenomenologie en werkelykheid"

• 1968 : "Fenomenologie en analytische filosofie", W de Haan Hilversum

• 1968 : I"nformatie: een interdisciplinaire studie", Doede Nauta en Kees Bertels, Het Spectrum

• 1969 : "Wetenschappen en werkelykheid"

• 1970 : I"nleiding tot de wetenschapsleer", Beerling, Kwee & Mooy, Byleveld Utrecht

• 1970 : S"trategie van de cultuur: een beeld van de veranderingen in de hedendaagse denk- en leefwereld", Elsevier Amsterdam

• 1975 : "Cultuur in stroomversnelling", Elsevier Amsterdam

• 1977 : "De plaats van de wetenschap in de huidige en toekomstige samenleving
• 1977 : "Eindigheid by Spinoza"

• 1980 : "De opbouw van de wetenschap: een inleiding in de wetenschapsleer"

• 1981 : "Metafysica: de geschiedenis van een begrip"

• 1982 : W"etenschappelyke openheid en metafysische kwetsbaarheid. Naar aanleiding van Descartes' beeld van het zien als tasten" (afskeidsrede Leiden, 24 September 1982)

• 1985 : "Kennis en beleid" (afskeidsrede Amsterdam VU, 27 September 1985)

• 1986 : "Filosofie van de wetenschappen"

• 1990 : "Cultuur als partner van de theologie: opstellen over de relatie tussen cultuur, theologie en godsdienstwysbegeerte", aangebied vir prof. dr. G.E. Meuleman

• 1991 : "De Naam die geschiedenis maakt: het geheim van de bybelse godsnamen," J.H. Kok Kampen

• 1992 : "Verhaal en werkelykheid: een deiktische ontologie"

• 1993 : "Ars inveniendi. Filosofie van de inventiviteit van Francis Bacon tot Immanuel Kant"

• 1994 : "Na het postmodernisme: van metafysica tot filosofisch surrealisme"

• 1996 : "Het nieuwe management: ontwikkelingen binnen een veranderende cultuur"

Internasionaal:

• 1974 : "The strategy of culture: a view of the changes taking place in our ways of thinking and living today"

• 1985 : "Development and its rationalities: philosophical and cultural aspects of the concept of development"


</doc>
<doc id="109853" url="https://af.wikipedia.org/wiki?curid=109853" title="Quadrantides">
Quadrantides

Die Quadrantides is ’n meteoorreën wat elke jaar in Januarie te sien is. Die maksimum komete wat waargeneem kan word, is soms net so baie as dié van twee aktiewe reëns, die Perseïdes in Augustus en die Geminides in Desember, maar Quadrantide-meteore word minder dikwels gesien omdat die hoogtepunt kort duur – soms net ’n paar uur.

Die meteore oorskry die helfte van hul maksimum getal vir net agt uur (in vergelyking met twee dae by die Perseïdes). Dit beteken die stroom stofdeeltjies wat die Quadrantides veroorsaak, is besonder smal. Die moederliggaam van die meteoorreën is tentatief in 2003 deur Peter Jenniskens geïdentifiseer as die kleinplaneet , wat op sy beurt kan verband hou met die komeet C/1490 Y1, wat sowat 500 jaar gelede deur Sjinese, Japannese en Koreaanse sterrekundiges waargeneem is.

Die uitstralingspunt van dié meteoorreën is in die sterrebeeld Veewagter, nie ver van die Groot Wa nie. Dit word die beste in die Noordelike Halfrond gesien, maar is ook sigbaar tot 51 grade suid.

Die naam is afgelei van Quadrans Muralis, ’n voormalige sterrebeeld wat in 1795 deur die Franse sterrekundige Jérôme Lalande geskep en nou deel van die Veewagter is. Vroeg in Januarie 1825 het Antonio Brucalassi in Italië berig oor die "talle helder liggame in die lug wat bekend is as verskietende sterre". Dit het gelyk of hulle uit Quadrans Muralis kom. In 1839 het Adolphe Quetelet in België en Edward C. Herrick in Amerika onafhanklik van mekaar voorgestel dat die Quadrantides ’n jaarlikse meteoorreën is.



</doc>
<doc id="109854" url="https://af.wikipedia.org/wiki?curid=109854" title="Mapudungun">
Mapudungun

Mapudungun (afgelei van "mapu" "aarde", "grond" of "land" en "sdugun" "praat", "spraak" of "taal") is 'n inheemse taal van Suid-Amerika wat deur sowat 260 000 mense in die suidsentrale Andesstreek van Argentinië en Chili gepraat word. Dit word veral deur die Mapuche gepraat en is naas die amptelike taal Spaans die tweede belangrikste taal van Chili. Mapudungun word oorwegend in die sentrum en suide van Chili gepraat en behoort tot die taalfamilie van Araukaniese tale, 'n geïsoleerde taalfamilie wat naas Mapudungun nog Huilliche insluit.



</doc>
<doc id="109855" url="https://af.wikipedia.org/wiki?curid=109855" title="Gemeenskapsorganisasie">
Gemeenskapsorganisasie

Gemeenskapsorganisasie dek 'n verskeidenheid aktiwiteite op gemeenskapsvlak wat daarop gerig is om verbeterings in die maatskaplike welsyn van individue, groepe en woonbuurte aan te bring. Dit word dikwels as sinoniem vir gemeenskapswerk, gemeenskapsontwikkeling en gemeenskapsmobilisasie gebruik. Dit kan óf gemeenskapsgebaseerde organisasies verteenwoordig wat as niewinsgewende burgerlike samelewingsorganisasies dien, óf 'n organiseringsfunksie binne gemeenskappe soos gedefinieer deur geografiese ligging, gedeelde werkspasie en/of gedeelde ervarings of bekommernisse. Gemeenskapsorganisasie is 'n proses waardeur 'n gemeenskap behoeftes identifiseer en stappe doen ten einde samewerkende gesindhede en praktyke te ontwikkel (Murray G. Ross, 1967).

Binne gemeenskapsgebaseerde organisasies is daar heelwat verskeidenheid wat grootte en organisasiestruktuur betref. Party is formeel geïnkorporeer, met 'n geskrewe grondwet en 'n direksie (ook bekend as 'n komitee) terwyl ander heelwat kleiner en meer informeel is. Die onlangse evolusie van gemeenskapsorganisasies, veral in ontwikkelende lande, het die beskouing versterk dat hierdie "onderstebo" organisasies meer effektief in die hantering van plaaslike behoeftes as groter liefdadigheidsorganisasies is.

Dit blyk dat gemeenskapsorganisasie tot 'n groter begrip van gemeenskapskonteks lei. Dit word gekenmerk deur gemeenskapsbeplanning, gemeenskapsaksie en -mobilisering, die bevordering van gemeenskapsverandering en, uiteindelik, invloed binne groter stelsels. Gemeenskapsorganisasies is oor die algemeen niewinsgewend en die geld wat ingesamel word, word gewoonlik in die aktiwiteite van die organisasie teruggeploeg.


Gemeenskapsorganisasie en gemeenskapsontwikkeling is onderling verwant. Volgens die Verenigde Nasies is gemeenskapsontwikkeling gemoeid met die totale ontwikkeling van 'n ontwikkelende land met betrekking tot ekonomiese, fisiese en maatskaplike aspekte. Ten einde totale ontwikkeling te verkry word gemeenskapsorganisasie gebruik. Demokratiese prosedures, vrywillige samewerking, eiehulp, leierskapsontwikkeling, bewusmaking en sensitisering is aspekte wat deur gemeenskapsontwikkeling sowel as gemeenskapsorganisasie op prys gestel word.

As ons na die aangetekende geskiedenis kyk, blyk dit duidelik dat daar gedurende elke tydperk informele genootskappe was waar mense probeer het om persone in nood te help en die regte van die samelewing te beskerm. Die formele organisasies wat vir die welsyn van die gemeenskap gestig is, is in Engeland geïnisieer ten einde die ernstige armoedeprobleem te hanteer wat tot bedelary gelei het. In 1601 is die Elizabethaanse armewet (poor law) ingestel om die armes van dienste te voorsien. Daarbenewens is daar die Londense Genootskap wat liefdadigheidsverligting organiseer en bedelary bekamp, en in 1880 het die Settlement House Movement in Engeland ontstaan.

Die historiese ontwikkeling van gemeenskapsorganisasie in Engeland is in 1974 deur Baldock in vier fases verdeel.

Gemeenskapsorganisasies word gewoonlik in die volgende kategorieë verdeel: gemeenskapsdiens en -aksie, gesondheid, onderwys, persoonlike groei en ontwikkeling, maatskaplike welsyn en eiehulp vir die minderbevoorregtes.

Gemeenskapgebaseerde organisasies (GGO's) wat binne 'n bepaalde omgewing funksioneer, verseker die gemeenskap van die volhoubare verskaffing van gemeenskapsdiens en aksies wat gesondheid, onderwys, persoonlike groei en ontwikkeling, maatskaplike welsyn en eiehulp vir die minderbevoorregtes betref. Mettertyd raak die volhoubaarheid gesonder en haalbaar aangesien die gemeenskap direk by die aksie of werksaamhede betrokke is – oral waar en wanneer geldelike en niegeldelike ondersteuning en bydraes gegenereer word. Amateursportklubs, skoolgroepe, kerkgroepe, jeuggroepe en gemeenskapsondersteuningsgroepe is tipiese voorbeelde van gemeenskapsorganisasies.

In ontwikkelende lande (soos dié suid van die Sahara) fokus gemeenskapsorganisasies dikwels op die versterking van die gemeenskap, insluitend MIV/Vigs-bewusmaking, menseregte (soos die Karen Human Regte-groep), klinieke, versorging van weeskinders, water- en sanitasievoorsiening en ekonomiese vraagstukke. Elders konsentreer maatskaplike yweraars op meer spesifieke kwessies soos die Chengara-stryd in Kerala, Indië.

Jack Rothman het in 1979 drie basiese modelle van gemeenskapsorganisasie onderskei.

Beginsels is uitdrukkings van waardeoordele. Dis die veralgemeende riglyne vir gesonde praktyke. in 1958 het Arthur Dunham 28 beginsels vir gemeenskapsorganisasie geformuleer en dit onder die volgende sewe opskrifte groepeer:
In Indië het Siddiqui in 1997 'n stel beginsels uitgewerk wat op inheemse gemeenskapsorganisasie-praktyke gebaseer is.

Globalisering is besig om wesenlike veranderinge met betrekking tot werk, organisasies en gemeenskap aan te bring. Baie van die uitdagings wat deur globalisering geskep word, behels die afstanddoening van plaaslike gemeenskappe en woonbuurte, en 'n veranderende werklandskap. Saam met die oorgang na post-industrialisasie is daar al hoe meer uitdagings sowel as geleenthede vir gemeenskapsorganisasies op voetsoolvlak. Kundiges soos Grace Lee Boggs en Gar Alperovitz is bekend vir hulle visioenêre begrip van gemeenskapsorganisasie in hierdie veranderende konteks. Die kern van hierdie begrip is die erkenning dat "gemeenskappe" binne die konteks van plaaslike, nasionale en globale invloede bestaan. Daar is 'n behoefte om nuwe maatskaplike, ekonomiese en politieke stelsels deur gemeenskapsorganisasie te skep as 'n manier om plaaslike welvaart in hierdie veranderende landskap te herbou. Verwante konsepte sluit in visioenêre organisering, gemeenskapswelvaartprojekte, werknemermaatskappye, ankerinstellings en plekgebaseerde onderwys.




</doc>
<doc id="109856" url="https://af.wikipedia.org/wiki?curid=109856" title="Andromedides">
Andromedides

Die Andromedides is ’n meteoorreën wat verbind word met 3D/Biela, of Biela se Komeet; dit kom voor wanneer die Aarde deur die stofdeeltjies beweeg wat deur die komeet agtergelaat is. Die komeet het teen 1846 verbrokkel; die verspreiding van die brokstukke teen 1852 dui daarop dat die komeet óf in 1842 óf in vroeg 1843 opgebreek het toe dit naby Jupiter was. Dit het gelei tot besonder skouspelagtige reëns in daaropvolgende jare (veral in 1872 en 1885).

In die vroeë 19de eeu, voor die komeet se verbrokkeling, was die uitstralingspunt in die sterrebeeld Kassiopeia. In die laaste eeu is die uitstralingspunt van die moderne, swakker meteoorreën gewoonlik in Andromeda, soos die naam aandui, maar vanweë sy ouderdom en die verspreiding van deeltjies kan dit lyk of meteore uit die aangrense sterrebeelde soos Visse, Driehoek en Kassiopeia kom.

Die eerste bekende waarneming van die Andromedides was op 6 Desember 1741 oor Sint Petersburg, Rusland. Nog sterk reëns is in 1798, 1825, 1830, 1838 en 1847 gesien. In 1872 en 1885 was daar tot ’n paar duisend meteore per uur omdat die Aarde die komeet se stofbaan gekruis het. In Birma is die 1885-reën as ’n voorspelling van ongeluk beskou, en kort daarna het die Konbaung-dinastie inderdaad tot ’n val gekom en is die land deur Brittanje verower.

Op 27 November is die eerste bekende foto van ’n meteoor geneem tydens die Andromedide-reën, deur die Oostenryk-Hongaarse sterrekundige Ladislaus Weinek.

Sedert die 19de eeu het die Andromedides so afgeneem dat hulle meestal nie met die blote oog sigbaar is nie, hoewel ’n paar meteore steeds middel November met die regte toerusting gesien kan word. Die huidige maksimum is minder as drie meteore per uur, omstreeks 9 tot 14 November. Die Andromedide-meteore van November kom van die jongste strome, terwyl dié van Desember van die oudste strome is.

Op 4 Desember 2011 het ses Kanadese radarstasies 50 meteore in ’n uur waargeneem. Dit was waarskynlik afkomstig van die 1649-stroom. Op 8 Desember 2013 het die meteoorspesialis Peter Brown berig Kanadese radar het ’n uitbarsting van die Andromedide-meteore in die vorige 24 uur waargeneem. Wetenskaplikes het ’n effens swakker resultaat vir 2018 voorspel, maar tot 200 meteore per uur vir 2023.



</doc>
<doc id="109857" url="https://af.wikipedia.org/wiki?curid=109857" title="Taurides">
Taurides

Die Taurides is ’n meteoorreën wat verbind word met Komeet 2P/Encke, of Encke se Komeet. Hulle word so genoem vanweë hul uitstralingspunt wat in die sterrebeeld Bul (Taurus) lê.

Encke en die Taurides is vermoedelik oorblyfsels van ’n baie groter komeet wat oor die afgelope 20 000 tot 30 000 jaar verbrokkel het. Dié stroom deeltjies is die grootste in die binneste Sonnestelsel. Omdat die stroom taamlik versprei is, duur dit verskeie weke vir die Aarde om daardeur te beweeg en hou die meteoorreën baie lank aan in vergelyking met ander reëns. Die Taurides bestaan ook uit swaarder materiaal: klippies in plaas van stof.

Die Taurides kom voor teen sowat 5 meteore per uur; hulle beweeg stadig deur die lug teen sowat 27 km per sekonde. Die groter dele kan boliede veroorsaak wat helderder as die volmaan is en rookstrepe agterlaat.

Vanweë swaartekragversteurings deur ander planete, veral Jupiter, het die Taurides mettertyd versprei en bestaan daar aparte segmente, die Noordelike Taurides (NTA) en Suidelike Taurides (STA). Laasgenoemde is aktief van omtrent 10 September tot 20 November en eersgenoemde van omtrent 20 Oktober tot 10 Desember. Hulle is wesentlik twee deursnitte van ’n enkele, breë stroom in die ruimte. Die Beta Taurides en Zeta Perseïdes, wat in Junie/Julie deurkruis word, is ook deursnitte van die stroom wat die Aarde van sy dagkant af nader en dus nie gesien kan word soos die nagtelike NTA en STA van Oktober/November nie. Die sterrekundiges Duncan Steel en Bill Napier meen selfs die Beta Taurides kon die oorsaak gewees het van die Toengoeska-voorval op 30 Junie 1908.

Die Tauride-stroom het ’n siklus wat rofweg elke 2 500 tot 3 000 jaar ’n hoogtepunt bereik wanneer die middelste deel nader aan die Aarde verbybeweeg en meer intense reëns veroorsaak. Die volgende hoogtepunt is na verwagting omstreeks die jaar 3000.




</doc>
<doc id="109859" url="https://af.wikipedia.org/wiki?curid=109859" title="75 v.C.">
75 v.C.



</doc>
<doc id="109861" url="https://af.wikipedia.org/wiki?curid=109861" title="Japannese oorlogsmisdade">
Japannese oorlogsmisdade

Japannese oorlogsmisdade het in talle Asiatiese en Pasifiese lande voorgekom in die tydperk van Japannese imperialisme, en hoofsaaklik gedurende die Tweede Sjinees-Japannese Oorlog en die Tweede Wêreldoorlog. Hierdie voorvalle is ook al as die Asiatiese Holocaust beskryf en Japannese oorlogsmisdade. Sommige van die oorlogsmisdade is in die laat 19de eeu deur militêre personeel van die Keiser van Japan gepleeg, maar daar was ook gevalle gedurende die eerste deel van die "Shōwa Era. "Die naam is gegee vir die tydvak van Keiser Hirohito se heerskappy tot en met die oorgawe van die Ryk van Japan in 1945.

Sommige historici en regerings hou die Japannese gevegsmagte, naamlik die keiserlike Japannese leër, die keiserlike Japannese vloot en die Keiserlike Japannese familie, in besonder vir Hirohito verantwoordelik vir die moorde en ander misdade wat gepleeg is teen miljoene burgerlikes en krygsgevangenes. Sommige Japannese soldate het hierdie misdade erken. Die keiserlike Japannese leër lugdiens het met die Tweede Sjinees-Japannese Oorlog en die Tweede Wêreldoorlog deelgeneem aan chemiese en biologiese aanvalle op vyandelike stellings, asook die gebruik van die wapens in oorlogvoering wat, ingevolge internasionale ooreenkomste, die gebruik van "gif of giftige wapens" verbied.

Oorlogsmisdade is met die Tokio Handves gedefinieer as, "die oortreding van die wette of gebruike van die oorlog," wat misdade teen die vyand se soldate, en die vyand se nie-stryders insluit. Oorlogsmisdade sluit ook doelbewuste aanvalle op burgerlikes en die eiendom van neutrale state in, aangesien dit onder die kategorie van nie-stryders val, soos die geval was met die aanval op Pearl Harbor. Die militêre personeel van die Keiserlike Japan was daarvan beskuldig, en ook gevonnis, op baie sulke gevalle wat gepleeg is gedurende die tydperk van die Japannese imperialisme wat gestrek het van die laat 19de eeu tot die middel-20ste eeu. Hulle is aangekla van 'n reeks menseregte-skendings op burgerlikes sowel as krygsgevangenes, wat regdeur Oos-Asië en die Pasifiese-streek gestrek het. Dié vergrype het met die Tweede Sjinees-Japannese Oorlog van 1937–45 en met die Asiatiese en Pasifiese veldtogte van die Tweede Wêreldoorlog (1941–45) sy toppunt bereik. Afgesien van die Japannese burgerlike en militêre personeel se aandadigheid, is Koreane en Taiwanese, wat gedwing was om in die Japannese weermag diens te doen, ook skuldig bevind aan oorlogsmisdade.

Die Japannese reg definieer nie diegene wat in die na-oorlogse verhore skuldig bevind is, as misdadigers nie, ondanks die feit dat die Japannese regering die hofuitsprake en die San Francisco Verdrag (1952) aanvaar het. Dit is omdat die verdrag nie die wettigheid van die tribunaal onderskryf nie. Indien Japan die wettigheid van die oorlogsmisdade-tribunaal in die San Franciso Verdrag gesertifseer het, sou dit appèlsake toelaat wat in die Japannese howe ongedaan verklaar sou word. Dit sou totaal onaanvaarbaar in die internasionale diplomatieke kringe wees. Die Japannese eerste minister Shinzō Abe het verklaar dat sy land die Tokio Tribunaal en sy uitsprake as 'n voorwaarde om die oorlog te beëindig, aanvaar het, maar sy uitsprake het geen invloed op Japannese reg nie. Volgens sy siening is diegene wat vir oorlogsmisdade skuldig bevind is nie misdadigers in die oë van die Japannese regstelsel nie.

Buite Japan beskou verskillende gemeenskappe verskillende tydvakke as die periode wat die Japannese oorlogsmisdade gepleeg is. Die anneksasie van Korea deur Japan in 1910 is afgedwing deur die Japannese weermag, en die Verenging van die Koreaanse Yi vorstehuis is omgeskakel na 'n politieke bestel van die Ryk van Japan. Noord- en Suid-Korea verwys dus na Japannese oorlogsmisdade in die tydvak toe Korea onder die heerskappy van Japan gestaan het.

Die Geallieerdes van die Tweede Wêreldoorlog was in geen militêre konflik met Japan tot in 1941 nie, en Noord-Amerika, Australië, Suidoos-Asië en Europa beskou die Japannese oorlogsmisdade as die gevalle wat van 1941–45 gepleeg is.

Japannese oorlogsmisdade is nie net deur etniese Japannese soldate gepleeg nie. 'n Klein groepie mense in elke Asiatiese en Pasifiese land wat deur Japan ingeval, of beset is, het met die Japannese soldate saamgewerk, of selfs in die weermag gedien. Dit is om verskeie redes gedoen soos: ekonomiese swaarkry, dwang of weersin in ander imperiale magte. 

Teen die laat 1930's het die opkoms van militarisme in Japan nogal in 'n mate ooreenstemming getoon tussen die Japannese militêre kultuur en dit van Nazi-Duitsland se elite militêre personeel, soos die Waffen-SS. Japan het ook 'n militêre veiligheidspolisiemag binne-in die Imperiale Japannese Leër, genaamd die Kempeitai gehad, wat baie herinner aan die Gestapo in sy rol in besette en geannekseerde lande. Die Kempeitai het egter al meer as 'n dekade voor Adolf Hitler se eie geboorte bestaan.
Japan se rol in die Tweede Wêreldoorlog is veral omstrede oor die hoë sterftesyfer van krygsgevangenes en burgerlikes aan die hand van die Japannese. Die historikus, Sterling Seagrave, kom tot die gevolgtrekking dat:

"Volgens die bevindinge van die Tokio Tribunaal was die dodetal onder krygsgevangenes in Asiatiese lande onder die Japannese besetting, 27.1%. Die dodetal onder Chinese krygsgevangenes was baie groter- ingevolge riglyne, wat op 5 Augsutus 1937 deur Hirohito bekragtig is, is die beperkings ingevolge internasionale reg op die behandeling van gevangenes verwyder. Net 56 Chinese krygsgevangenes is na die oorgawe van Japan vrygelaat. Na 20 Maart 1943 was die Japannese vloot onder opdrag om alle gevangenes wat ter see gevang word, tereg te stel."

RJ Rummel, 'n professor in politieke studies aan die universiteit van Hawaii, raam dat, tussen 1937 en 1945, het die Japannese militêre byna 3 tot 10 miljoen mense uitgemoor, waarvan, heel waarskynlik, 6 miljoen Chinese, Koreane, Maleisiërs, Indonesiërs, Filippyne en Indo-Chinese was. 

Spesiale Japannese militêre eenhede het in China op burgerlikes en op krygsgevangenes eksperimente uitgevoer. Een van die berugste was Eenheid 731 onder die bevel van Shiro Ishii. Eenheid 731 is in opdrag van Hirohito self begin. Slagoffers is onderwerp aan eksperimente wat onder meer die volgende ingesluit het: viviseksie en amputasies sonder narkose, asook die toets van biologiese wapens. Verdowing is nie gebruik nie want die navorsers het geglo dat die narkose die eksprerimente nadeling sou beïnvloed.

Volgens een raming is 3 000 mense dood van die eksperimente wat Eenheid 731 gedoen het. Voorts, volgens die 2002 Internasionale Simposium oor Misdade van Bakteriologiese Oorlogvoering, is die aantal mense wat deur die Japannese gewapende magte se kiem-oorlogvoering en eksperimente op mense dood is, sowat 580 000. Volgens ander bronne is "tienduisende, en dalk soveel soos 400 000 Chinese aan builepes, cholera, anthrax en ander siektes dood, as gevolg van biologiese oorlogvoering. Top offisiere van Eenheid 731 is nooit vir oorlogsmisdade aangekla nie, in ruil daarvoor dat hulle alle resultate van die eksperimente aan die Geallieerdes oorhandig. Hulle het ook skynbaar verantwoordelike poste in Japan se farmaseutiese bedryf, mediese skole en gesondheidsministerie gekry.

In die laaste maande van die Tweede Wêreldoorlog het Japan beplan om pestilensie as 'n biologiese wapen teen Amerika te gebruik. Die teikens was die burgers van die land in San Diego en Kalifornië. Japan het gehoop dat die pestilensie, genaamd Operasie Kersiebloeisel, soveel vrees en paniek onder die Amerikaanse bevolking sal ontketen dat die land sal afsien van sy planne om Japan aan te val. Die plan was om die nag van 22 September 1945 toe te slaan, maar Japan het vyf weke voor dit oorgegee.

Op 11 Maart 1948 is 30 mense, onder meer verskeie dokters en een verpleegster, deur die Geallieerdes in 'n oorlogtribunaal aangekla. Aanklagte van kannibalisme is laat vaar, maar 23 is op aanklagte van viviseksie of die onwettige verwydering van liggaamsdele, skuldig bevind. Vyf is ter dood veroordeel, vier lewenslange tronkstraf, en die res het ligter vonnisse gekry.

Japannese imperiale magte het marteling op groot skaal op krygsgevangenes toegepas. In die meeste gevalle om inligting uit die slagoffers te dwing. Gemartelde gevangenes is oor die algemeen later tereggestel. 'n Voormalige Japannese offisier, Uno Shintaro, wat in China diens gedoen het, het die volgende verklaar:

"Die doeltreffenheid van marteling kon ook teenproduktief vir Japan se oorlogspogings gewees het. Na die atoombomme op Hirosjima en Nagasaki gegooi is, is 'n gevange Amerikaanse P-51 vegvlieënier, Marcus McDilda, gemartel om uit te vind hoeveel atoombomme die Geallieerdes het en wat die toekomstige teikens gaan wees. McDilda, wat geen benul gehad het van die atoombom nie, nog minder iets geweet het van Projek Manhattan, het onder die marteling "gebieg" dat daar nog 100 atoombomme is en dat Tokio en Kioto volgende aan die beurt is. McDilda se vals verklaring kon moontlik 'n rol in die Japannese leiers se besluit gespeel het om oor te gee."

Talle geskrifte en verklarings, wat deur die Australiese oorlogsmisdaad-afdeling van die Tokio Tribunaal versamel is, bewys dat Japannese soldate in groot dele van Asië en die Pasifiese gebiede dade van kannibalisme teenoor krygsgevangenes van die Geallieerdes gepleeg het. In baie gevalle het die toename in Gealieerde aanvalle op die Japannese se voorraadlyne en die sterftes en swak gesondheid onder die Japannese troepe hongersnood veroorsaak. Volgens die historikus, Yuki Tanaka, was kannibalisme dikwels 'n stelselmatige aktiwiteit wat deur hele eenhede onder die bevel van offisiere gedoen is. Met die gevolg dat daar gereeld moorde gepleeg is om lyke in die hande te kry. Volgens Tanaka het 'n Indiese krygsgevangene, Havildar Changdi Ram, getuig hoe hy agter 'n boom staan en kyk het toe die Kempeitai 'n Gealieerde vlieënier se kop afkap en stukke vleis van sy boude, bene, arms en heupe afsny. Hulle het dit in klein stukkies gesny en gaar gemaak.


</doc>
<doc id="109862" url="https://af.wikipedia.org/wiki?curid=109862" title="Rynse Kerk in Suid-Afrika">
Rynse Kerk in Suid-Afrika

Die Rynse Kerk in Suid-Afrika is 'n klein Protestantse kerkverband in Suid-Afrika wat bestaan uit 11 gemeentes, almal in die Suidwes-Kaap.

In die 1940's, meer as 100 jaar nadat die Rynse Sendinggenootskap sy werk aan die Kaap begin het, het die genootskap besluit dat sy oorspronklike taak afgehandel is. Daarom het hy met die NG Sendingkerk onderhandel oor die oordrag van sy sendingstasies en gemeentes aan dié kerkverband. Talle mense op die onderskeie stasies was ontevrede oor dié moontlikheid, maar die genootskap het dit geïgnoreer en voortgegaan met die oordrag aan die NG Sendingkerk. Net Wupperthal het besluit om by die Morawiese Kerk aan te sluit.

In 1951 het eerw. Gideon Joseph Thomas, wat in 1935 die tweede en laaste inheemse Rynse lidmaat geword het wat as predikant georden is, en 108 lidmate die Onafhanklike Rynse Kerk gestig. Die RSG het die nuwe kerk nie erken nie en dit as 'n wegbreekbeweging beskou. Die eerste lede van die kerk was lidmate van die gemeentes Bellville, Matroosfontein en Elsiesrivier.

Eindelik is die naam verander na die Rynse Kerk in Suid-Afrika en in 2016 was daar 11 gemeentes wat in twee streke gegroepeer is, elk met sy eie streekskomitee: Elsiesrivier, Matroosfontein, Atlantis, Belhar, Eersterivier, Ravensmead, Belhar, Mitchells Plain, Bellville, Kraaifontein, Clanwilliam en Doringbos.



</doc>
<doc id="109866" url="https://af.wikipedia.org/wiki?curid=109866" title="Ursides">
Ursides

Die Ursides (URS) is ’n meteoorreën wat elke jaar omstreeks 17 Desember begin en sowat ’n week duur, tot 25 of 26 Desember. Dit word so genoem omdat hul oënskynlike uitstralingspunt naby die ster Beta Ursae Minoris (Kochab) in die sterrebeeld Klein Beer is.

Die Ursides is waarskynlik ontdek deur William F. Denning, wat hulle van die begin van die 20ste eeu af ’n paar jaar lank bestudeer het. Hoewel daar daarna sporadiese waarnemings was, het die eerste gekoödineerder bestudering van die reën eers in 1945 begin toe dr. A. Bečvář ’n storm van 169 meteore per uur gesien het. Verdere waarnemings sedert die 1970's het getoon daar is ’n verband met die komeet 8P/Tuttle.

Peter Jenniskens en Esko Lyytinen het ontdek storms kan plaasvind wanneer Komeet Tuttle by sy afelium (grootste afstand van die Son af) is omdat sommige meteoroïdes vasgevang word in ’n wentelresonansie van 7/6 met Jupiter.

Die Ursides word veroorsaak deur ’n besonder smal stroom, en dit het die veteraan-meteoorwaarnemer Norman W. McLeod van Florida laat opmerk die Ursides "moet ’n kompakte stroom soos die Quadrantides wees. Jy moet hulle binne 12 uur rondom hul hoogtepunt sien."



</doc>
<doc id="109867" url="https://af.wikipedia.org/wiki?curid=109867" title="Virginides">
Virginides

Die Virginides is ’n meteoorreënkompleks wat uit verskeie klein en groot strome bestaan, onder meer die Alpha, Gamma, Eta, Theta, Iota, Lambda, Mu, Pi, Psi en Maart-Virginides. Hulle kom van laat in Januarie tot in April of soms Mei voor en hul oënskynlike uitstralingspunt is in die sterrebeeld Maagd, vandaar die naam. Hul hoogtepunt is in Maart en April, met gemiddeld een of twee meteore per uur. Die hoofuitstralingspunt skuif tydens die reën suidooswaarts van die middel van die Leeu in laat Januarie tot die middel van die Maagd in middel Mei.

Kom voor tussen 10 Maart en 6 Mei, met hul hoogtepunt tussen 7 en 18 April, wanneer van vyf tot tien meteore per uur gesien kan word. Hulle is in 1895 die eerste keer waargeneem.

Die Noordelike en Suidelike Gamma Virginides is ’n klein, stadig bewegende stroom, hoewel die Mei- Gamma Virginides en Daglig- Gamma Virginides effens vinniger is. Die bron van die eerste twee strome is vermoedelik 2002 FC en 2003 BD44 onderskeidelik. Dit duur gewoonlik van 5 tot 21 April en bereik op 14 en 15 April ’n hoogtepunt, met minder as vyf meteore per uur. Hulle is in 1895 ontdek.

Kom tussen 24 Februraie en 27 Maart voor en bereik omstreeks 18 Maart ’n hoogtepunt, met een of twee meteore per uur. Die reën is in 1961 die eerste keer gesien.

Tussen 10 Maart en 21 April. Hulle bereik hul hoogtepunt omstreeks 20 Maart, met een tot drie meteore per uur. Die reën is in 1850 die eerste keer gesien en in 1948 geïdentifiseer.

’n Klein dagligreën.

’n Klein reën.

’n Klein reën wat in April en vroeg Mei sigbaar is. Die hoogtepunt is 24 of 25 April, met sewe tot tien meteore per uur. Hul uitstralingspunt is naby die Weegskaal. 

13 Februarie tot 8 April. Die hoogtepunt is tussen 3 en 9 Maart, met twee tot vyf meteore per uur. Die reën is in 1908 die eerste keer waargeneem en in 1948 geïdentifiseer.

’n Klein dagligreën.

Ook ’n klein reën. Die bron van die Noordelike Maart-Virginides is vermoedelik 1998 SJ70.



</doc>
<doc id="109868" url="https://af.wikipedia.org/wiki?curid=109868" title="Jaco Jacobs">
Jaco Jacobs

Jaco Jacobs (gebore 1980) is ’n Suid-Afrikaanse kinderboekskrywer wat reeds meer as 170 boeke gepubliseer het. Sy boeke het al meer as 1 miljoen eksemplare verkoop en is in Engels en Italiaans vertaal.

Hy is onder meer bekend as skrywer van die topverkoper-jeugroman "Suurlemoen!" (wat in 2014 verfilm is). Hy publiseer ook verskeie verhale onder skuilname. As Tania Brink publiseer hy liefdesverhale vir meisies en as Lize Roux publiseer hy die "Stalmaats"-reeks.

Jaco Jacobs is op 22 Februarie 1980 in Carnarvon in die Karoo gebore. Hy het ’n suster wat drie jaar jonger is as hy. Hy het op skool reeds begin om vir tydskrifte soos "Sarie" kortverhale te skryf, hy neem ook al in sy skooldae aan skryfkompetisies deel. In 1998, in sy matriekjaar is hy die hoofseun is van Hoërskool Carnarvon. In matriek het hy onder meer die Poortprys vir Prosa en die Poorprys vir Poësie van die Suid-Afrikaanse Akademie vir Wetenskap en Kuns ontvang.

Hierna studeer hy vanaf 1999 verder aan die Universiteit van die Oranje-Vrystaat waar hy in 2001 die B.A.-graad in Kommunikasiekunde met lof verwerf. In hierdie jaar verwerf hy die dekaansmedalje as die beste voorgraadse student in die Fakulteit Geesteswetenskappe en in 2002 kry hy erekleure in letterkunde op grond van die publikasie van sy jeugboeke. In 2001 het sy eerste kinderboek, Troetelgedrog, by Lapa- uitgewers verskyn.

In 2002 behaal hy die B.A. Honneursgraad in Afrikaans en Nederlands aan die Universiteit van die Oranje-Vrystaat en hy skryf daarna in vir sy M.A.-graad in Taalstudies. In Bloemfontein werk hy vir ’n ruk as boekeredakteur van "Volksblad" en ook redakteur van hierdie koerant se "Jip"-bylae en die naweekbylae "Joernaal". In 2004 word hy kinderboekuitgewer by Lapa-uitgewers, waar hy verantwoordelik is vir die keuring en proeflees van nuwe manuskripte vir publikasie, terwyl hy ook talle oorsese boeke vertaal om in Afrikaans uit te gee. Op gereelde basis besoek hy skole waar hy kinders en tieners aanmoedig om te lees.

Jacobs skryf vir kinders in ’n verskeidenheid genres – van prenteboeke vir kleuters tot jeugromans vir tieners. Daar het ook ’n hele aantal reeksboeke uit sy pen verskyn, waaronder die Zackie Mostert-reeks, die Professor Fungus-reeks en die Stalmaats-reeks. Laasgenoemde is geskryf onder die skuilnaam Lize Roux. Hy het ook ’n aantal jeugverhale onder die skuilnaam Tania Brink geskryf.

Humor is ’n baie sterk kenmerk van sy werk. In ’n onderhoud met Books Live sê hy: “Hulle sê die pad na ’n man se hart loop deur sy maag; maar ek het geleer die pad na ’n leser se hart loop dikwels deur sy lagspiere. Moet nooit ooit die waarde van humor onderskat nie. Selfs al onthou ’n leser niks van ’n storie nie, is die kans goed dat hy die gevoel sal onthou as ’n boek hom kon laat glimlag terwyl hy dit gelees het.”

’n Rolprent gegrond op sy gewilde jeugboek "Suurlemoen!" is in 2014 vrygestel, gevolg deur Nul is nie niks nie in 2017, ’n filmweergawe van Jacobs se jeugroman "Oor ’n motorfiets, ’n zombiefliek en lang getalle wat deur elf gedeel kan word". Van sy kleuterverse is ook in 2012 deur die sangeres Anna Davel getoonset en opgeneem as ’n kinderalbum getiteld "In die land van Kammalielie".

Benewens sy skryfwerk is hy ook ’n rubriekskrywer, vryskutjoernalis, blogger en vertaler. Hy het oor die jare reeds meer as 250 kinderboeke in Afrikaans vertaal, insluitend boeke van skrywers soos Julia Donaldson en Chris Riddell.

Jacobs woon in Bloemfontein saam met sy vrou, Elize, en twee dogters, Mia en Emma.

Op sewejarige ouderdom skryf hy sy eerste “prenteboek”, wat hy self illustreer en met ’n kramdrukker bind. Sy jonger sussie is nie beïndruk nie, waarna hy die skrywery vir eers los. Op dertienjarige ouderdom in graad sewe begin hy weer skryf en voltooi sy eerste boek in matriek, wat later as "Pretpark" gepubliseer word. Op skool neem hy deel aan die skryfkompetisie van die Bloemfonteinse Skrywersvereniging en die ATKV se poësie- en kortverhaalwedstryde en wen eerste pryse in almal. As resultaat word sy stories in die Bloemfonteinse Skrywersvereniging se kompetisiebundel "Inkvars" opgeneem en as prys van die ATKV kan hy die herfsskool in Potchefstroom bywoon. Steeds op skool ontvang hy ook die Poortprys vir prosa en poësie van die Suid-Afrikaanse Akademie vir Wetenskap en Kuns. In sy matriekjaar verkoop hy sy eerste tydskrifstories aan "Sarie", waarna die verhaalredakteur, Francois Bloemhof, hom aanmoedig om kinderverhale te skryf. In sy studentejare wen hy verskeie pryse vir sy skryfwerk, waaronder die Gerhard Beukes-prys vir kreatiewe skryfwerk in 1999, 2000 en 2001. In 1999 is hy die naaswenner in ’n liefdesverhaalwedstryd van "Sarie". Hy stel die bloemlesing "Toulopers" saam, waarin hy nuwe gedigte van verskeie digters wat spesifiek vir tieners geskryf is, opneem.

Van sy werk word in verskeie versamelbundels opgeneem, insluitende "Poort ‘98", "Vir tieners deur tieners", "Douspoor", "Die boek van spoke", "Afrikaans-is-lekker-verhale", "Van spoke gepraat", "Spekskiet", "Susie Veer en ander verhale", "Sweef", "13 Spookstories", "Skreeu", "Verlief" en "Toulopers", terwyl kortverhale van hom ook in "Sarie" en "Rooi Rose" verskyn. Van sy gedigte verskyn ook in "Mirror Images", die publikasie van die Poetry Institute of South Africa.

Dit is met sy kinder- en jeugboeke wat hy sy grootste bydrae maak. "Pretpark" is ’n spanningsverhaal waarin die Zomna-pretpark die vrede in die dorpie Rustenvrede bedreig. ’n Paar dae voor die opening van die pretpark besoek ’n klompie kunstenaars die skool om ’n voorskou te gee van al die lekker dinge wat die kinders te wagte kan wees. Johan en Anton het egter reeds die vorige middag met die ongeskikte ou sigeunerin kennis gemaak. Nou sit hulle hier op die verhoog van die skoolsaal en sy is besig om hulle te hipnotiseer. Sy sê dit is net ’n onskuldige ou toertjie, maar dan begin die kinders siek word. "Pretpark" word in 2004 bekroon met ’n ATKV Kinderboektoekenning vir graad 6-7.

"Suurlemoen!" vertel van twee seuns, Tiaan en Zane, wat sonder veel sukses ’n rockorkes wil stig. Hulle vind egter uit dat daar altyd iemand is wat jou raaksien. Die titel van die boek is ook die naam van hulle rockorkes. Hierdie boek word in 2008 deur die Suid-Afrikaanse tak van IBBY (The International Board on Books for Young People) as ereboek aangewys in die Afrikaanse kategorie en word later ook verwerk in ’n vollengte rolprent.

"Virus" is ’n riller vir die jeug, met strippe wat plek-plek die verhaal oorneem.

"Verneukpan" word in 2007 aangewys as die wenner van die Maskew Miller Longman kompetisie vir jeugletterkunde. Twee graad elf-leerlinge pak in die vakansie voor hulle laaste skooljaar onder valse voorwendsels ’n reis na ’n afgeleë plek in die Karoo aan, sonder dat een van hulle oor ’n rybewys beskik. Hulle doel is om ’n groot ondergrondse rave wat by Verneukpan gehou gaan word, by te woon. Hier kom hulle in aanraking met ’n ouer vrou en gebruik dwelms en sterk drank, maar word wreed ontnugter aan die einde. Letterlik word hulle verneuk by Verneukpan.

"Oor 'n motorfiets, 'n zombiefliek en lang getalle wat deur elf gedeel kan word" se hoofkarakter is die dertienjarige Martin Retief, ’n eenkantkind wat die geselskap van sy leghornhoenders geniet en Wiskunde gebruik om sin te maak van die lewe. Die nuwe buurseun Drikus is geweldig passievol oor zombieflieks en hy oorreed vir Martin om ’n zombiefliek saam met hom te maak. Chris is die mooiste en kwaaiste meisie in die skool, en sy help ook met die fliek en bied ’n stem van rede aan die twee seuns se weghol-idees. Dit is die begin van ’n spannende verhaal, met talle humoristiese voorvalle. Deur Martin se eenvoudige en byna naïewe lewensbeskouing word moeilike onderwerpe en lewensvrae uitstekend verwoord en hanteer en ’n fyn balans word tussen die positiewe en negatiewe gehandhaaf, terwyl steeds ruimte gelaat word vir ’n leser se eie mening. Die illustrasies word knap aangewend en wys byvoorbeeld vir die leser wat die verteller sien, soos die zombiefliek se plakkaat. Dít versterk die leser se betrokkenheid by die verhaal. Hierdie boek is in 2014 een van die boeke op ’n langlys deur skrywers in verskeie tale wat om die nuutgestigte Found In Translation-prys meeding. Hierdie kompetisie is ingestel deur die Britse literêre agentskap Rights People, wat kinderboeke wêreldwyd verteenwoordig. Die doel is om belowende internasionale fiksie wat nie oorspronklik in Engels verskyn het nie, vir kinders te vind en die wenboeke word deur vertaling en internasionale verteenwoordiging aan ’n breër gehoor bekendgestel. Die boek is in 2014 ook op die kortlys vir die toekenning van die KykNet-Rapport-prys in die rolprentkategorie.

"′n Goeie dag vir boomklim" vertel van Marnus se groot geleentheid om raakgesien te word. Hy is die middelste van drie broers, met sy ouer en jonger broer wat gereeld die kalklig steel met hulle uitsonderlike prestasies. Wanneer Leila aan sy deur klop om te vra dat hy ’n petisie teken, begin sy avontuur. Voordat hy mooi weet wat aangaan, sit hy saam met Leila in ’n boom in ’n desperate poging om te keer dat dit afgekap word. In die proses ontmoet hy ’n klomp kleurryke karakters.

"Perfek" is ’n tiener liefdesverhaal wat in 2010 aangewys word as die wenner van die ATKV Kinderboektoekenning vir graad 6-7.

"Duskant die doodlyn" is ’n jeugroman oor rugby, waar die stryd om die ligabeker in felheid toeneem wanneer iemand slaappille in die hoofkarakter se waterbottel gooi.

"Net aliens eet spinasie" is in 2006 op die kortlys vir die toekenning van die M.E.R.-prys vir kinderlektuur. Dit bevat sewe grilstories oor vampiere, spoke en ander gedrogte.

"Superheroes vlieg net saans" se hoofkarakter is Miek. Hy kleur die witmuis van die Natuurwetenskapklas groen sodat hy nie gedissekteer kan word nie en dieselfde dag kry hy ’n “superhero” in sy agterplaas. In hierdie verhaal kom Miek tot die insig dat alles nie altyd is soos dit op die oog af lyk nie.

In 2005 wen "My ouma is 'n rock-ster" (geïllustreer deur Frans Groenewald) die ATKV Kinderboektoekenning vir Graad 1-3. Hierdie boek beleef agt herdrukke en word dan in 2015 opgevolg met "My ouma is 'n filmster". Rikus se ouma is as hoofsanger van die groep Ouma weer in die nuus. Sy gaan optree in die fliek “Opskop” en nooi Rikus en sy vriend Puleng om byspelers te wees. Op die stel is die twee maar bra verveeld terwyl hulle wag dat die fliek geskiet moet word, maar skielik verskyn ’n pienk teddiebeer langs Rikus. Hy dreig om hom dood te maak as sy ouma nie afsien van haar rol in die fliek nie.

In "Bertie Blikbrein" is Nico se pa ’n uitvinder, wat al baie vreemde dinge ontwerp het, soos haarjel wat van kleur verander, ’n stoel wat jou kielie as jy aan die slaap raak en sandale wat jou toonnaels knip. Sy nuutste uitvinding is ’n regte robot en Bertie Blikbrein kan praat, somme doen en selfs grappies vertel. Toe Nico en sy beste vriend baklei, besluit Nico om Bertie saam skool toe te vat.

"Suzie se superdoepersjampoe" vertel van Suzie wat almal se hare kam en duidelik bestem is om haarkapper te word. Oupa het egter geen hare nie en Suzie moet ’n plan maak.

"Middernagfees" is ’n riller waarin vampiere, weerwolwe, ’n zombie-poedel, besoekers uit die buitenste ruim en ’n monstertoilet almal optree om vrees aan te wakker. Hierdie boek verower in 2010 die ATKV Kinderboektoekenning vir graad 4-5.

In "Koebaai, gorilla" sal Hein Venter enigiets doen vir sy vriend Enrico se heerlike toebroodjies, selfs ’n asblik op sy kop dra en belowe om ’n hele week lank nie sy tande te borsel nie. Sy slegte asem maak hom egter ongewild by sy grootouers se huis en by die skool. ’n Gorilla ontsnap uit sy hok in die dieretuin en Enrico se lewe word bedreig, maar nou kom Hein se slegte asem tot sy redding.

"Harlekyn" is in 2010 die wenverhaal in die kinderverhaalkompetisie van Tafelberg Uitgewers en Klein-Burger en wen in 2011 die ATKV Kinderboektoekenning vir graad 4-5. Werner se grootste vrees in die lewe is narre. Sy suster Sunet koop ’n harlekynpop by ’n oudhedewinkel en daarna begin vreemde dinge in hulle huis gebeur.

Op dramagebied skryf hy "Kaptein Blitz en die skool vir superheroes", ’n drama vir die jongspan. Soos die titel aandui, is hierdie stuk vol superhelde, super-gadgets en superskurke. Dit debuteer in 2012 op Aardklop, met die bekende akteur Frank Opperman wat die rol van Kaptein Blitz speel.

"Troetelgedrog", "Tande", "Nag van die monsters", "Nagvlerke" en "Voelers" is boeke in die "Grille en Goeters"-reeks.

In "Troetelgedrog" koop die hoofkarakter by ’n nuwe winkel ’n speelgoedgedroggie. Die volgende dag is die winkel weg en die gedroggie glad nie meer onskuldig nie.

"Tande" is ’n weerwolfverhaal met onverwagte kinkels, wat die spanning enduit volhou. Wanneer die wolke voor die maan wegtrek sien Rikus vir die eerste keer die weerwolf, wat voor hom op sy agterpote orent kom en dan bloedstollend grom. Aanvanklik is die nuwe onderwyseres, juffrou Lupus, die hoofverdagte, maar dan kry die verhaal ’n onverwagte kinkel.

In 2005 wen "Nag van die monsters" die ATKV Kinderboektoekenning vir Graad 4-5.

Die reeks "’n Kas vol monsters" is gemik op laerskoolkinders. Die reeks  bestaan uit "Die groen hand", "Vampierfoto’s", "Hollywood mummie", "Weerwolf-probleme", "Die perfekte monster" en "Kinderspeletjies".

In "Die groen hand" hoor Denver in die middel van die nag iemand aan sy kasdeur klop, maar niemand gaan hom glo as hy vertel wat hy gesien het nie. Die kas in Denver se kamer is die geheime ingang na ’n kasteel vol monsters en in "Vampierfoto's" gaan Denver en Meyer weer hiernatoe. Hulle vind uit dat om foto’s van ’n vampier te neem ’n pyn in die nek kan wees.

"Kinderspeletjies" wen in 2013 die ATKV Kinderboektoekenning vir graad 1 tot graad 3.

Die Zackie Mostert-reeks is vir kinders van ongeveer nege jaar. Zackie Mostert en sy beste vriend, Vincent, is gedurig besig met kattekwaad wat sorg vir skreeusnaakse avonture.

In "Zackie Mostert en die gemaskerde groen gevaar" besluit Zackie en Vincent dat hulle superhelde wil word wat mooi meisies uit gevaar red, skurke vastrap en misdaad uitroei. Dit lyk egter nie of Granaatstraat genoeg werk het vir twee superhelde nie, totdat hulle in ’n regte skelm vasloop.

In "Zackie Mostert en die spokerige storie" besluit Zackie en Vincent om ’n spookstorie-aand te hou. Hulle kamp in die tuin uit en lees stories wat hulle hare laat rys. Dan gebeur daar onverwags iets wat die hele skool laat dink dat hulle twee bangbroeke is.

In "Zackie Mostert en die ongelooflike kulkunsie" ontdek Zackie ’n ou boks in die buitekamer, wat propvol dinge is waarmee jy ongelooflike kulkunsies kan doen. Hy en Vincent besluit om ’n vertoning by die skool aan te bied. Een van Zackie se fantastiese toertjies loop skeef en hy en Vincent is in groot moeilikheid.

In "Zackie Mostert en die wriemelende wurmkoekies" het Zackie en Vincent dringend geld nodig om na die opening van die nuwe pretpark te gaan. Zackie besluit om koekies te bak en by die skool te verkoop, maar ongelukkig is daar ’n sappige, wriemelende wurm in die koekiedeeg.

 Bastian Blom is ’n fantasiereeks vir kinders van nege jaar en ouer. Bastian is mal oor outydse goed, omdat sy pa al jare lank ’n antiekwinkel het. Die winkel se naam is Optelgoed. Dit is op die onderste verdieping van ’n groot ou huis geleë en Bastian en sy pa bly op die boonste verdieping. Bastian versamel graag vreemde goed, soos valstande, ou brille, posseëls met vlermuise op (hy het nog net dertien – daar is nie baie seëls met vlermuise op nie), skilderye van katte (hiervan hou Cheddar, sy troetelrot, glad nie), porselein-uile en boeke met spookstories. Die vreemde en fantastiese goed in die antiekwinkel lei Bastian en sy vriendin Lindi keer op keer na allerlei ongelooflike avonture.

 In "Bastian Blom en die gillende geraamte" is Bastian al gewoond aan vreemde besoekers in sy pa se antiekwinkel. Dis egter die eerste keer dat ’n geraamte by die winkel kom inloer. Hy probeer ook om uit te vind wie die geheimsinnige Max Beekman is, wat laatnag in die winkel opdaag en sulke treurige liedjies op sy saksofoon speel. Bastian moet ’n beenafgeraamte help om die meisie van sy drome, die pragtige Patella du Preez, se hart te wen.

 In "Bastian Blom en die woedende weerwolf" kry die antiekwinkel ’n harige besoeker wat vir die volmaan tjank. Bastian moet help om die raaisel op te los rondom twee families wat al jare lank in ’n geveg gewikkel is.

Die Professor Fungus-reeks is ’n fantasiereeks vir laerskoolkinders. Professor Fungus is ’n eksentrieke wetenskaplike wat gereeld eienaardige uitvindsels maak, waarmee hy die tweeling Bennie en Jenny vermaak. Elke boek word afgesluit met ’n eksperiment wat kinders kan doen.

"Professor Fungus en die zombie-tamaties" is ’n eksperiment om groente sappiger te maak, maar daar is groot fout met die tamaties in die kweekhuis. Die tweeling vind uit dat hierdie tamaties nie sommer aan hulle laat eet nie.

In "Professor Fungus en die ongelooflike miniatuur-avontuur" is die professor se nuwe uitvinding, die K.R.I.M.P. 3000, fantasties, want dit kan enige ding piepklein maak. Die tweeling het egter nie verwag dat hulle slagoffers sal word nie.

In "Professor Fungus en die jelliemonsters van mars" is Professor Fungus se jongste uitvindsel die H.A.L.L.O., ’n toestel om na lewe in die buitenste ruimte te soek en dit op te spoor. ’n Vreemde vlieënde voorwerp land dan in hul tuin en drie ruimtewesens wat lyk soos jelliebabas klim uit. Hulle is afkomstig van die rooi planeet en is gevaarlik en mal oor suur eetgoed. Die kinders dra net aan, terwyl hulle saam met die professor ’n asyn-en-koeksoda-mengsel berei wat dalk van hierdie gevaarlike kreature ontslae kan raak.

"Professor Fungus en die skrikwekkende Snotzilla" wen ATKV Kinderboektoekenning vir graad 1-3 in 2010.

"Professor Fungus en die breindrein-eksperiment" speel af by ’n wetenskap-expo waarheen professor Fungus die tweeling nooi. Die mense by die expo begin egter skielik vreemd optree en gevries raak. Bennie dink dat die rede iets te doen het met die badkamer en hy ontdek vreemde masjiene in elke toilet. Mario Peyper noem dit sy brein-drein-eksperiment, waarmee hy mense op ’n afstand kan beheer en in brein-zombies verander.

Jaco lewer ook werk vir kleuters.

"Liewe land, 'n olifant!" is ’n kinderprenteboek gemik op die baie jong lesers, waar klein Sonja ’n eiesoortige troeteldier wil hê. Hierdie boek word in 2009 bekroon met die ATKV Kinderboektoekenning vir 3-6 jaar.

In "Bertus soek 'n boek" gaan Bertus teensinnig biblioteek toe, want hy haat boeke. Die bibliotekaresse wys hom egter die Rooihuide, dinosourusse, vampiere en ander opwindende goed wat in die blaaie van die boeke op die vaal rakke skuil.

"Madelief, moenie" is ’n verhaal waar Madelief baie anders is as ander prinsesse. Sy dra nie graag rokke nie, sy het vreemde troeteldiere, sy hou nie van bad nie en sy spring op haar bed.

"Danie Dreyer se dinosouruseier" is ’n prenteboek vir die heel kleintjies en verower in 2008 die ATKV Kinderboektoekenning vir 3-6 jaar.

Die prenteboek "Slaaptyd, Matilda" vertel van die belangrike en prettige dinge wat Matilda eers moet doen voordat sy gaan slaap.

"Waarvoor is seerowers bang?" wen in 2013 die ATKV Kinderboektoekenning vir 3-6 jaar, terwyl die illustreerder Chris Venter vir hierdie boek die illustrasieprys wen.

’n Aantal van sy boeke is nie-fiksie boeke gerig op die kinders en jeug.

"Rugbypret" is ’n aktiwiteitsboek, goed geïllustreer met rugbyfeite en -raaisels, saamgebind met die storie "Duskant die doodlyn".

Saam met Jacques Rudolph, bekende krieketspeler, skryf hy ’n soortgelyke boek oor krieket onder die titel "Krieketpret", wat ook die storie "Gevaarlike lopies" insluit.

"Hoe hoog kan 'n springkaan spring?" bevat interessante feite oor Suid-Afrikaanse goggas.

"Hoe wyd kan 'n seekoei se bek ooprek?" is ’n volkleur boek propvol foto’s, illustrasies en feite oor Suid-Afrikaanse soogdiere.

"Wat weeg 'n walvis?" bevat interessante feite oor haaie, dolfyne, visse, robbe, jellievisse en ander Suid-Afrikaanse seelewe.

"Onverklaarbaar" beantwoord vrae oor vreemde goed soos drake, monsters, vampiere, meerminne en verlore stede en vertel die storie agter die storie op boeiende wyse.

Verskeie bundels met kinderversies en rympies van hom sien die lig.

"Wurms met tamatiesous" bevat meer as vyftig prettige, grillerige en snaakse rympies en word in 2007 bekroon met die Alba Bouwer-prys.

"Oempakadoempa" is ’n rympieboek vir kleuters, vergesel van aksies en aktiwiteite om die leeservaring interaktief te maak. Hy volg dit op met "My boetie dink hy's Batman en ander rympies".

"Haasmoles" wen in 2012 die ATKV kinderboektoekenning vir voorlees vir 3-6 jaar.

"Holderstebolder: rympies vir rakkers" is ’n rympieboek vir kleuters. Hierin is daar rympies van alles en nog wat, soos opstaantyd, ’n borrelbadfees en ’n teddiebeer wat sy goeienagsoen wil hê.

"Kougom in my hare en ander rympies" is vir beginnerlesers en bevat meer as veertig rympies vol humor. Van sy kinderverse is deur Anna Davel getoonset en in die kinderalbum "In die land van Kammalielie" opgeneem.

As vertaler in Afrikaans lewer hy ook ’n belangrike bydrae en hy vertaal meer as tweehonderd boeke, van kinderboeke tot tegnologie-boeke. Van sy vertalings sluit in "A bear in a cave" van Michael Rosen as "′n Beer in ’n grot" en Alex Smith se "Grietjie en die baie honger leeu". Vir sy vertaling van Chris Riddel se "Ottoline and the yellow cat" as "Willemien en die geel kat" kry hy in 2009 die Suid-Afrikaanse Vertalersinstituut se prys vir die vertaling van kinderboeke en die Suid-Afrikaanse Akademie vir Wetenskap en Kuns se Elsabé Steenbergprys vir vertaalde kinder- en jeugliteratuur.

As samesteller sorg hy vir "Verlief", ’n bundel met elf kortverhale oor jeugdige verhoudings, wat benewens sy eie ook verhale insluit van skrywers soos Fanie Viljoen, Nelia Engelbrecht, Christine Neser, Elmarie Botes en Solet Scheeres

Hy skryf ook liefdesverhale vir meisies onder die skuilnaam Tania Brink.

"Liefde laat jou Rice Krispies anders proe" is ’n liefdesroman waarin die bekende drama van William Shakespeare, "Romeo en Juliet", as interteks ’n belangrike rol speel. Die hoofkarakter is ’n geswore feminis en joernalis by die dorpskoerant, met die onbekende romantiese held ’n Internet-digter wat almal bekoor met sy mooi gedigte. In 2002 word hierdie boek met ’n ATKV Kinderboektoekenning vir 13-15 jaar bekroon.

"Ouens is nie pizzas nie" word in 2007 bekroon met die ATKV Kinderboektoekenning vir graad 8-10. Hierin werk Anja en Zanelle vir die Desembervakansie by ’n pizzeria by die see. Hulle ontmoet die twee boeties Markus en Abrie. Zanelle vermoed dat al twee boeties op Anja verlief is, maar dan gebeur iets wat Anja en Zanelle woedend maak vir die twee broers.

"My hart is vol graffiti" wen in 2012 die ATKV kinderboektoekenning vir graad 6-7.

"Al die meisies hou van Divan Louw" wen in 2013 die ATKV Kinderboektoekenning vir graad 6 tot graad 7.

"Wian Verwey het 'n crush op my" wen in 2015 die ATKV-Kinderboektoekenning vir graad 6-7.

Onder die naam Lize Roux skryf hy die "Stalmaats"-reeks vir die jeug. Hierdie reeks wentel om Anri Marais en haar maats, Megan en Karen, en hulle wedervaringe by die Dagbreek-ryskool. Hulle het allerhande verantwoordelikhede by die ryskool en maak ook kennis met oneerlike perdekopers en ander bose mense. Natuurlik is daar ook die perde, wat diep in hulle harte kruip.

"Totsiens, Sugerplum" wen in 2007 die ATKV-Kinderboektoekenning vir graad 4-5 en dieselfde prys vir dieselfde ouderdomsgroep word in 2008 gewen deur "Die spookperd" en in 2014 met "Rivierperde".

"Volksblad" vereer hom in 2005 met die Hennie van Deventer-trofee vir joernalistiek. In 2006 kry hy deur die Vrystaat-jeugkommissie ’n premiers-eerbewys vir die tweede plek behaal in die kuns en kultuurafdeling, terwyl hy in dieselfde jaar tydens die jaarlikse Mondi-toekennings eervol vermeld word vir sy rubriek in "Rapport". In 2011 word hy benoem vir die Bloemfonteiner van die Jaar wedstryd wat geborg word deur "Ons Stad", die Mimosa-filmgroep en Absa, terwyl Radio Rosestad in dieselfde jaar aan hom die Rooseerbewys gee vir sy bydrae tot jeuglektuur.

Jacobs se skryfwerk is onder meer bekroon met die Alba Bouwerprys, die C.P. Hoogenhouttoekenning, die MML-letterkundeprys en twintig ATKV-kinderboektoekennings. Sy vertaling van Chris Riddell se "Ottoline and the Yellow Cat" ("Willemien en die Geel Kat") het aan hom die Elsabe Steenbergprys vir Vertaalde Kinder- en Jeugliteratuur in Afrikaans (2009) asook die SAVI-prys vir kinderboekvertaling (2009) besorg. In 2016 wen hy die "kykNet-Rapport-boekprys" van R100,000 met sy boek "'n Goeie dag vir boomklim" in die filmkategorie.





</doc>
<doc id="109871" url="https://af.wikipedia.org/wiki?curid=109871" title="Tempelinstituut">
Tempelinstituut

Die Tempelinstituut (מכון המקדש - Machón HaMikdash) is 'n museum, navorsingsinstituut en opvoedkundige sentrum in Jerusalem. Dit is in 1987 gestig deur Rabbi Yisrael Ariel. Die instituut is toegewy aan die twee tempels in Jerusalem (die Eerste en Tweede Tempel).



</doc>
<doc id="109875" url="https://af.wikipedia.org/wiki?curid=109875" title="Gouestreep-kardinaal">
Gouestreep-kardinaal

Die Gouestreep-kardinaal ("Ostorhinchus cyanosoma") is 'n vis wat wydverspreid voorkom in die westelike Stille Oseaan, die Indiese Oseaan, die Rooisee en aan die ooskus van Afrika suidwaarts tot by sentraal KwaZulu-Natal. In Engels staan die vis bekend as die "Goldenstriped cardinal".

Die vis word tot 8 cm lank. Die vis is blouerig-silwer tot pienkerig-wit van kleur met ses horisontale oranje-geel strepe wat oor die lyf strek van die snoet tot by die basis van die stertvin. Daar is ook kort silwer-blou strepies bo en onder die oë. Daar is ook 'n kort geel strepe wat horisontaal strek van bokant die oog tot halfpad op die lyf.

Die vis leef in vlak koraalriwwe en seegras beddings in water wat tot 50m diep is. Hier skuil hulle in die koraal koppe en onder oorhange. Hulle is alleenlopers wat ook in klein groepies voorkom. Gedurende die nag breek die groepies op en elkeen soek soöplankton op sy eie. Die vis word min gewaar in Suid-Afrikaanse waters; dit verkies tropiese areas.





</doc>
<doc id="109878" url="https://af.wikipedia.org/wiki?curid=109878" title="Gibeon">
Gibeon

Gibeon is 'n dorpie aan die Visrivier in die streek Hardap van Namibië, 177 km nood van Keetmanshoop, 60 km suid van Mariental en 350 km suidoos van Windhoek, die land se hoofstad.

Gibeon is in 1862 gestig as sendingstasie van die Rynse Sendinggenootskap. Nadat dit in 1870 in puin gelê is deur die strydlustige Nama-stam, is dit in 1870 herbou. Die naam is van Bybelse oorsprong (Josua. 10:1, 2: "Koning Adoni-Sedek van Jerusalem het gehoor dat Josua Ai ingeneem en heeltemal vernietig het, dat hy met Ai en sy koning dieselfde gedoen het as wat hy met Jerigo en sy koning gedoen het, en ook dat die inwoners van Gibeon met Israel vrede gemaak het en by hulle woon. Die mense van Jerusalem het baie bang geword, want Gibeon was 'n belangrike stad, soos 'n stad met 'n koning, en groter as Ai, en al sy manne was dapper vegters.")

Met die stigting van die eerste NG gemeente in Suidwes-Afrika in 1898, was Gideon die middelpunt daarvan, maar vandat die setel van dié gemeente na Mariental verskuif het, staan dit bekend as die NG gemeente Mariental.



</doc>
<doc id="109879" url="https://af.wikipedia.org/wiki?curid=109879" title="Aymara (volk)">
Aymara (volk)

Die Aymara (Aymara: "Aymaranaka" ) is 'n etniese groep inheems aan Noordwes-Argentinië, Wes-Bolivië, Noordoos-Chili en Suidoos-Peru wat met die taal Aymara verband hou. Die etniese groep omvat sowat 2 miljoen mense en hulle praat Aymara of Spaans as moedertaal. Dit is naas die Quechua een van die grootste inheems etniese groepe in Suid-Amerika.

Die Aymara leef in die sentrale Andesstreek suidoos van die Titicacameer en oos van die Atacamawoestyn. Hulle vorm 17% van Bolivië se bevolking en een van die mees bekende Aymara is Evo Morales, Bolivië se 80ste president.

Die tuisland van die Aymara is in die laat 15de of vroeë 16de eeu deur die Inka-ryk verower en het met die latere Spaanse verowering van die Inka-ryk onder Francisco Pizarro deel van die Spaanse Ryk geword. As gevolg van die Spaans-Amerikaanse Onafhanklikheidsoorloë (1810–25) het die Aymara onder die owerheid van die onafhanklike lande Bolivië en Peru gekom. Na die Salpeteroorlog (1879–83) het Chili grondgebied ontvang wat deur die Aymara bewoon is.


</doc>
<doc id="109884" url="https://af.wikipedia.org/wiki?curid=109884" title="Johann Krönlein">
Johann Krönlein

Johann Georg Krönlein (Seegnitz [tans Segnitz], by Würzburg, Beiere, Duitsland, 19 Maart 1826 – Wynberg, Kaapkolonie, 27 Januarie 1892) was ’n baanbrekersendeling van die Rynse Sendinggenootskap in Suidwes-Afrika, Bybelvertaler en leksikograaf vir die Namataal.

Die betekenis van sy lewenswerk lê hoofsaaklik in sy taalkundige bydrae tot die kennis van die Namataal, nogtans was al hierdie arbeid, sy woordeboek ingeslote, bedoel as 'n middel ter verspreiding van die Christelike geloof waaraan hy sy lewe gewy het.

’n Woonbuurt van Keetmanshoop, wat hy in 1866 gestig het, is na hom genoem.

Krönlein was een van die 11 kinders van Vitus Krönlein (1772–1834), 'n leerlooier, en die predikantsdogter Karoline Köllner (1794–1864) wie se vader, Wilhelm M.E. Köllner, 'n groot invloed op haar kinders gehad het, soos blyk uit hul belangstelling in die kerklike lewe. Die grootvader wou self 'n sendeling word, maar sien later daarvan af. Verskeie van Krönlein se susters is met predikante getroud en twee van sy broers het ook sendeling geword.

Krönlein tree eers tot die handel toe, maar in November 1846 besluit hy om sendeling te word. Hy ontvang sy opleiding in Barmen aan die Rynse Sendinginstituut (1846-'50).

Krönlein kom in April 1851 in die Kaap aan as sendeling van die Rynse Sendinggenootskap. In Augustus van dieselfde jaar word hy as opvolger van Samuel Hahn aangestel as hoof van die sendinggemeente op Berseba in Suidwes-Afrika, destyds die taamlik troostelose woonplek van Paul Goliath se Oorlamse stam, wat op een sendelingbesoeker die indruk gelaat het dat "hond nóg kat daar kan leef". Nogtans bly Krönlein sowat 'n kwarteeu daar.

Gedurende sy opleiding as sendeling toon hy reeds 'n sterk aanleg vir tale en onmiddellik ná sy aankoms in SWA begin hy Nama aanleer. Sy taak was aanvanklik moeilik, maar ná die aankoms van die baster Daniel Cloete wat 'n baie goeie taalonderwyser was, vorder Krönlein se studie van Nama vinnig. In 1857 trou hy met Sophie Terlinden (1819–1898), suster van 'n sendeling op Stellenbosch. Geen kinders is uit die huwelik gebore nie. Hy wy in 1857 die kerk in wat hy self gebou het, onderneem ter wille van sy gesondheid 'n reis na Kaapstad en begin pas daarna met sy vertaalwerk. Hy werk van die vroeë oggendure en betrek by sy vertaling die hulp van kollegas, van Namasprekendes en van die taalkundige dr. W.H.I. Bleek in Kaapstad met wie hy nou saamwerk.

Hy reis in 1865 met sy eggenote na Duitsland om die handskrifte wat hy gereed het, op die pers te besorg. Dit bestaan uit drie afsonderlike publikasies, 'n kategismus, Dr. Martin Lutheri di kari Katechismus (Berlyn, 1866); die Calw-uitgawe van die Bybelse geskiedenis "!Nai-!Keiti / neisa tsi/asa testamens diti" (Berlyn, 1866), en sy vertaling van die Nuwe Testament "!Khub tsi hui-aob Yesub Christub dis" (Berlyn, 1866; hersien deur sy mede- Rynse sendeling Hermann Kreft van Bethanien). Hy voltooi ook later die Namavertaling van die Ou Testament wat baie jare deur die Britse en Buitelandse Bybelgenootskap agtergehou word. Eers na 1950 word dit aan die Rynse sendinggenootskap terugbesorg wat die uitgawe daarvan voorberei.

Tydens 'n verlofbesoek in 1871 handel hy nog 'n klein liederbundel in Nama af, benewens 'n uitgawe van die Psalms, "Kanis Psalmti dis" (Kaapstad, 1872) en 'n liturgie vir kerkgebruik, "Agendes Luther-//ei kerkib" ( Kaapstad, 1872). Sy grootste prestasie as kenner van die Namataal is egter sy woordeboek, "Wortschatz der Khoi-khoin (Namaqua-Hottentotten)" (Berlyn, 1889), wat met die ondersteuning van die Pruisiese Koninklike Akademie vir die Wetenskappe en onder beskerming van die Deutsche Kolonialgesellschaft uitgegee is. In hierdie leksikografiese publikasie (waarvan 'n tweede uitgawe in die 1960's of '70's verskyn het) is die ortografie van Khoekhoen vasgestel. Krönlein teken die suigklanke volgens die Lepsiusstelsel op, bepaal die skryfwyse van etimologiese lettergreepklanke en onderskei hier drie (laag, middel en hoë) toonhoogtes. Sy stelsel was beter as die skryfwyse van sy voorgangers soos J.H. Schmelen, H.C. Knudsen en Henry Tindall. Dit is vandag nog die standaardwerk op hierdie gebied, hoewel intussen geblyk het dat sy stelsel om nomina etimologies van werkwoorde af te lei, nie altyd steek hou nie en sy drie toonhoogtes nie al die betrokke klanke weergee nie. Daarbenewens ontbreek die uitdrukkings wat sedertdien in die woordeskat opgeneem is. Sy werk is inderdaad veel meer as 'n woordeboek en bevat in die sinne wat as voorbeelde ingesluit word, die onvervalste Namasegswyse soos dit uit die mond van sprekers opgeteken is as weerspieëling van die denkwyse en gevoelswaardes aan die woorde geheg.

As sendeling was hy 'n sterk persoonlikheid, en daarby 'n harde en voorbeeldige werker; hy probeer om sy gemeente van deelname aan die politiek te weerhou en om die groot aantal stamoorloë en rooftogte te verhinder. Hy keer na sy besoek aan Duitsland in 1867 terug as superintendent van die Rynse Sendinggenootskap in Namaland, 'n pos wat hy tot 1877 beklee, toe hy weens swak gesondheid en ter wille van gesinsomstandighede aftree en hom daarna op Stellenbosch vestig.

Gedurende dié jare kom hy baie in aanraking met die verskillende rondtrekkende Namastamme en Basters. As gevolg van sy onderhandelinge met die Namahoofman Cornelius//Oasib verkry hy vir die aanhangers van Kido Witbooi, in 1862 'n tuiste op Gibeon. Gedurende hierdie periode stig hy ook Swartmodder (Keetmanshoop) en wel op 14 April 1866. (Dit is genoem na die laaste groep van die Oorlamse stamme wat hy help, dié van die Rehoboth-Basters wat deur sy toedoen van die Berseba-Khoekhoen vir 'n tydperk van twee jaar (1868–70) weigrond gekry het.)

Krönlein belê die konferensie van Rynse sendelinge op Otjimbingwe in 1870, en neem enkele maande daarna deel aan die vredeskonferensie van Nama en Herero op Okahandja wat in September 1870 plaasvind. Saam met C. Hugo Hahn en andere, speel hy die rol van vredemaker wat die "ware vrede" (ook genoem die Vrede van Okahandja), die 10 jaar van vrede onder die stamme (1870–'80) sou inlui.

Sy stasie, Berseba, was 'n geografiese middelpunt waar baie politieke drade byeengekom het en Krönlein hou die leiding stewig vas. Toe die Kaapkolonie se afgesant W. Coates Palgrave in 1876 die land besoek, lei Krönlein die onderhandelinge met hom oor uitbreiding van die Kaapse gesag na Namaland. Enkele jare ná sy uittrede kom hy in 1882 weer na SWA om tevergeefs in opdrag van sy genootskap vrede onder die stamme te probeer bewerk in die fel stryd wat opnuut in 1880 uitgebreek het.

Op Stellenbosch neem Krönlein deel aan die opleiding van jong Rynse sendelinge in die Namataal en werk onverpoosd voort aan sy vertaling van die Ou Testament wat hy wel teen die einde van die jare tagtig voltooi het, maar waarvoor hy geen hersiener onder sy kollegas kon vind nie omdat hulle van 1880 tot die einde van die oorlog tussen die Duitse bewind en Hendrik Witbooi in 1894 kwalik hul pos lank kon verlaat. Krönlein sien sy lieflingsarbeid dus nooit in druk nie. Van sy gebedeboek, "//Goa-tsi !ui-tsi gei-tseti-// aegu/goreti", verskyn ná sy dood in 1905 'n uitgawe.

Intussen is Krönlein op 1 Januarie 1887 bevestig as eerste selfstandige leraar van die Duitse Evangelies-Lutherse gemeente van die St. Johannis-kerk op Wynberg, 'n gemeente wat van die Kaapstadse St. Martini-gemeente afgestig is. Hy beleef aanvanklik heelwat onvrede in die gemeente en wy veel aandag aan die bearbeiding van Duitse immigranteboere op die Kaapse Vlakte. Toe hy skielik aan die begin van 1892 aan longontsteking sterf, is in sy gemeente soveel tekens van vooruitgang dat al aan 'n vergroting van die kerkgebou gedink is.

Krönlein en sy eggenote wat hom oorleef het, lê begrawe in die ou begraafplaas van die Lutherse Kerk aan Wetton- en Prins Georgeweg in Wynberg. Portrette van hom berus in die argief van die Rynse Sendinggenootskap en daar is ’n afgedruk by Heinrich Vedder se "Am Lagerfeuer der andern" (Windhoek, 1942). In die St. Johannis-kerk, Wynberg is ter ere van Krönlein 'n marmerplaat aangebring, en die altaarbeeld met 'n voorstelling van die opstanding is ter ere van Krönlein in Berlyn aangekoop en aan hom toegewy.



</doc>
<doc id="109885" url="https://af.wikipedia.org/wiki?curid=109885" title="Orionides">
Orionides

Die Orionide is ’n aktiewe meteoorreën wat met Halley se Komeet verbind word. Hulle word so genoem omdat hul oënskynlike uitstralingspunt in die sterrebeeld Jagter (Orion) is, maar hulle kan oor ’n groot deel van die lug gesien word. Die Orionides is ’n jaarlikse reën wat sowat ’n week in laat Oktober duur. In sommige jare kan die hoogtepunt 50–70 meteore per uur oplewer.

Die oënskynlike uitstralingspunt van die Orionides is tussen die sterrebeelde Jagter en Maagd (in die suidoostelike lugruim net voor dagbreek, soos gesien vanuit die middel noorde).

E.C. Herrick het in 1839 en 1840 ’n meteoorbedrywigheid in die Oktober-naghemel waargeneem. A.S. Herschel het die eerste rekord aangeteken wat die volgende mateoorreën akkuraat voorspel het. Die oorsaak van die Orionides is die bekende Halley se Komeet wat in 1986 die laaste keer deur die binneste Sonnestelsel beweeg het in sy wentelbaan van 75 tot 76 jaar om die Son. Halley is ook verantwoordelik vir die Eta Aquariïdes, wat jaarliks in Mei voorkom.



</doc>
<doc id="109887" url="https://af.wikipedia.org/wiki?curid=109887" title="2016 Curriebekerkwalifisering">
2016 Curriebekerkwalifisering

Die 2016 Curriebekerkwalifiseringstoernooi is ’n rugbykompetisie wat in 2016 tussen provinsiale spanne in Suid-Afrika beslis word om te bepaal welke spanne in die 2016 Curriebeker sal speel. Die toernooi word tussen vyftien spanne gespeel tussen April en Julie. Nege van hierdie spanne sal aan die Premierafdeling deelneem terwyl die oorblywende ses om die Eerste Divisie-titel sal meeding.

Elke span in die kompetisie sal een wedstryd teen elk van die ander spanne speel in of ’n tuis- of ’n wegwedstryd. Spanne kry vier punte vir ’n oorwinning en twee punte vir ’n gelykopuitslag. Bonuspunte word toegeken indien ’n span vier of meer drieë in ’n wedstryd druk en ook vir die span indien die marge sewe of minder punte is. Spanne sal op ’n punteleër georden word volgens ligapunte en dan punteverskil.

Die ses hoofspanne wat by Superrugbykonsessies betrokke is – Blou Bulle, OP Kings, Vrystaat XV, Leeus XV, Haaie XV en Westelike Provinsie – sal outomaties vir die Premierafdeling kwalifiseer, saam met die drie spanne wat hoogste op die punteleer lê wat nie aan ’n konsessie verbonde is nie. Die oorblywende ses spanne sal in die Curriebeker Eerste Divisie speel. Punte sal nie van die kwalifiseringsfase na die ander toernooie oorgedra word nie.

Die volgende spanne neem deel:



</doc>
<doc id="109891" url="https://af.wikipedia.org/wiki?curid=109891" title="Berseba">
Berseba

Berseba is ’n nedersetting in die streek ǀǀKaras in die suide van Namibië. In vroeër jare was dit ook die hoofkwartier van die inboorlingkommissaris van Suidwes-Afrika, ’n sendingstasie en kommunale sentrum vir die inheemse bevolking van die Berseba-reservaat, wat deel was van die landdrosdistrik Keetmanshoop.

Eerw. Samuel Hahn van die Rynse Sendinggenootskap het die sendingstasie Berseba gestig op 17 Oktober 1850, agt jaar nadat die eerste Rynse sendelinge die land binnegekom het, aan die voet van die uitgestorwe vulkaan Brukkaros, sowat 100 km noordwes van Keetmanshoop. Eerw. J.G. Krönlein het Hahn in 1851 opgevolg en nagenoeg ’n kwarteeu hier gearbei. Laasgenoemde het Berseba sy naam gegee na aanleiding van Genesis 21:31: "Die plek word Berseba genoem, want daar het hulle twee 'n eed teenoor mekaar afgelê."

Die Berseba-inboorlinggebied was in 1885 die onderwerp van ’n verdrag tussen die Berseba-Namas en die Duitse koloniale regering. In 1923 is die grense van die Berseba-reservaat uitgevaardig, wat in 1970 was dit sowat 5 900 km².

Die eerste diamant in die huidige Namibië is in 1898 in die omgewing van Berseba ontdek en in 1900 en 1929 is hier na olie gesoek, maar nóg diamante nóg olie het tot noemenswaardige nywerheidsontwikkeling gelei. Die nedersetting gaan gebuk onder armoede, middelmisbruik en misdaad. Die plaaslike sekondêre skool, die privaat Ecumenical Community School, is in 2010 ongeskik om te dien as opvoedkundige instelling verklaar en is gevolglik gesluit.

In die plaaslikeregeringsverkiesing van 2015 het Swapo met 266 stemme drie setels in die plaaslike raad verower, die Demokratiese Turnhalle-alliansie met 200 stemme twee setels en die RDP met 45 stemme geen.




</doc>
<doc id="109893" url="https://af.wikipedia.org/wiki?curid=109893" title="Hilton Lobberts">
Hilton Lobberts

Hilton Lobberts (* 11 Junie 1968, Paarl) is ’n Suid-Afrikaanse rugbyspeler wat in die Superrugbyreeks vir die Cheetahs, en in die Curriebeker vir die Vrystaat Cheetahs op slot en flank speel.

Lobberts het sy rugbyloopbaan by die Boland Kavaliers begin en in 2004-2005 vir die Suid-Afrikaanse o/19-span gespeel en in 2005 vir die o/21-span. Daarvandaan is hy na Pretoria waar hy vir die Blou Bulle en die Bulls gespeel het. Terwyl hy by die Bulle betrokke was, in 2006-2007, het hy in twee toetse en twee toerwedstryde vir die Springbokke gespeel. Hy het ook in 2007 vir die Opkomende Springbokke in een wedstryd gespeel. Daarna is hy na Kaapstad waar hy vir die Stormers en Westelike Provinsie en as leenspeler vir die Boland Kavaliers gespeel het. Vir die 2012-2013-seisoen is Lobberts na Italië waar hy vir die klub San Donà gespeel het. Hierna het hy na Suid-Afrika teruggekeer en het hy hom by die Griekwas aangesluit. Terwyl hy in Kimberley was het hy in 2014 sy buiging vir die Cheetahs in die Superrugbykompetisie gemaak. Hy het daardie jaar in slegs een wedstryd gespeel maar het in 2016, nadat hy hom by die Vrystaat Cheetahs aangesluit het, meer gereeld speelkans gekry, veral na ’n besering van Boom Prinsloo.


</doc>
<doc id="109895" url="https://af.wikipedia.org/wiki?curid=109895" title="Sweep-kardinaal">
Sweep-kardinaal

Die Sweep-kardinaal ("Ostorhinchus flagelliferus") is 'n vis wat voorkom aan die ooskus van Afrika, vanaf die suide van Mosambiek tot by die noorde van KwaZulu-Natal. In Engels staan die vis bekend as die "Coachwhip cardinal".

Die vis word tot 13 cm lank. Die vis is geel-oranje van kleur en word ligter na die rugkant en na die stertvin. Daar is 'n klein swart kolletjie op die stertvin se basis maar dit kan soms afwesig wees by die volwasse visse. 'n Kenmerk van die vis is die verlengde stekels van die tweede dorsale vin asook die twee kort, blou, horisontale strepies bo en onder die oë.

Hulle leef in aflandige koraalriwwe in water wat 12 tot 30m diep is. Hulle is alleenlopers maar kom ook in klein groepies voor. Hulle word dikwels saam met die Korttand-kardinaal opgemerk.





</doc>
<doc id="109896" url="https://af.wikipedia.org/wiki?curid=109896" title="Tier Schoeman">
Tier Schoeman

Tier Schoeman (* 19 Desember 1992, Cradock) is ’n Suid-Afrikaanse rugbyspeler wat vir die in die Pro14-reeks, en vir die Vrystaat Cheetahs in die Curriebeker as losvoorspeler speel. 

Schoeman het in 2010 vir die Oostelike Provinsie Landelike Distrikte by die Cravenweek gespeel en daarna vir die OP Kings se o/19- (in 2011) en o/21-spanne (in 2012).

Hy is in 2013 in die seniorspan ingesluit vir die Vodacombekerkompetisie waar hy in sy eerste wedstryd teen die Grens Bulldogs ’n drie gedruk het.

In Junie 2014 is hy gekies in die beginspan vir die OP Kings wat teen Wallis in ’n toerwedstryd gespeel het. Hy het vir die duur van die wedstryd gespeel, wat die Kings met 12–34 verloor het.

Hy het sy Curriebekerdebuut in 2014 vir die Oostelike Provinsie gemaak teen die Blou Bulle op Loftus Versfeld. In 2015 het hy ’n driekuns aan drieë behaal vir die OP Kings in ’n Vodacombekerwedstryd teen die Grens Bulldogs in Oos-Londen.

Voor die aanvang van die 2016-seisoen het hy ’n kontrak met die Vrystaat Cheetahs onderteken, en hy het sy Superrugbydebuut vir die Cheetahs gemaak in hul eerste wedstryd teen die Jaguares.



</doc>
<doc id="109897" url="https://af.wikipedia.org/wiki?curid=109897" title="Hermann Kreft">
Hermann Kreft

Hermann Heinrich Kreft (Wallenbrück, Pruise, 7 Mei 1823 – Grootfontein, distrik Maltahöhe, Suidwes-Afrika, 3 Mei 1878) was ’n Rynse sendeling in Suidwes-Afrika. Hy het 'n belangrike bydrae gelewer tot die vertaling van die Nuwe Testament in die Namataal deur Johann Georg Krönlein se vertaling sorgvuldig te hersien.

Kreft was herbergier van beroep, maar nadat hy drie jaar as soldaat in die Pruisiese leër diens gedoen het, gaan hy op 1 Januarie 1848 na die Rynse Sendinginstituut in Barmen, Pruise. Ná voltooiing van sy onderwyskursus begin hy in Mei 1853 sy werk op Bethanien in Suidwes-Afrika. Hoewel hy nog nie 'n volwaardige sendeling was nie, boesem hy deur sy besliste optrede teen die Namakaptein David Christiaan soveel vertroue in dat hy in die loop van 1856 as sendeling georden word. Van 1853 tot 1858 het Uerieta Kazahendike vir Kreft huisgehou op Bethanien. Sy het op 25 Julie 1858, kort nadat sy by hier weg is, op Gross Barmen die eerste Herero-dopeling geword toe eerw. C.H. Hahn haar doop as Johanna.

Met die inwyding van 'n nuwe kerk op Bethanien op 26 Junie 1859 lyk dit asof eerw. Kreft se harde werk met sukses bekroon is. Ongelukkig raak Christiaan aan drank verslaaf en baie volg sy voorbeeld na. Die werk is verder belemmer deur die oorloë tussen die Nama en die Herero, die swaar droogtes en 'n sprinkaanplaag. Die inwoners van Bethanien en omgewing moes dikwels met hul vee trek. 'n Gedeelte van die gemeente was ook ontevrede met Christiaan en trek noordwaarts na Grootfontein in die distrik Maltahöhe. Kreft gaan om hulle oor te haal om terug te keer, maar word ernstig siek en sterf.

Kreft was die stamvader van die familie Kreft in Suid-Afrika. Ná die dood van sy eerste vrou, Julie Seringhaus, in 1861 trou hy met Magdalena Hatie. Een van sy seuns, Hermann Heinrich Gerhard Kreft (6 April 1855 – 11 Augustus 1927), het ook sendeling geword en waardevolle werk verrig, hoofsaaklik op Tulbagh.



</doc>
<doc id="109899" url="https://af.wikipedia.org/wiki?curid=109899" title="Rooibalk-kardinaal">
Rooibalk-kardinaal

Die Rooibalk-kardinaal ("Taeniamia fucata") is 'n vis en kom voor in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Redbarred cardinal".

Die vis wod tot 8 cm lank en is grys-silwer van kleur met verskeie, nou oranje bande wat vertikaal oor die lyf strek. Daar is ook 'n swart kol op die stertvin basis.

Die vis leef in die beskutte gedeeltes van aflandige riwwe in water wat 10 tot 60m diep is. Hulle vorm digte groepe naby grotte en ook vertakte korale. Die vis vreet soöplankton.





</doc>
<doc id="109903" url="https://af.wikipedia.org/wiki?curid=109903" title="Afrika-diaspora">
Afrika-diaspora

Afrika-diaspora verwys na die gemeenskappe regoor die wêreld wat ontstaan het uit die afstammelinge van die historiese verskuiwing van mense uit Afrika na meestal die Amerikas, Europa, Asië en die Midde-Ooste, maar ook na alle ander lande van die wêreld. Die uitdrukking diaspora is in besonder histories van toepassing op die mense van Wes- en Sentraal-Afrika wat tydens die Atlantiese slawehandel na die Amerikas verskeep is, waarvan die meeste in Brasilië beland het en die res in die Verenigde State van Amerika, en elders. Sommige navorsers identifiseer "vier sirkulatoriese fases" van migrasie uit Afrika.

Die term is ook onlangs gebruik in die Afrika-unie se definiëring van emigrasie uit Afrika. Die AU sien diaspora as volg:"[bestaande] uit mense van Afrika-oorsprong, wat buite die kontinent leef, ongeag hul burgerskap of nasionaliteit, en wat gewillig is om by te dra tot die ontwikkeling van die kontinent en die uitbou van die Afrika-unie." Sy grondwet verklaar dat hy (die Afrika-unie) "as 'n belangrike deel van ons kontinent, die Afrika-diaspora uitnooi aanmoedig om hul volle samewerking te bied en deel te word van die uitbou van die Afrika-unie."Die frase "Afrika-diaspora" het in die 1990's sy naam gekry, en in die 2000's stelselmatig 'n huishoudelike naam geword. Die term "diaspora" kom uit die konsep van die Joodse diaspora.

Die meeste van die Afrika-diaspora is regdeur Asië, Europa en die Amerikas versprei. Dit het begin met die Arabiese- en Atlantiese slawehandel. Die Arabiere het dit in die 8ste eeu begin toe slawe uit die sentrale en oostelike gebiede van die kontinent (waar hulle bekend gestaan het as die Zanj) gevang en op die markte van die Midde-Ooste en Oos-Asië verkoop is. Aan die begin van die 15de eeu het Europeërs begin om mense in Wes-Afrika te vang of te koop vir die Europese markte, maar die grootste aantal slawe is na die Amerikas verskeep. Die Atlantiese slawehandel is in die 19de eeu stopgesit, en die Arabiese slawehandel het teen die middel van die 20ste eeu tot 'n einde gekom. Die verspreiding van mense deur slawehandel verteenwoordig die grootste gedwonge migrasies in die geskiedenis van die mensdom. Die ekonomiese uitwerking op Afrika was verwoestend, aangesien geslagte van jongmense uit hul gemeenskappe weggevoer en die samelewing ontwrig is. Sommige gemeenskappe wat uit die nasate van Afrika-slawe gebore is, bestaan tot vandag toe nog in Europa en Asië. In ander gevalle het swartes met nie-swartes ondertrou en hul nasate skakel in by die plaaslike gemeenskappe.

Die samevloeiing van veelvoudige etniese groepe van oraloor in die wêreld het multi-etniese gemeenskappe in die Amerikas gevorm. In Sentraal- en Suid-Amerika is die meeste mense afkomstig van Europa, inheemse Amerikaners, en van Afrika-afkoms. In Brasilië, waar sedert 1888, byna die helfte van die bevolking afkomstig is van Afrika-slawe, verskil die karaktertrekke oor 'n breë spektrum. In die Verenigde State van Amerika was daar histories 'n groter Europese bevolking in verhouding met slawe uit Afrika, veral in die noordelike streke. Daar was aansienlike rasse-ondertrouery in die koloniale Virginië, en ander vorms van rasvermenging gedurende die tyd van slawerny en die jare na die Amerikaanse Burgeroorlog.

Sedert die begin van die Spaanse ontdekkingstogte en koloniale bedrywighede in die Amerikas, het Afrikane uit Afrika suid van die Sahara, beide as gewillige ontdekkingsreisigers en ook as onwillige dwangarbeiders deel hiervan geword. Juan Garrido was een so 'n Afrika-conquistador. Hy het die Atlantiese Oseaan in die 1510's as 'n vry man oorgevaar en aan die beleg van Tenochtitlan deelgeneem. Lank voor Christophorus Columbus se reise was daar al Afrikane in Asië en Europa teenwoordig. Afrikane het in die laat 20ste eeu in toenemende getalle begin om na Europa en die Amerikas te emigreer, en daarmee nuwe Afrika-diasporagemeenskappe gevestig wat nie verband gehou het met die slawehandel nie.

Die Afrika-unie definieer die Afrika-diaspora as mens van Afrika oorsprong wat buite die kontinent bly, ongeag hul burgerskap en nasionaliteit en wat gewillig is om by te dra tot die ontwikkeling van die kontinent en uitbou van die Afrika-unie.

Sowat vier miljoen slawe is tussen 1500 en 1900 uit Afrika na eilandplantasies in die Indiese Oseaan weggevoer, sowat agt miljoen is na lande in die Middellandse See, en sowat 11 miljoen slawe het die slawehandel na die Nuwe Wêreld oorleef. Hulle nasate is nou oor die aarde versprei, maar as gevolg van ondertrouery kan hulle nie noodwendig uitgeken word nie.

'n Lang rits van navorsers bevraagteken die konvensionele siening dat die Afrika-diaspora eenvoudig net die verspreiding van swart mense is. Vir hulle is dit 'n bevrydingsbeweging wat die uitwerking van rasse-onderskeiding teenstaan. Hulle huldig die houding dat Afrikane en hul nasate oorsee 'n stryd voer om die beheer oor hul eie lewens deur vrywillige migrasie, die handhawing van hul kultuur, en politieke opvattings en gebruike, terug te neem. Die navorsers impliseer ook dat daar 'n teenwoordigheid van weerstand met soortgelyke oogmerke by ander diaspora regdeur die wêreld bestaan.

Navorsing die afgelope paar dekades oor die Afrika-diaspora het in besonder belanggestel in die rolle wat swartes speel om nuwerwetsheid in hul lewenstyl te bring. Dié neiging druis ook in teen die tradisionele eurosentriese siening wat in geskiedenisboeke oorheers word met die opvatting dat Afrikane en sy diaspora primitiewe slagoffers van slawerny sonder enige historiese eiendom is. Volgens die geskiedkundige Patrick Manning het swart mense hard gewerk binne die magte wat die moderne wêreld geskep het.

Die ontslape kulturele en politieke teoretikus Richard Iton het voorgestel dat diaspora gesien moet word as 'n "kultuur van ontwrigting". Vir Iton is die tradisionele benadering tot die Afrika-diaspora dat daar gefokus moet word op die skeurings wat die Atlantiese slawehandel veroorsaak het, die begrippe van verspreiding, en die "siklus van behoud, verlossing, weiering en herwinning van Afrika". Die konvensionele raamwerk om diaspora te analiseer is, volgens Iton, gevaarlik aangesien dit aanvaar dat diaspora buite Afrika bestaan, wat terselfdertyd vir Afrika verloën en na dit verlang.

Afrika-diaspora bevolkings sluit die volgende in:

Afrika-nasate, saam met Europese- en inheemse Amerikaners se nasate, het bygedra tot die vestiging van Brasilië.

'n Outosomale genetiese navorsingstuk van 2015, wat ook die data van 25 ander navorsingstukke van 38 verskillende Brasiliaanse bevolkings ontleed het, het tot die gevolgtrekking gekom dat: Europese nasate 62% van die bevolking verteenwoordig, die Afrikane 17% en die inheemse Amerikaners 17%. Die Europese verteenwoordiging is die hoogste in Suid-Brasilië (77%), Afrika is die meeste in Noordoos-Brasilië (27%) en die inheemse Amerikaners is die beste verteenwoordig in Noord-Brasilië (32%).




</doc>
<doc id="109906" url="https://af.wikipedia.org/wiki?curid=109906" title="Koekedouwdam">
Koekedouwdam

Die Koekedouwdam naby Ceres, wat hoofsaaklik vir besproeiing gebruik word, se maksimum kapasitiet is 17 200 000 kubieke meter. Dit word deur die Koekedouwrivier gevoed.



</doc>
<doc id="109907" url="https://af.wikipedia.org/wiki?curid=109907" title="Stettynskloofdam">
Stettynskloofdam

Die Stettynskloofdam verskaf water aan Worcester en Rawsonville. Die dam word deur die Stettynskloof-rivier gevoed.



</doc>
<doc id="109908" url="https://af.wikipedia.org/wiki?curid=109908" title="Grootkloofdam">
Grootkloofdam

Die Grootkloofdam verskaf water aan De Doorns. Die dam is ongeveer 22 km vanaf Prince Alfred Hamlet in die Kaapse Wynlande geleë. Dit is in 1999 voltooi en word deur die Olifantsrivier gevoed. Die dam het 'n kapasiteit van 1400 kubieke meter en 'n oppervlakte van 12 hektaar. Die damwal is 28 meter hoog.



</doc>
<doc id="109909" url="https://af.wikipedia.org/wiki?curid=109909" title="2016 Chinese Grand Prix">
2016 Chinese Grand Prix

Die 2016 Formule Een Chinese Grand Prix is op 17 April 2016 op die Shanghai Internasionale Renbaan in China gehou. Dit was die derde wedren van die kampioenskapseisoen en is deur Nico Rosberg in sy Mercedes gewen.

Na afloop van kwalifisering in beide die Grands Prix van Australië en Bahrein was daar hewige kritiek op die nuwe kwalifiseringstelsel, waarin die stadigste jaer in elke sessie na 'n sekere tyd uitgeskakel word. Hierdie stelsel het egter gesorg dat daar in K2 en K3 aan die einde van die sessie niemand meer uitgeval het nie. Die opwinding wat die nuwe stelsel moes lewer, het toe nie plaasgevind nie.

Direk na afloop van kwalifisering in Australië het die spanne vergader en is daar op 20 Maart besluit om die FIA te versoek om terug te keer na die ou stelsel tydens die eersvolgende ren in Bahrein. 'n Paar dae later is egter bekend gemaak dat verskeie spanne nie akkoord wou gaan met die terugkeer na die ou stelsel nie. Hierna is die elimineringstelsel behou vir kwalifisering in Bahrein.

Na afloop van die rennaweek in Bahrein is daar weer beraadslaag oor hierdie stelsel. Op 7 April, die dag waarop daar besluit sou word of daar aanpassings moes kom aan die kwalifiseringstelsel, het alle Formule 1-spanne geëis om terug te keer na die kwalifiseringstelsel soos dit tot 2015 gebruik is. Later die dag is daar na oorleg besluit om wel terug te keer na die oorspronklike kwalifiseringsopset, en dit is daarna op 11 April deur die FIA bekragtig.

Die Mercedes-jaer Lewis Hamilton, wie in die vorige twee renne heelvoor weggespring het, ontvang 'n straf van vyf roosterposisies omdat sy motor se ratkas vervang moes word.


</doc>
<doc id="109929" url="https://af.wikipedia.org/wiki?curid=109929" title="Gaius Sallustius Crispus">
Gaius Sallustius Crispus

Gaius Sallustius Crispus ca. 86 v.C. Amiternum - 35 v.C. was 'n Romeinse politikus, generaal en skrywer.

Sallustius word in 52 v.C.volkstribuun en het waarskynlik P. Clodius Pulcher ondersteun wat deur T. Annius Milo, die Optimates se man, in 52 v.C. op die Via Appia vermoor is. In 50 v.C. word Sallustius self deur die Optimates uit die senaat verwyder. Hy kry in 49 v.C. onder Caesar die bevel oor 'n legioen. In 47 v.C. is hy "praetor" en probeer hy 'n opstand in Caesar se legioen te bedwing. Hy neem ook deel in Caesar se Africa-veldtogte, maar beëindig toe sy militêre loopbaan. Caesar maak hom die eerste goewerneur van die nuwe provinsie Africa Nova, die oostelike deel van Numidië. Hy het homself daar glo baie ryk gemaak en later het Caesar hom moet beskerm teen klagte oor dié gebeure. Hy het in Rome grond gekoop vir 'n landhuis in die beroemde "Horti Sallustiani", 'n park wat later die keiser se eiendom sou word. Ná Caesar se dood in 44 v.C. trek hy hom terug uit die politiek en word skrywer.

Hy is veral bekend as skrywer van boeke wat as bronne vir die geskiedkunde belangrik is: die "Bellum Iugurthinum", die "De Coniuratione Catilinae" en die "Historiae". In sy "Historiae" beskryf hy die gebeure in Rome van 78 tot 67 v.C.. Ongelukkig het daar net dele daarvan oorgebly. Die "Bellum Iugurthinum" gaan oor die oorlog met Jugurtha en die "De Coniuratione Catilinae" oor die sameswering van Catilina. 

Tacitus en Quintilianus het later sy werk gebruik en gewaardeer, maar Livius het dit ook bekritiseer. 


</doc>
<doc id="109931" url="https://af.wikipedia.org/wiki?curid=109931" title="Sallustius">
Sallustius



</doc>
<doc id="109933" url="https://af.wikipedia.org/wiki?curid=109933" title="Johann Schmelen">
Johann Schmelen

Johann Heinrich Schmelen (Kassebruch aan die Weser, naby Bremen, Duitsland, 7 Januarie 1777 – Komaggas, Namakwaland, Kaapkolonie, 26 Julie 1848) was sendeling van die Londense en Rynse Sendinggenootskap, kenner van die Namataal en pionierreisiger.

Naas Schmelen se baanbrekersreise in die uitgestrekte en onherbergsame Transgariep moet sy Bybelvertalings in die Namataal (waarvan die suig- en ander eienaardige klanke vir die vreemdeling raaiselagtig moet klink, moeilik in skrif aangegee kan word en hulle selfs minder daartoe leen om gedruk te word) as sy verdienstelikste prestasie gereken word.

Schmelen was die seun van welgestelde ouers wat hom 'n goeie skoolopleiding gegee het. Omdat hy afkerig was van krygsdiens, gaan hy in 1804 na Londen, waar hy onder die invloed kom van die pastor van die Duitse gemeente in Londen, dr. Steinkopf, en besluit om sendeling te word nadat hy met J.J. Kicherer en die bekeerde Khoikhoi, wat Kicherer na Londen gebring het, in aanraking gekom het.

Nadat hy dus besluit het om evangelieprediker te word, onderneem Schmelen op advies van Steinkopf om vier jaar aan eerw. Johann Jänicke se sendingseminarie in Berlyn te studeer, waarna hy deur die Londense Sendinggenootskap aanvaar en saam met twee volksgenote in 1811 na Suid-Afrika gestuur is om by die Namakwasending aan te sluit.

Aanvanklik is Schmelen op Pella gestasioneer saam met Christian Albrecht (1773?-1815) en reis heen en weer langs die suidelike oewer van die Oranjerivier om in aanraking te kom met groepe Khoikhoi wat daar met hul beeste rondswerf. In 1813 vra eerw. John Campbell hom om die monding van die Oranjerivier te gaan ondersoek as 'n moontlike basis vir proviandering en om 'n ontdekkingsreis deur Groot-Namakwaland en Damaraland te onderneem; dié opdrag voer Schmelen in 1814 uit en hy dring deur sover as Okahandja (eens Schmelenshoop genoem). Sy gewone vervoermiddel was 'n poenskop-os en 'n karos wat hy bedags as saal en snags as kombers gebruik het. Voorts het Schmelen 'n geweer by hom om hom teen wilde diere te beskerm en wild vir die pot te skiet. Op uitnodiging van die Namas stig hy in 1815 'n stasie ten suide van Klipfontein (later Bethanien), 90 km noord van die Oranjerivier, maar in 1822 word hy verplig om die stasie te ontruim. Die kliphuis wat Schmelen op daardie tydstip op Bethanien bou, is die eerste gebou in sy soort in Suidwes-Afrika en is later gerestoureer en tot historiese gedenkwaardigheid verklaar. Hy was ook die eerste wat 'n gedeelte van 'n wapad van Bethanien tot Angra Pequena (later Lüderitzbucht) oopgestel het.

Intussen vertrek hy in 1818 op reis na Kaapstad, en by sy terugkeer stig hy ten suide van die Oranjerivier by Besondermeid, 'n stasie wat hy Steinkopf noem na sy Londense geestelike vader. Drie pogings, in 1823, 1827 en 1828, om Bethanien opnuut in die lewe te roep, misluk weens onluste, droogtes en sprinkaanplae. Hy onderneem egter verdere verkenningsreise noordwaarts; in 1820 vergesel hy James Kitchingman en Barnabas Shaw na die Visrivier en verder na die Brukkarosberg, en in 1824–'25 gaan hy alleen op reis. Hy bereik Walvisbaai in sy soektog na 'n geskikte toevoerhawe vir moontlike toekomstige sendingstasies in die binneland. In hierdie streke bly hy 'n ruk lank en ontmoet die gedugte Oorlamse kaptein, Jonker Afrikaner, in die Auasberge ten weste van die huidige Rehoboth.

Aangesien Bethanien in puin gelê is, stig Schmelen in 1829 suid van die Oranje 'n stasie op Komaggas waar hy tot aan sy dood sou bly. Ná ongeveer sewe jaar, waartydens hy van vleis en melk lewe, nooit brood sien nie en velklere dra, besluit hy om in 1830 weer na Kaapstad te gaan. Hy erken dat hy in daardie lang tyd onder die Nama selfs sy moedertaal, Duits, vergeet het. Schmelen se genootskap moedig hom aan om sy kennis van die Namataal met die oog op die vertaling van die Bybel aan te wend. Hy doen 'n grondige kennis van die taal op omdat hy voor 1815 met 'n vrome Namavrou in die huwelik tree wat hom met sy vertaling van die vier Evangelies help. Hy hersien sy manuskrip weer eens en is toe op weg na Kaapstad om oor die druk daarvan toesig te hou.

Schmelen se vroegste vertalings in die Namataal (bewaar in die Grey-versameling van die SAOB, Kaapstad, as ongedateerde, eiehandig geskrewe manuskrip) is 'n vertaling van H. Wester se Nederlandse kategismus van die geskiedenis van die Ou en Nuwe Testament, waaraan hy 'n gesang toevoeg. Hierdie teks en die boek deur Schmelen met 'n byna soortgelyke inhoud wat in 1830 in Kaapstad deur William S. Bridekirk gedruk is ("Kwii Namatiigna kannis.- Namakoaandiis" [" 'n Namavraeboek vir Namakinders"], Kaapstad, 1830), is blykbaar die eerste waarin 'n praktiese poging aangewend is om die vier soorte suigklanke in die Namataal te onderskei.

Schmelen se leesboek in Nama vir kinders en volwassenes wat uittreksels uit die Skrif bevat, is in 1830 ook deur Bridekirk gepubliseer, en in 1831 verskyn Schmelen se boekie met 13 gesange in Nama. In dieselfde jaar publiseer Bridekirk ook Schmelen se vernaamste werk, die Evangelies, waarvoor hy die lang reis aangepak het met sy vrou wat hom met die proeflesing help: "Annoe kayn hoeaati haka kanniti" ("Die vier boeke van die heilige blye boodskap", Kaapstad, 1831). Om die een of ander rede, miskien weens 'n gebrek aan geskikte setsel, word slegs een van die suigklanke in hierdie Nama-uitgawe van die Evangelies aangegee (slegs die eiehandige eksemplaar in die Grey-versameling bevat al die suigklanke, soos op 2 Oktober 1840 deur Schmelen ingeskryf), en die teks kon dus nie maklik gelees word nie, nóg deur die Nama nóg deur ander sendelinge, wat later verkies om die vertaling van die Noorweër H.C. Knudsen te gebruik. Nietemin is Schmelen se vertaling die aanvoorwerk vir die Nama-Bybel wat ná 1938 deur Friedrich Pönnighaus voltooi en in 1967 in Kaapstad uitgegee is.

Sy vrou, wat hom tot aan haar einde help, sterf op die terugreis na Komaggas en laat hom agter met drie dogters wat almal hul skoolopleiding in Kaapstad ontvang, en 'n seun wat jonk sterf. Een dogter, Hanna, tree in 1842 in die huwelik met Franz Heinrich Kleinschmidt, die Rynse sendeling wat Schmelen 'n rukkie kom help het terwyl hy op Komaggas was. Die jongste dogter, Frederica, trou met C.J. Bam, broer van Schmelen se tweede vrou.

Kort daarna word Schmelen deur siekte gedwing om Kaapstad weer te besoek. Ná sy herstel trou hy in 1832 met Elisabeth Maria Bam (gedoop 29 Maart 1807 – oorlede 14 November 1848), die dogter van C.J. Bam van Kaapstad, en keer terug na sy stasie waar hy ondanks droogtes en die rondtrekkery van sy gemeentelede werk, die eerste huis met mure bou en die beoefening van die landbou aanmoedig. Teen 1838 voel hy verplig om die Rynse sendinggenootskap te versoek om Komaggas oor te neem; Kleinschmidt daag egter nie op voor Mei 1840 nie en Schmelen gaan na Windhoek en neem Charles Bam (1-1856), 'n broer van Schmelen se vrou wat later 'n Rynse kategis word, met hom saam. Daarna word Schmelen tydelik deur die jong sendelinge Brecher en Budler gehelp, maar sy opvolger, G.A. Weich, daag eers 'n paar maande voor Schmelen se dood op. Schmelen word begrawe in die klein begraafplaas op Komaggas, waar die grafsteen nog te sien is; sy vrou sterf binne vier maande ná hom en word ook daar begrawe.



</doc>
<doc id="109934" url="https://af.wikipedia.org/wiki?curid=109934" title="Guaraní (volk)">
Guaraní (volk)

Die Guaraní (Guaraní: "Guarani") is 'n etniese groep inheems aan Argentinië, Bolivië, Brasilië en Paraguay wat met die taal Guaraní verband hou. Die etniese groep omvat sowat 270 700 mense en hulle praat Guaraní, Portugees of Spaans as moedertaal. Dit is naas die Quechua, Aymara en Mapuche een van die grootste inheems etniese groepe in Suid-Amerika.

Die Guaraní se tradisionele strek in die hedendaagse Paraguay tussen die Río Uruguay en die Río Paraguay, Argentinië se Misiones-provinsie, Brasilië se suide asook dele van Uruguay en Bolivië. Die Guaraní was een van die eerste inheemse volke van Suid-Amerika wat met die Europeërs in kontak gekom het.


</doc>
<doc id="109939" url="https://af.wikipedia.org/wiki?curid=109939" title="Nitrogliserien">
Nitrogliserien

Nitrogliserien is 'n bekende plofstof, wat ook mediese toepassings het. Dit is 'n chemiese stof met die formule en is die drievoudige ester van gliserol met salpetersuur. 

Soos ander organiese nitrate kan nitogliserien vervaardig word uit gliserol met nitreersuur, 'n mengsel van salpeter- en swaelsuur:

Dit moet egter baie versigtig gebeur en die temperatuur moet beheer word om verder oksidasie van die alkohol te verhoed.

In 1864 het Alfred Nobel nitrogliserien as 'n plofstof, wat agt keer kragtiger is as buskruit, op die mark vrygestel. Hy het dit as die onstabiele vloeistof in sink vervoer wat tot groot probleme gelei het. In 1867 het hy patent aangevra vir 'n mengsel van nitrogliserien met diatoomaarde wat hy dinamiet genoem het. Dit het die produk veilig gemaak.


</doc>
<doc id="109940" url="https://af.wikipedia.org/wiki?curid=109940" title="Johannes Samuel Hahn">
Johannes Samuel Hahn

Johannes Samuel Hahn (Teutschenthal, by Halle, Duitsland, 12 Maart 1805 – Stellenbosch, Kaapkolonie 22 Julie 1883), was ’n Rynse baanbrekersendeling in Namaland, Suidwes-Afrika.

Hahn is as lekebroeder en landbouwerker opgelei in die Rynse Sendinginstituut in Elberfeld-Barmen en in 1834 na die stasie Ebenhaeser, waar ’n sendinggemeente in 1839 gestig vandag nog bestaan as die Verenigende Gereformeerde gemeente Ebenezer bestaan, aan die mond van die Olifantsrivier aan die Kaapse Weskus gestuur om daar veral die praktiese werk in verband met die opbou en ontwikkeling van 'n armsalige Khoikhoi-nedersetting te behartig. Hy verrig indrukwekkende pionierswerk in 'n troostelose wildernis, bou 'n kerk, twee woonhuise en skure, rig 'n windmeul en 'n pompstasie op, lê tuine en landerye aan, gee onderwys aan die Khoikhoi in landboumetodes en verbeter hul vee. Hy sloof hom egter tevergeefs af om die nedersetting deur landbou 'n bestendige bestaan in 'n droogtegeteisterde gebied te verseker.

Toe Hahn in 1848 as plaasvervanger van die Noorweegse sendeling Hans C. Knudsen na Bethanien ten noorde van die Oranjerivier verplaas word, was sy gesondheid reeds geknak. Omdat hy besef dat sendingwerk net in gevestigde gemeenskappe kan gedy, sit hy hier sy pogings voort om van swerwende Khoikhoi (Nama) gevestigde landbouers te maak, en lê op Kubis en Oas met die hulp van San in die rivierbedding landerye en tuine aan. 

Daarna is geskikte grond aan die voet van die Groot Brukkarosberg gevind en is vir die eerste keer in die geskiedenis van Suidwes-Afrika met twee ploeë grond omgeploeg. Sy lui kudde verwaarloos die landerye egter en sy mislukte pogings bewys afdoende dat die sendelinge 'n ander beleid sou moes volg om hul doel te bereik. Hahn word as sendeling georden en gee voortaan al sy aandag aan geestelike werk. By die wispelturige en trae volk van David Christiaan op Bethanien gee dit hom nogtans min voldoening. Die gemeentelede van Paul Goliat se Oorlamse volk op die naburige stasie Gulbrandsdalen toon daarenteen opregte belangstelling. 

Toe waterskaarste hulle dwing om weg te trek, stig Hahn in 1850 vir hulle by die Groot Brukkarosberg die stasie Berseba en vestig hom daar. Sy gestel is daarna nie meer opgewasse teen die ontberings en inspannings wat die lewe van 'n beenbrekersendeling meebring nie. Sy gedurige siekte gaan gepaard met die besef dat sy onvermoë om die moeilike Namataal te leer sy sendingwerk belemmer.

Hy aanvaar in 1851 sy emeritaat en keer in 1852 met sy gesin na Barmen terug. Daar dien hy die sending tot 1875 as rondreisende prediker. Hy keer daarna terug na Suid-Afrika en woon tot sy dood op Stellenbosch.

Hahn was getroud met Helene Langenbeck uit Barmen en hulle het sewe kinders gehad. Sy oudste seun, Johannes Hahn, was hoof van die Rynse sendingskool op Stellenbosch, 'n ander seun was J. Theophilus Hahn, handelaar, taalkundige en bibliotekaris, en die jongste seun was Paul D. Hahn, professor in die skeikunde aan die Suid-Afrikaanse Kollege in Kaapstad.



</doc>
<doc id="109941" url="https://af.wikipedia.org/wiki?curid=109941" title="Elberfeld">
Elberfeld

Elberfeld was tot met die vereniging daarvan met vier ander nedersettings, onder meer Barmen waar die hoofkantoor van die Rynse Sendinggenootskap was, as die huidige Wuppertal op 1 Augustus 1929 ’n stad in die ooste van die Rynland, Duitsland. Sedertdien is Elberfeld ’n stadsdeel van Wuppertal wat bestaan uit die voorstede Elberfeld, Elberfeld-Wes en Uellendahl-Katernberg. Sedert 1975 omvat hierdie stadsdeel ook enkele gebiede van die voormalige stad Neviges.


</doc>
<doc id="109942" url="https://af.wikipedia.org/wiki?curid=109942" title="Barmen">
Barmen

Barmen was tot die samesmelting van vier nedersettings, onder meer Elberfeld, op 1 Augustus 1929 as die huidige stad Wuppertal, 'n nywerheidstad in die ooste van die Rynland, Duitsland. Sedertdien beslaan Barmen die distrikte Barmen, Heckinghausen en Oberbarmen binne die stedelike gebied van Wuppertal. Die Wesfaliese nedersetting Langerfeld, 'n eerstydse gemeente in die distrik Schwelm, nou die oostelike deel van die Wuppertalse stadsdistrik Langerfeld-Beyenburg, is reeds in 1922 by die stad Barmen ingelyf; so ook verspreide dele van die Wesfaliese dorp Nächstebreck, eens deel van die stad Sprockhövel.

Barmen is van belang vir Suider-Afrika omdat dit die hoofkantoor was van die Rynse Sendinggenootskap waar sendelinge vir Suid- en Suidwes-Afrika aan die Rynse Sendinginstituut opgelei en vanhier uitgestuur is na die Kaapkolonie, Namaland en Hereroland.


</doc>
<doc id="109943" url="https://af.wikipedia.org/wiki?curid=109943" title="Westerenger">
Westerenger

Westerenger is ’n voormalige dorp en nou ’n stadsdeel van die stad Enger in die noordooste van die Duitse deelstaat Noordryn-Wesfale en in die distrik Herford. Die stadsdeel grens aan die stad Spenge en het op 31 Desember 2007 3 790 inwoners gehad, wat in die afgelope jaar toegeneem het vanweë die bou van nuwe woonbuurte. Westerenger is op 1 Januarie 1969 by Enger ingelyf.



</doc>
<doc id="109944" url="https://af.wikipedia.org/wiki?curid=109944" title="Jan Jonker Afrikaner">
Jan Jonker Afrikaner

Jan Jonker Afrikaner (Bethanie, Suidwes-Afrika, omstreeks 1820 – Tsaobis, Duits-Suidwes-Afrika, 10 Augustus 1889) was die sesde en laaste kaptein van die Oorlam-Afrikaner-stam in Suidwes-Afrika. Eers Hendrina Afrikaner het tussen 2004 en 2011 as Oorlamkaptein gedien.
Hy was die seun of broerskind van kaptein Jonker Afrikaner.


</doc>
<doc id="109946" url="https://af.wikipedia.org/wiki?curid=109946" title="Skerptand-kardinaal">
Skerptand-kardinaal

Die Skerptand-kardinaal ("Cheilodipterus quinquelineatus") is 'n vis wat voorkom in die Indiese-Stille Oseean gebied, die Rooisee en aan die ooskus van Afrika suidwaarts tot by die suide van Mosambiek. In Engels staan die vis bekend as die "Sharptooth cardinal".

Die vis word tot 12 cm lank en sy lyf is liggrys net vyf nou, swart horisontale strepe op die lyf van die snoet tot by die stertvinbasis. Die stertvinbasis is geel met 'n swart kol op.

Die vis leef in vlak koraalriwwe in water way 3 tot 30m diep is. Hulle vorm klein tot groot groepe en bly naby beskutting rondswem. Hulle vreet klein vissies en skaaldiere.





</doc>
<doc id="109949" url="https://af.wikipedia.org/wiki?curid=109949" title="Mosambiekse kardinaal">
Mosambiekse kardinaal

Die Mosambiekse kardinaal ("Taeniamia mozambiquensis") is 'n vis wat voorkom in die westelike Indiese Oseaan vanaf Zanzibar tot by sentraal KwaZulu-Natal. In Engels staan die vis bekend as die "Mozambique cardinalfish".

Die vis word tot 8 cm lank en is silwergrys met 'n pienk skynsel. Daar is twee horisontale, dowwe oranje strepe op die sye en 'n swart kol op die stertvinbasis.

Hulle leef in vlak koraal- en rotsriwwe in water wat 1 tot 15m diep is. Hulle bly in klein groepies naby grotte, skeure en onder lyste naby beskutting. Hulle vreet snags soöplankton.





</doc>
<doc id="109952" url="https://af.wikipedia.org/wiki?curid=109952" title="Swartspikkel-rubberlip">
Swartspikkel-rubberlip

Die Swartspikkel-rubberlip ("Plectorhinchus gaterinus") is 'n vis wat voorkom in die westelike Indiese Oseaan, die Rooisee en die Persiese Golf, die ooskus van Afrika suidwaarts tot by die suide van Mosambiek. In Engels staan die vis bekend as die "Blackspotted rubberlip".

Die vis word tot 45 cm lank en het 'n wit lyf met swart kolletjies op die sye en bokant. Die vinne is geel met swart kolletjies op die anale-, dorsale- en stertvinne. Die onvolwasse vissies het swart strepe op die kop en die lyf tot hulle 12 cm lank is, daarna verander dit in kolletjies.

Hulle leef in vlak koraalriwwe in water wat 3 tot 35m diep is. Hulle word gereeld in groepe gesien naby die koraal hellings. Die visse vreet bodem ongewerweldes.





</doc>
<doc id="109954" url="https://af.wikipedia.org/wiki?curid=109954" title="Balk-rubberlip">
Balk-rubberlip

Die Balk-rubberlip ("Plectorhinchus plagiodesmus") is 'n vis wat voorkom in die westelike Indiese Oseaan; aan die ooskus van Afrika vanaf Somalië suidwaarts tot by die noorde van KwaZulu-Natal asook Madagaskar. In Engels staan die vis bekend as die "Barred rubberlip".

Die vis word tot 90 cm lank en is een van die grootste visse van die rubberlip familie. Die vis is donkergrys tot bruin van kleur. Daar is breë swart en oranje vertikale strepe oor die lyf. Die lippe is groot en geel of oranje. Die oranje strepe verdwyn met tyd.

Die visse leef in tropiese strandmere, wortelboom areas en aflandige koraalriwwe in water wat 2 tot 25m diep is. Hulle is alleenlopers maar kan ook in klein groepies voorkom. Die vis vreet klein vissies en bodem ongewerweldes gedurende die dag.





</doc>
<doc id="109956" url="https://af.wikipedia.org/wiki?curid=109956" title="Draakvrug">
Draakvrug

'n Draakvrug of pitaja is die vrug van verskeie spesies kaktusse in die genus "Hylocereus". Die vrug is helderpienk met stekelrige skubbe, wat tot die naam aanleiding gee. Dit is inheems aan Sentraal- en Suid-Amerika, maar word ook in Asië en Noord-Australië verbou. In Suid-Afrika word draakvrugte soms by winkels en markte aangetref, hoewel dit nie geredelik beskikbaar is nie.

Draakvrugte het 'n romerige, wit vlees vol klein, swart pitjies soos sesamsaad. Daar is ook kultivars met pienk vlees of ’n geel skil. Hierdie vrug het 'n ligte soet smaak, wat verbeter as dit koud geëet word. Die tekstuur daarvan is tussen dié van 'n kiwivrug en 'n appel.

Die plant is 'n epifitiese slingerplant, wat beteken dat dit in ’n nie-parasitiese toestand op ander plante, of teen ’n stellasie of gebou groei. Soos ander kaktusse kan die plant deur sade of steggies gekweek word. Dit het geurige, wit blomme wat slegs in die nag oopgaan en meestal deur motte of vlermuise bestuif word. Soggens verwelk die blomme. Sowat 40 dae nadat die plant geblom het, begin die vrugte vorm. Dit kan tussen vyf en ses oeste per jaar lewer.

Draakvrugte is ryk aan vitamien C, vesel, fosfor en kalsium, asook antioksidante. Die blomme kan ook geëet of as ’n tee getrek word.

Voedingswaarde per 100 gram:

Drie spesies draakvrugte word op kommersiële basis vir hul vrugte verbou:


</doc>
<doc id="109958" url="https://af.wikipedia.org/wiki?curid=109958" title="Hans Christian Knudsen">
Hans Christian Knudsen

Hans Christian Knudsen (Bergen, Noorweë, 18 Maart 1816 – Hatfjelddalen, Noorweë, 4 Mei 1863) was ’n Rynse baanbrekersendeling, navorser van die Namataal en kunsskilder.

Knudsen was die seun van Frederik Thomas Knudsen en Annelis Johanne Marie Lie. Ná voltooiing van sy opleiding as kunsskilder en litograaf aan die kunsskool in Bergen voel hy hom op 'n sendingfees wat hy tydens 'n wandeltog deur die Rynland (Duitsland) bywoon, geroepe om sendeling te word. Hy sluit in 1836 aan by die Rynse Sendinggenootskap in Elberfeld-Barmen en word ná voltooiing van die sendingkursus in 1841 na Suidwes-Afrika gestuur om op die stasie Bethanien die vroeëre werk van J.H. Schmelen voort te sit.

Ná 'n kort verblyf by Schmelen op Komaggas in Namakwaland (destyds Klein-Namakwaland genoem) aanvaar hy sy werk in November 1842 en kry aanvanklik 'n groot toeloop van heidene omdat sy emosionele verkondiging van die evangelie 'n sterk indruk maak op die Khoikhoi (Nama) wat maklik bewoë word. Sonder stelselmatige onderwysing doop hy hulle ná enkele maande en in 1847 tel sy gemeente al 760 lede.

Ondanks die feit dat hy die Namataal nog nie magtig was nie en net deur 'n tolk met hulle kon praat, wek hy deur sy innemende geaardheid hul vertroue in so 'n mate dat hy versoek word om 'n wetboek vir die stam op te stel omdat die mondelinge oorlewering van reg en sedes onvoldoende was vir 'n doeltreffende organisasie van die stam en hulle die regspraak nie langer aan die willekeur van die hoofman wou oorlaat nie. Knudsen voldoen aan die versoek en sy wetboek word in Oktober 1848 as stamwet aanvaar. Ook die Namastamme op Berseba en Rehoboth aanvaar dié wetboek, met wysigings wat hulle nodig geag het. Hoewel dit mettertyd geblyk het dat sommige bepalings onuitvoerbaar was, het die hoofbepalings tot vandag toe geldig gebly en bygedra tot die samewerking van die drie stamme en 'n grondslag vir hul verdere kulturele ontwikkeling geword.

Intussen bereis Knudsen saam met eerw. C. Hugo Hahn die gebied van die stamme van Bethanien en Berseba en berig daaroor in dagboeke en verslae. Omdat fotografie destyds nog in Suid-Afrika haas onbekend was, teken en skilder Knudsen bekende hoofmanne, tipiese tonele en ook 'n aantal Herero in Windhoek. Daardeur word hy die eerste Europese kunstenaar wat in Suidwes-Afrika gevestig was. Sy werke is, behoudens enkele voorbeelde, na die Sendinginstituut in Barmen gestuur, waar dit in sendingtydskrifte verskyn het en tans in die sendingargief bewaar word. Die enigste voorbeelde van K. se kuns wat daar in Suid-Afrika aanwesig is, is twee portrette van Khoikhoi in besit van die Universiteit Stellenbosch.

Knudsen se dagboeke toon dat hy dadelik met 'n deeglike studie van die Namataal, van die leefwyse, sedes en gebruike van Nama, Damara (Herero) en San begin het. Sy belangwekkende bevindings verskil in sommige opsigte van dié van die ontdekkingsreisiger sir James Alexander en is veral in sy dagboeke van die jare 1844–'45 opgeteken. Hy spreek onder meer die sienswyse uit dat die Nama afstammelinge van Israeliete was.

Die onbetroubaarheid en die trekgewoontes van sy gemeentelede besorg Knudsen baie teleurstellings en bekommernis; daarenteen aanvaar die stam Oorlamse Khoikhoi van Paul Goliath sy geestelike leiding so gretig dat hy in sy gebied in 1843 die stasie Gulbrandsdalen vir hulle stig, 'n naam wat hy kies omdat hierdie gebied hom laat dink het aan die landstreek in sy eie vaderland.

Op Bethanien het Knudsen die kliphuisie in 1842 herbou wat Johann Schmelen in 1814 gebou en bewoon het tot sy vertrek in 1834 bewoon het, maar wat tussen Schmelen se vertrek en Knudsen se koms afgebrand het. Ná die huisie word steeds as Schmelen-huis verwys, die oudste bestaande klipgebou in Namibië en die tweede wat Europeërs in die land opgerig het. Die eerste, wat die Wesleyaanse sendelinge in 1806 op Warmbad gebou het, het Jager Afrikaner, die vader van Jonker Afrikaner, vernietig.

Knudsen gaan in Junie 1847 met verlof na Europa om in Duitsland op sendingfeeste van sy werk te vertel en die relaas van die bekeringswerk wat hy verrig het, word daarna gepubliseer ("Gross-Namaqualand", Barmen, 1848). In Bergen tree hy tydens sy besoek in die huwelik met Elise Christiansen.

By sy terugkeer in 1849 na Bethanien stel hy vas dat sy gemeentelede weer in heidense gewoontes verval het en onder die invloed van Jonker Afrikaner aan die rooftogte teen die Herero deelgeneem het. Hy toon sy afkeuring van die plundertogte deur as tugmaatreël geen dienste te hou nie, en word deur die hoof uit Bethanien verban.

Bitter teleurgesteld vertoef Knudsen vervolgens op stasies in Noord-Kaapland tot hy in 1852 op Tulbagh geplaas word. Hy kon hom daar moeilik aanpas; sy vrou het geestelik versteurd geraak en Knudsen lê in 1854 in wanhoop sy bediening neer om na Noorweë terug te keer. Daar is sy vrou in 'n gestig oorlede terwyl hy as rondreisende evangelieprediker 'n armsalige bestaan gevind het, tot hy op 'n voetreis oor die berge in die winter omgekom het. Sy twee seuns is deur familie aangeneem en opgevoed.

Knudsen se eerste publikasie was "Nama A.B.Z. kannis" (Kaapstad, 1845), 'n klein spel-en-leesboek met woordelyste, 'n Engelse vertaling, 'n gedeelte van die kategismus, die Tien Gebooie en ander Skrifgedeeltes. Ongeveer dieselfde tyd verskyn van hom ook in Kaapstad 'n "spellingbladsy" in die Namataal. Van albei is eksemplare in die Grey-versameling in die Suid-Afrikaanse Openbare Biblioteek in Kaapstad te sien, met handskrif-aantekeninge oor die uitspraak. In dieselfde versameling word bewaar Knudsen se handskrifte "Südafrica: Das Hottentot-Volk: Notizzen", "Stoff zu einer Grammatik in der Namaquasprache" en "Namaquasprache". Hierdie stukke bevat gegewens oor die aardrykskunde en etnografie van Groot-Namaland, en ook aansienlike materiaal vir 'n grammatika van die Namataal.

Saam met Knudsen se vertaling van die Lukas-evangelie is van sy twee Kaapstadse publikasies grootliks gebruik gemaak deur die sendingingspekteur J.C. Wallman van Barmen vir sy "Vocabular der Namaqua Sprache nebst einem Abrise der Formenlehre derselben" (Barmen, 1854). So deeglik het hy binne enkele jare die Namataal beheers dat hy die Lukas-evangelie daarin met die hulp van twee Namatolke kon vertaal en in Kaapstad in 1846 laat publiseer in 'n uitgawe wat ook gesange bevat. Hoewel hy ortografies effens afgewyk het van sy eerste publikasies, was hierdie vertaling van so 'n hoë gehalte en so noukeurig vir die pers versorg dat daar byna geen drukfoute in voorkom nie, en W.H.I. Bleek dit in 1858 kon beskryf as "tot nou toe die betroubaarste en beste bron van kennis van die Hottentottaal". Hoewel ietwat onsoepel, was dit akkuraat en idiomaties.

Dis ironies dat Knudsen se gemeentelede en die opperhoof David Christiaan die onderwys van hul kinders in hul moedertaal verbied het en besluit het om net Nederlands in die skool van Knudsen toe te laat omdat die wit mense en Oorlamse Khoikhoi dit gepraat het.

Hy was 'n verfynde en sensitiewe kunstenaar en gebore navorser. Daarby was hy besiel met 'n voorbeeldige geloofsywer en het dikwels onder die grootste ontberings onvermoeid sy rondtrekkende gemeentelede opgesoek. Hy was egter ook so temperamenteel, impulsief en gevoelig dat hy op die duur die aanslag van teleur-stellings nie kon weerstaan nie. Dit het hom waarskynlik aan die praktiese aanleg en nugterheid ontbreek wat vir 'n pioniersendeling onontbeerlik is.




</doc>
<doc id="109960" url="https://af.wikipedia.org/wiki?curid=109960" title="Blougespikkelde tamarin">
Blougespikkelde tamarin

Die Blougespikkelde tamarin ("Anampses caeruleopunctatus") is 'n vis wat voorkom in die Stille Oseaan, die Indiese Oseaan, die Rooisee, Oman en die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Bluespotted tamarin".

Die vis word tot 42 cm lank. Aanvanklik is die onvolwasse vis en die volwasse wyfies oranje-bruin met horisontale rye klein, blou kolletjie smet blou rante op die lyf en vinne. Daar is blou strepe met dun donker rante op die kop; partykeer straal hulle uit vanaf die oë. Die volwasse visse is blou-groen met 'n olyf-groen kop en 'n kenmerkende ligte groen breë streep oor die voorste gedeelte van die lyf. Die klein onvolwasse vissies is lig olyf of bruin kleurig.

Die jong vissies maak seegras na deur daarmee saam te dryf, daarom staan hulle ook bekend as die "graslipvis". Die vis leef in rotsagtige kus areas en aflandige riwwe in water wat 1 tot 30m diep is, hulle verkies vlakker riwwe waar die water meer onstuimig is. Hulle is alleenlopers, soms kom hulle in pare voor en selfs klein groepies, dan is daar gewoonlik 'n volwasse mannetjie naby. Die vis begraaf homself in die sand gedurende die nag vir veiligheids redes of selfs in die dag as dit bedreigd word. Die vis is energiek en is gedurigdeur op soek na wurms en klein ongewerweldes.





</doc>
<doc id="109961" url="https://af.wikipedia.org/wiki?curid=109961" title="Quechua (volk)">
Quechua (volk)

Die Quechua (Quechua: "Qhichwa runa") is 'n kollektiewe term vir die inheemse etniese groepe van Suid-Amerika wat Quechua as moedertaal praat. Quechua word deur tussen 10 en 11 miljoen mense in die Andesstreek van Argentinië, Bolivië, Ecuador en Peru gepraat. Die Quechua het nooit of 'n skaars kollektiewe identiteit ontwikkel, omdat die verskeie Quechua-variëteite onderling moeilik verstaanbaar is.

Quechua was die amptelike taal van die uitgestrekte Inka-ryk en die uitbreiding van dié taal het met die uitbreiding van dié ryk gepaard gegaan. Sommige inheemse etniese groepe, soos die Chanca, die Huanca en die Cañari, het reeds voor die uitbreiding van die Inka-ryk 'n Quechua-variëteit gepraat. Hulle was vyande van die Inka-ryk en het die ryk se uitbreiding teengestaan. Tydens die Spaanse verowering van die Inka-ryk het hulle die Spanjaarde teen die Inka-ryk ondersteun.


</doc>
<doc id="109964" url="https://af.wikipedia.org/wiki?curid=109964" title="Marda Vanne">
Marda Vanne

Marda Vanne was die verhoognaam van die professionele Suid-Afrikaansgebore aktrise en regisseur Scrappy van Hulsteyn.

Margaretha Wilhelmina (noemnaam Scrappy) van Hulsteyn is op 27 September 1896 in Johannesburg of Pretoria gebore. Sy was die dogter van sir Willem van Hulsteijn, 'n Nederlandse immigrant, en sy eerste vrou Margaretha Pronk. Willem was aanvanklik boekhouer en later prokureur in die ZAR, regsadviseur vir lord Alfred Milner en Corner House en nog later politikus in die Unie van Suid-Afrika. Margaretha Pronk was die dogter van 'n Nederlandse dokter in Transvaal. Scrappy het haar koppigheid van albei haar ouers geërf. As kind was sy getuie van ernstige gesinsgeweld en dit het 'n invloed op haar karakter gehad. Ná die soveelste voorval is haar ma aan 'n rolstoel gekluister; daarom was Scrappy jare lank van haar vader vervreem. Sy was mooi en talentvol. 

Isaac Rosenberg, 'n Engelse digter wat bekend geraak het om sy oorlogsgedigte, was in 1918 in Kaapstad en het op Scrappy verlief geraak. Hy het 'n bekende potloodskets van haar gemaak en sy was die inpsirasie vir van sy liefdesgedigte. Die bekendste daarvan is “If you are fire, and I am fire”. Ook was sy goed bevriend met Alec Waugh, die broer van die Engelse skrywer Evelyn Waugh en met die Britse akteur John Gielgud. Ná 'n kortstondige huwelik van slegs enkele maande in 1924 met J.G. Strijdom, Suid-Afrikaanse eerste minister van 1954 tot sy dood in 1958, het sy haar toneelloopbaan hervat. Hy is daarna getroud met Susan de Klerk, die dogter van 'n Gereformeerde predikant en tante van F.W. de Klerk, Suid-Afrika se staatspresident van 1989 tot 1994. 

Scrappy het talle verhoudings met mans gehad, maar was gelukkiger in die geselskap van vroue. Van 1926 tot haar dood was haar lewensmaat die Britse aktrise Gwen Ffrangcon-Davies. Alhoewel sy op Davies verlief was, was haar aard promisku, en dit het nie net vir haarself probleme geskep nie, maar ook ontsteltenis by haar vriende en Davies. Scrappy was 'n toegewyde brief- en dagboekskrywer. In 1965 het sy Britse burgerskap aanvaar en is vyf jaar later, op 27 April 1970, aan kanker oorlede. Sy is begrawe in die Gunnersbury Cemetery in Londen.

As tiener het Scrappy al in toneelwerk belang. Waarskynlik as 'n uitvlugting van die situasie in haar ouerhuis. Teen haar ouers se sin word sy egter 'n aktrise. Tydens die Eerste Wêreldoorlog het sy in Kaapstad aan vermaaklikheidsprogramme vir die soldate deelgeneem. Aanvanklik tree sy op as Scrappy van Hulsteyn, maar in later jare van die oorlog as Margaretha van Hulsteyn. In 1917 volg sy in Londen klasse in spraak en drama.

In die twintig jaar tussen die wêreldoorloë studeer Scrappy van Hulsteyn aan die Central School of Dramatic Art in Londen. Hier het sy ook die verhoognaam Marda Vanne aangeneem. Haar eerste optrede was op 30 Mei 1921 in die Ambassador Teater in die stuk IF. Daarna ook in Easy Virtue, 'n stuk deur Noël Coward en geregisseer deur Basil Dean en opgevoer in Broadway (New York). In hierdie periode ontwikkel sy 'n suksesvolle loopbaan in West End (Londen) deur die verskeie hoof- en byrolle wat sy vertolk. 'n Bekende stuk waarin sy in 1939 optree, is Passion, Poison and Petrification. Strange Boarders was die eerste speelfilm waarin sy te sien was. In hierdie tydperk werk sy ook vir die BBC.

Tussen 1940 en 1946 is Marda Vanne en haar lewensmaat Davies in Suid-Afrika omdat die oorlogsomstandighede dit vir hulle moeilik gemaak het om in Londen te werk. In Pretoria snoer hulle die progressiewe kollegas saam vir produksies aangebied deur African Consolidated Theatres. Deur Vanne en Davies se onuitputlike inisiatief en energie vind daar 'n herlewing in die Suid-Afrikaanse teater plaas. Saam met Siegfried Mynhardt tree Vanne in 1941 op in die Afrikaanse vertaling van Madmoiselle. Vanne en Davies tree in 1945 in Kaapstad in The Merry Wives of Windsor op. Saam vorm Vanne en Davies 'n geselskap en tree in klassieke en moderne toneelstukke wyd in die platteland op. Vanne gee lesings, skryf artikels en beoordeel by kunswedstryde. Na verskeie optredes, o.a. in die Homeyr Teater in Kaapstad, en as regisseurs van ander stukke, keer beide Vanne en Davies na die oorlog na Engeland terug.

In hierdie periode tot haar dood werk Vanne in Engeland en Suid-Afrika. In Suid-Afrika doen sy meestal toneelwerk en in Londen werk sy meer aan films en aan TV-reekse, soos Vanity Fair, Middlemarch en Our Mutual Friend vir die BBC. Vanne en Davies help in Suid-Afrika met die stigting van die Nasionale Teaterorganisasie (NTO) en beide is lid van die eerste beheerraad en Vanne word as die NTO se artistieke adviseur aangestel. In 1949 regisseer Vanne die stuk Die Wewenaar se Vrou wat in die Volksteater in Pretoria opgevoer is. Die volgende jaar regisseer sy vir die NTO die stuk "Oupa Brompie", 'n vertaling van Grumpy deur Horace Hodges en T.S. Wigmey. Tydens die van Riebeeck-fees in April 1952 was sy regisseuse van "The dam" deur Guy Butler, haar eerste produksie vir die NTO van 'n inheemse Engelse Suid-Afrikaanse toneelstuk. Haar laaste optrede in Suid-Afrika was in 1961 vir die NTO in "A Touch of the Poet" deur Eugene O'Neill. In 1965 tree sy nog vir oulaas in Londen op in G. Bernard Shaw se stuk "Man and superman".



</doc>
<doc id="109965" url="https://af.wikipedia.org/wiki?curid=109965" title="Mercedes F1 W07 Hybrid">
Mercedes F1 W07 Hybrid

Die Mercedes F1 W07 Hybrid is die Formule Een renmotors van die Mercedes AMG Petronas F1-span vir die Formule Eenwêreldkampioenskap in 2016. Dit is die agtste Mercedes Formule Eenmotor. 

Die F1 W07 Hybrid is op 19 Februarie 2016 amptelik vrygestel op die Silverstone-renbaan tydens 'n promosie-geleentheid, waartydens beide bestuurders 'n paar rondtes met die motor gery het. Amptelik is die motor op 21 Februarie onthul met die plasing van foto's op die internet en die volgende dag is daar ook 'n amptelike tentoonstelling gehou by die Barcelona-Catalunya-renbaan, vlak voor die begin van die wintertoetse. 

Die renmotor word, net soos die vorige drie seisoene, geloods deur die huidige wêreldkampioen Lewis Hamilton en verlede jaar se tweede geplaasde Nico Rosberg.

Die F1 W07 Hybrid word aangedryf deur 'n Mercedes-Benz PU106C Hybrid, 'n 1,6 liter-V6-enjin met 'n turbo-aanjaer.


</doc>
