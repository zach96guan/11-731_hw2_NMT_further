<doc id="109967" url="https://af.wikipedia.org/wiki?curid=109967" title="Gottlieb Viehe">
Gottlieb Viehe

Friedrich Wilhelm Gottlieb Viehe (Mennighüffen, nou deel van die stad Löhne, Ravensberg, Duitsland, 27 Maart 1839 – Okahandja, Suidwes-Afrika, 15 Januarie 1901) was ’n Rynse sendeling en kenner van die Hererotaal. Hy het gearbei op Otjimbingwe (1867–'70), Omaruru (1870–'87), weer op Otjimbingwe (1889–'90) en van tie tot sy dood op Okahandja.

Viehe het sy jeugjare van 1844 tot 1861 deurgebring in die Amerikaanse deelstaat Indiana, waarheen sy ouers geëmigreer het. Hy keer na Duitsland terug en word in Barmen as sendeling opgelei aan die Rynse Sendinginstituut. Op 16 Augustus 1866 lê hy sy eksamen af, word op 17 Oktober tot sendeling georden en in Desember deur die Rynse Sendinggenootskap na Suidwes-Afrika gestuur. 

In Mei 1867 begin Viehe sy loopbaan op Otjimbingwe, waar hy C.H. Hahn aan die opleidingskool die Augustineum bystaan en Herero aanleer. Op 17 Junie 1869 trou hy op Otjimbingwe met Minette Vogt van Gütersloh. Uit dié huwelik is drie kinders gebore: Heinrich (7 Mei 1872), Gottlieb (25 Desember 1874) en Dorothee (13 Junie 1876). 

In 1870 stig Viehe Okozondje (Omaruru) waar Herero van Otjimbingwe en ander van Otjikango (Gross Barmen) hul in 1868 gevestig het, terwyl die Bergdamara wat eers daar was, na Okombahe moes padgee. Omaruru het 'n sentrum vir baie Europese handelaars en jagters geword, soos A.W. Eriksson. Viehe het hier ook 'n skool vir die Herero gestig, maar die een wat hy vir wit en bruin kinders gestig het, sluit ná ses maande. Nadat Manasse Tjasseseta hom in die Hereroskool kom bystaan het, open Viehe in 1871 'n skooltjie vir agt Sweedse kinders en gee ook lesse in Engels. Sy aandklasse vir seuns en jong mans duur nie lank nie. 

Hy preek vir die heidene en elke Sondag is daar 'n diens vir die Herero en een vir die wit bewoners. Die aande wy hy aan studie. Op Omaruru bou Viehe 'n huis en 'n kerk wat in 1874 ingewy word. 

Hy gaan in 1887 met verlof na Duitsland en toe hy in 1889 terugkeer, neem hy die Augustineum oor en verskuif dit na Okahandja, waar hy op 14 April 1890 met 12 leerlinge aankom. Hy bou ook 'n huis vir die Augustineum, wat op 14 November 1890 ingewy is. Tot sy dood was hy die praeses van die Rynse Sending onder die Herero.

Viehe het hom nie net aan die sending gewy nie, maar stel ook belang in reservaat- en landsprobleme en onderhandel met die Duitse owerheid daaroor. Oor die toekoms van die reservate het Viehe opvattings gehad wat nie met dié van die owerheid gestrook het nie. Hy het byvoorbeeld gemeen dat die sentraal liggende sendingstasies soos Okahandja die sentra van die inboorlinge moet word, terwyl die beleid van die Duitse regering daarop gerig was om die inheemse bevolking na die periferie uit te stoot. Kmdt. Theodor Leutwein, bevelvoerder van die Schutztruppe vanaf 1894, het Viehe per geleentheid daarvan beskuldig dat hy die inboorlinge te toegeeflik behandel.

Viehe was 'n ywerige student en 'n kenner van Herero. Van hom verskyn "Some customs ot the Ovaherero" met 'n voorwoord van W.C. Palgrave in die eerste uitgawe van die "Folk-Lore Journal" (Januarie 1879). Onder sy publikasies tel onder meer die tweede druk van P.H. Brincker se gesangboek "Omaimburiro oozombongo zovaherero puna Okatechismium katiti" (Bielefeld, 1895); "Grammatik des Otjiherero nebst Wörterbuch" ("Lehrbücher des Seminars für orientalischen Sprachen zu Berlin"), deel 16 (Stuttgart, 1897); "Omambo Uomahihamisiro nongokero ja Muhona Jesus Christus" (oor die lydensgeskiedenis) (Kaapstad, s.j.); en "Omaitonge uokutjanga nonkulesa otjiherero la" ('n spelboekie) (Gütersloh, s.j.). 

Viehe het ook P.H. Brincker en C.G. Büttner met die vertaling van die Nuwe Testament in Herero. Volgens McKiernan en H. Schinz, was Viehe 'n besonder aansienlike en opgewekte mens. 'n Portret van hom, saam met sy eerste kwekelinge, verskyn in J. Baumann se werk "Van sending tot kerk (125 jaar Rynse sendingwerk in Suidwes-Afrika, 1842–1967)" (Karibib, 1967). Daar is ook portrette van hom in A. Schreiber se "Fünf Monate in Süd-Afrika" (Barmen, 1894) en T. Spiecker se "Er führt mich auf rechter Strasse" (Gütersloh, 1903).

Aldus die "Suid-Afrikaanse Biografiese Woordeboek" het Minette Viehe ná haar man se dood in 1901 met sy sendingwerk voortgegaan en so die eerste "sendingsuster" in Suidwes-Afrika geword, maar volgens die inskripsie op haar grafsteen in Okahandja se Rynse sendingbegraafplaas, is sy op 13 Desember 1894 oorlede, sewe jaar voor haar man.




</doc>
<doc id="109971" url="https://af.wikipedia.org/wiki?curid=109971" title="Crater 2-dwergsterrestelsel">
Crater 2-dwergsterrestelsel

Crater 2 is ’n dwergsterrestelsel wat in 2016 ontdek is en om die Melkweg wentel, sowat 380 000 ligjare van die Aarde af. Dit is in geïdentifiseer op die beelddata van die VST ATLAS-opname.

Die stelsel het ’n effektiewe radius van ~, wat dit die vierde grootste satelliet van die Melkweg maak.


</doc>
<doc id="109972" url="https://af.wikipedia.org/wiki?curid=109972" title="Esprit Holdings">
Esprit Holdings

Esprit Holdings is 'n internasionale mode-onderneming wat sy hoofkwartier in Pembroke op die Bermuda-eilande het, met twee operasionele hoofkwartiere in Ratingen, Duitsland (Europese hoofkwartier) en Kowloon, Hongkong (Asiatiese hoofkwartier). Die houermaatskappy se aandele word sedert 1993 op die Hongkongse aandelebeurs genoteer.

Die onderneming het vanuit 'n beskeie begin tot een van die wêreld se vernaamste modewinkelkettings gegroei. In 1968 het die Amerikaanse stigters, Susie en Douglas Tompkins, begin om selfvervaardigde mode-klerasie vanuit hul Volkswagen-mikrobus te verkoop. Hiervoor het hulle vanuit hul woonplek in San Francisco deur die hele deelstaat Kalifornië gery. Drie jaar later het die egpaar sy eie onderneming, "Esprit de Corp." gestig en nog in dieselfde jaar saam met Michael Ying, 'n voormalige voorsitter en aandeelhouer, 'n filiaal in Hongkong gevestig.

Tans bemark die onderneming sy produkte – naas mode-klerasie, -skoeisel en -bybehore ook huisartikels en meubels – onder die handelsmerke "Esprit" en "edc" in meer as veertig lande. Naas 890 modewinkels, wat deur die onderneming onder sy eie naam in Europa, Asië, Noord- en Suid-Amerika bedryf word, is Esprit-mode in meer as 7 800 ander winkels te koop, insluitende afdelingswinkels met Esprit-afdelings en konsessiesake, en Suid-Afrikaanse winkelsentrums en etiket-winkels, veral in Johannesburg en Kaapstad.


</doc>
<doc id="109973" url="https://af.wikipedia.org/wiki?curid=109973" title="Herman Philipse">
Herman Philipse

Herman Philipse (Den Haag, 13 Mei 1951) is 'n Nederlandse filosoof.

Hy is universiteitshoogleraar aan die Universiteit Utrecht en bekend vanweë sy ateïstiese oortuigings. Voorts publiseer hy gereeld oor aktuele onderwerpe in die NRC Handelsblad.

Philipse het regte en filosofie bestudeer aan die Rijksuniversiteit Leiden. Hy studeer ook verder in filosofie in Oxford, Parys en Keulen. Hy was ook vir 'n tyd werksaam aan die Katolieke Universiteit Leuven. Vanaf 1986 was hy verbonde aan die Universiteit Leiden as hoogleraar in filosofie met as spesialisasie kennisteorie. Sedert 1 September 2003 is hy as Universiteitshoogleraar verbonde aan die Universiteit Utrecht.

Philipse is aktief op verskillende terreine en skryf sowel Nederlandse as Engele werke. Veral op die terrein van die kennisleer het hy bydrae gelewer. Hy publiseer ook oor Martin Heidegger, onder meer met die boek "Heidegger's Philosophy of Being" (1998). Voorts is hy aktief in die openbare debat. Hy het bekendheid verwerf deur die publisering van sy Ateïstiese Manifes (1995), weens sy polemieke oor teologie en moraliteit en as rubriekskrywer by die televisieprogram "Buitenhof". Omdat Philipse sy manifes ontoereikend vind om elke godsbewys te weerlê, skryf hy 'n uitgebreide verhandeling "God in the Age of Science?: A Critique of Religious Reason" (2012), waarin hy 'n besluitboom bekendstel waarvolgens welke gelowige sy of haar geloof in God regverdig, wat die "Universele ateïs" dan sistematies kan dekonstrueer.



</doc>
<doc id="109976" url="https://af.wikipedia.org/wiki?curid=109976" title="Carl Gotthilf Büttner">
Carl Gotthilf Büttner

Carl Gotthilf Büttner (Koningsberg, Oos-Pruise, 24 Desember 1848 – Berlyn, Duitsland, 14 Desember 1893) was ’n sendeling van die Rynse Sendinggenootskap en ’n Afrikanis. Sy belangrike taalkundige navorsingswerk is bekroon met die toekenning van ’n eredoktorsgraad in die Lettere deur die Universiteit van Koningsberg.

Büttner het sy teologiese studie aan die Universiteit van Koningsberg voltooi en gaan in 1870 na die Rynse Sendinginstituut in Elberfeld-Barmen, waar hy in die medisyne en taalkunde studeer en deelneem aan die onderwys van kwekelinge van die Rynse Sendinggenootskap. 

In 1872 gaan hy saam met eerw. Friedrich Eich na Suidwes-Afrika en word hoof van die Augustineum, die opleidingskool vir swart en bruin onderwysers en evangeliste wat C.H. Hahn in 1866 op Otjimbingwe gestig het.

Büttner keer in 1880 na Duitsland terug en word predikant in Wormsditt. In hierdie tyd publiseer hy "Die Kirche und die Heidenmission" (Leipzig, 1883). Gedurende sy verblyf in SWA het Büttner 'n goeie insig in die wese van die inboorlinge gekry en hul tale met gemak leer praat. Hy was ook goed op die hoogte van die interne toestand in die land, soos blyk uit sy belangwekkende werk "Das Hinterland von Walfischbai und Angra Pequena: eine Übersicht der Kulturarbeit deutscher Missionare und der seitherigen Entwicklung des deutschen Handels in Südwestafrika" (Heidelberg, 1884). 

In 1885 versoek die Duitse regering hom om rykskommissaris dr. H.E. Göring behulpsaam te wees in sy onderhandelinge met die stamhoofde in Damara- en Namaland. Hy was betrokke by die sluiting van beskermingsverdrae met Manasse Noreseb, die hoof van die Rooinasie van Hoachanas, met Hermanus van Wyk, die Basterkaptein van Rehoboth, en op 21 Oktober 1885 met Maharero van Okahandja. Dieselfde jaar verskyn van hom "Kolonialpolitik und Christentum betrachtet mit Hinblick auf die deutschen Unternehmungen in Südwestafrika" (Heidelberg, 1885).

In 1886 keer Büttner na Wormsditt terug, nadat hy by die sluiting van ander verdrae in SWA as raadgewer opgetree het. Enkele maande later word hy inspekteur van die pas gestigte Duits-Oos-Afrikaanse sending en in 1887 word hy lektor in Swahili aan die pas gestigte Seminar fur oriëntalische Sprachen van die Universiteit van Berlyn. Hy behou egter as Afrikanis sy verband met SWA. 

Van hom verskyn in Berlyn die "Sprachführer für Reisende in Damaraland" (Berlyn, 1887–'88). Saam met P.H. Brincker en F.W.G. Viehe vertaal hy die Nuwe Testament in Herero. Hy vul Brincker se Wörterbuch des Otji-Hérero" aan en gee dit in 1886 uit. Hy staan Brincker ook by met die publikasie van sy "Lehrbuch des Oshikuanjama" (1891). 

Büttner het intussen navorsing gedoen oor Swahili en publiseer sy "Wörterbuch der Suaheli-Sprache" (Stuttgart, 1890); en daarna "Suaheli-Schriftüstcke in arabischer Schrift, mit lateinischer Schrift umschrieben, ubersetzt und erklärt" (Stuttgart, 1892) en "Anthologie aus der Suaheli Litteratur" (1894). 

Hy het heelwat artikels vir tydskrifte geskryf. "The Cape Monthly Magazine" publiseer van hom "The Berg-Damaras" (reeks II, Jul.–Des. 1878). 

Büttner het begin werk aan ’n vergelykende woordeboek van Bantoetale, 'n gebied waarop Carl Meinhof later sou voortbou. Büttner hy sy "Contributions to a comparative dictionary of the Bantu languages" gepubliseer in "Trans. S.A. Philos. Soc." (deel 1, 1880, band 3).



</doc>
<doc id="109978" url="https://af.wikipedia.org/wiki?curid=109978" title="Tafelberg Uitgewers">
Tafelberg Uitgewers

Tafelberg Uitgewers is 'n boekuitgewersmaatskappy wat in 1951 in Kaapstad, Suid-Afrika gestig is en veral bekendstaan vir sy Afrikaanse literêre fiksie, alhoewel daar ook toenemend Engelse fiksietitels gepubliseer word.

Nadat die verbod wat vir die duur van die Tweede Wêreldoorlog op die oprigting van nuwe uitgewerye gegeld het, opgehef is, het talle boekklubs ontstaan om in die groot vraag na ligte leesstof te voorsien. Die belangrikste van dié nuwe klubs was Goeie Hoop Uitgewers van Johannesburg. Blaar Coetzee was die stigter sowel as voorsitter van die direksie van dié uitgewery. Op 29 Junie 1951 het Goeie Hoop 'n nuwe filiaal geregistreer: Tafelberg Uitgewers (Edms.) Bpk. Die eerste direkteure was Coetzee, S. van der Heever, S.R. Porter, H.F. Hope en E.E.C. le Feuvre. Die maatskappy het op 1 Augustus 1951 tot stand gekom met 'n kapitaal van £10 000. Coetzee het J.D. Pretorius, rekenmeester by Coca-Cola in Johannesburg, as bestuurder aangestel. Nes Goeie Hoop, het Tafelberg begin met baie ligte leesstof. Die boekklubs het 'n aantal boeke wat oorgebly het van vorige oplae gratis weggegee aan nuwe lede. Toe Unie-Volkspers gelikwideer word, het Tafelberg op die bankrotvendusie 'n klomp van die ou boeke vir sowat £5 000 gekoop en gebruik vir sy aanbod van gratis boeke. Die nuwe boekklub is onder meer in "Die Huisgenoot" se 1951-vakansie-uitgawe aangekondig. Teen 1958 het 182 titels reeds by Tafelberg verskyn. Naas die tydskrif "Fyn Goud" wat Goeie Hoop uitgegee het, het Tafelberg "Die Beste", op die lees van "Reader's Digest" geskoei, uitgegee. Dit was egter 'n mislukking en is gestaak voor dit 'n groot verlies kon ly. Tafelberg was so 'n sukses onder leiding van J.D. Pretorius dat die Nasionale Boekhandel, 'n filiaal van die Nasionale Pers, dit in 1959 oorgeneem het om Pretorius se dienste vir hul uitgewerye te bekom. Die direksie van die Nasionale Pers het Coetzee se aanbod van 'n koopprys van £62 500 op 9 September 1959 aanvaar.

Van hulle vorige publikasies behels o.a.:



</doc>
<doc id="109979" url="https://af.wikipedia.org/wiki?curid=109979" title="Peter Heinrich Brincker">
Peter Heinrich Brincker

Peter Heinrich Brincker (Isselshorst, by Gütersloh, Wesfale, 9 Februarie 1836 – Stellenbosch, Kaapkolonie, 26 November 1904) was ’n sendeling van die Rynse Genootskap en taalkundige. 

Brincker is ná voltooiing van die opleidingskursus vir sendelinge aan die Rynse Sendinginstituut in Elberfeld-Barmen op sy 26ste verjaardag (9 Februarie 1862) georden en na Suid-Afrika gestuur. Ná 'n verblyf van ses maande op Stellenbosch bereik hy sy bestemming, die stasie Otjimbingwe in Suidwes-Afrika, op 12 September 1863, kort ná die begin van die sewejarige oorlog, of Herero-bevrydingsoorlog teen die Nama, wat die sendingwerk ernstig strem. Hy begin met 'n grondige studie van die Hererotaal. 

Hy trou op 10 Februarie 1864, die dag ná sy 28ste verjaardag, op Stellenbosch met Johanna Jacoba Knab van die Rynse stasie Eben-Ezer aan die Kaapse Weskus en kom kort daarna aan op die stasie Neu-Barmen (in 1844 deur C.H. Hahn gestig, maar in 1859 noodgedwonge verlaat) waar hy besluit het om die sendingwerk te hervat. Herhaalde aanvalle van die Nama op die stasie dwing Brincker om dit nie minder as sewe keer te ontruim nie omdat hy in lewensgevaar verkeer. Telkens beset hy dit weer.

Omdat die bewoners die stasie weens die oorlog eindelik verlaat het, gaan Brincker in 1866 terug na Otjimbingwe, maar enkele maande later keer hy terug omdat 'n stam van die Oos-Herero, die Mbandjeru, hul onverwags op Neu-Barmen gevestig het. Sy pogings om hierdie mense te kersten word met 'n sekere mate van sukses bekroon, maar weldra weer verydel toe die Mbandjeru hulle by die opperhoof Maharero op Okahandja aansluit. Weer trek Brincker na Otjimbingwe en nogeens keer hy in 1869 terug omdat die oorlog toe feitlik verby is. 

Hy begin onmiddellik met die heropbou van die stasie, rig 'n skool op en bou 'n kerk. Gedurende die jare wat volg op die sogenaamde Vrede van Okahandja (13 September 1870), wat sendeling bewerkstellig het en wat ’n dekade sou duur, kon hy ongehinderd arbei sodat sy gemeente teen 1877 uit 251 volwasse lede bestaan het en sy skool deur 130 kinders besoek is.

In 1878 gaan hy met verlof na Duitsland en word ná sy terugkeer in Februarie 1880 op Otjimbingwe hoof van die Augustineum, die opleidingsinrigting waar hy C.G. Büttner opvolg. Hy maak die opleiding doeltreffender, vereenvoudig die leerplan en maak die ambagte verpligtend omdat hy besef het dat geestelike opleiding gepaard moes gaan met vakopleiding. Vervolgens neem hy Herero, Bergdamara en Ovambo doelbewus in die inrigting op om die onderlinge vyandigheid uit te wis. 

Sy sendingwerk het deurentyd gepaardgegaan met taalnavorsing en vertaling van die Bybel en ander stigtelike lektuur. In 1875 verskyn in Kaapstad sy vertaling van die Psalms in Herero. In samewerking met sy ampsbroeders, Büttner en G. Viehe, word die Nuwe Testament in Herero vertaal en veral die taalkundige ondersoek en die vertaling wat C.H. Hahn begin het, voortgesit. Brincker se Herero-Duitse woordeboek en grammatika van 1886 is nog 'n standaardwerk. Hy lewer ook 'n omvangryke bydrae tot die sendingliteratuur deur vertalings in Herero van Bunyan se "Pilgrim's progress", die Psalms, kerkgesange, die kategismus, 'n skoolleesboek en 'n Bybelgeskiedenis; en vertalings in Kwanyama van die kategismus, die vier Evangelies en die Handelinge van die Apostels.

Toe Maharero op 30 Oktober 1888 die beskermingsverdrag opsê wat hy op 21 Oktober 1885 met die Duitse ryk aangegaan het deels danksy onderhandelings waarmee Büttner behulpsaam was, rig Brincker op 23 Maart 1889 'n memorie aan die Duitse rykskanselier Bismarck waarin hy die herstel van die Duitse gesag in Suidwes-Afrika deur 'n doeltreffende besettingsmag aanbeveel. Hy daarvan oortuig net 'n magsvertoon kon die inboorlinghoofde beweeg om ooreenkomste na te kom. In Junie 1889 sit Curt von Francois met 'n klein troepemag uit Duitsland voet aan wal by Walvisbaai. 

Dieselfde jaar lê Brincker sy betrekking as hoof van die Augustineum neer en verhuis in 1890 na Stellenbosch, waar hy in 1892 sy emeritaat aanvaar en al sy aandag aan die publikasie van die resultate van sy navorsingswerk wy. Die waarde van sy taalkundige en volkekundige arbeid word in 1899 erken toe die Universiteit van die Kaap die Goeie Hoop aan hom 'n eredoktorsgraad in die lettere toeken.




</doc>
<doc id="109980" url="https://af.wikipedia.org/wiki?curid=109980" title="Eta Aquariïdes">
Eta Aquariïdes

Die Eta Aquariïdes is ’n meteoorreën wat met Halley se Komeet verbind word. Dit is elke jaar van omstreeks 21 April tot 20 Mei te sien, met sy hoogtepunt op 6 Mei. Anders as die meeste ander jaarlikse reëns is daar nie ’n skerp toename nie, maar eerder ’n redelike tempo wat oor ’n week strek, rondom sy hoogtepunt. Die meteoroïdes wat verantwoordelik is vir die Eta Aquariïdes het honderde jare gelede van Halley se Komeet afgeskei. Die komeet se huidige wentelbaan is te ver van die Aarde af om ’n bron van meteore te wees.

In die Suidelike Halfrond is die Eta Aquariïdes waarskynlik die beste sterrereën. In die Noordelike Halfrond is dit nie so skouspelagtig soos die Leonides nie.

Die reën kry sy naam van die sterrebeeld Waterdraer (Aquarius) omdat sy oënskynlike uitstralingspunt naby een van die sterrebeeld se helderste sterre, Eta Aquarii, is. Die hoogtepunt is sowat een meteoor per minuut, maar in die noorde is dit heelwat minder weens die lae ligging van die uitstralingspunt.

Die beste tyd om dit te sien is, nes by ander reëns, in die vroeë oggendure. Die beste plek is suid van die ewenaar, tot by 30 grade suid.



</doc>
<doc id="109984" url="https://af.wikipedia.org/wiki?curid=109984" title="Johanna Gertze">
Johanna Gertze

Johanna Gertze (gebore Uerita Kazahendike, Otjimbingwe 16 Julie 1836 – Otjimbingwe 3 Julie 1935) was die eerste Hererovrou wat haar laat doop het en iemand met ’n fyn taalkundige aanvoeling.

Uerita Kazahendike se ma was Herero en haar pa Damara. Volgens stamgebruik is sy as Herero beskou. Op ongeveer 11-jarige ouderdom het sy die oppasser van die sendeling Carl Hugo Hahn en sy vrou se kinders op Otjikango (later Gross Barmen genoem na aanleiding van die Rynse Sendinggenootskap se hoofkantoor in Barmen, Wesfale) geword. Dié stasie, wes van Okahandja, het Hahn op 31 Oktober 1844 gestig. Terwyl sy die kinders opgepas het, het Uerita ook die plaaslike sendingskooltjie bygewoon.

Eerw. Hahn het in 1853 kans gekry om tuisverlof in Duitsland te neem en Uerita vergesel die gesin na Kaapstad van waar die Hahns ’n skip Duitsland toe sou haal. In Kaapstad neem sy van die gesin afskeid en keer saam met die sendeling Johannes Rath terug na Suidwes-Afrika, maar pleks dat sy na Otjikango terugkeer, bly sy op Bethanien agter by die gesin van nog ’n Rynse sendeling, Hermann Kreft. Sy gesin het iemand nodig gehad om met die huistake te help en hier leer Uerita Nederlands en ’n bietjie Duits. In 1936 het die sendeling en opvoedkundige Heinrich Vedder van ’n voorval geskryf wat ’n blywende indruk op Uerita gemaak en waarskynlik tot haar bekering bygedra het: "Dit was klein Mary se slapenstyd. Ná sy gebad het, is ons na haar slaapkamer waar ek haar in die bed wou sit. Sy was egter teensinnig om in die bed te klim en kom kniel voor my. Sy vou haar handjies saam en vra my om saam met haar te bid soos haar ma altyd met slapenstyd gedoen het. Ek het nie geweet hoe nie en dit het my baie skaam laat voel.”

Uerita het tot in 1857 by die Kreft gesin in Namaland gebly. Hier het sy kennis gemaak met ’n Christen-gemeente, iets wat toe nog ongewoon was in Herereland, en woon klasse vir doopkategese saam met ’n groep Namas by. Tog het sy toe nog geen drang ervaar om haar te laat doop nie en Kreft het ook nie druk op haar geplaas nie.

Die Hahn-gesin het in 1857 teruggekeer na Hereroland en Uerita verwelkom dit om by hulle op Otjimbingwe aan te sluit. Op 25 Julie 1858 word sy op dié stasie gedoop as Johanna, die eerste Hererovrou wat die Christelike doop ontvang.

Sy was vir eerw. Hahn onontbeerlik wat die vertaling van Bybelstories in Herero betref. Later vergesel sy die gesin na Duitsland om boeke te proeflees wat in Gütersloh in die Hererotaal gedruk is. Tydens hul verblyf daar woon hulle in die sendinghuis wat tot sendelinge op tuisverlof se beskikking is. In dié tyd die latere Rynse sendeling in Suidwes Heinrich Vedder se moeder kennisgemaak met Johanna, wat so ’n indruk op mev. Vedder gemaak het dat sy haar seun, wat ’n 1876, kleintyd sou aanspoor om sendeling in Afrika te word.

’n Groot taak wag in Duitsland op Johanna. Sy moes steeds die Hahns se huishouding behartig en was ook betrokke by die sendingwerk. Ook moes sy by ontvangs van die gedrukte blaaie van Bertelsmann-uitgewers van die tekste wat eerw. Hahn geskryf het, die teks begin proeflees terwyl die teks bespreek word om te verseker dat die Hererotaal korrek gebruik is. Buiten die Nuwe Testament, publiseer Bertelsmann ook ’n Herero-grammatika en omvattende woordeboek. Ongelukkig het Johanna gesukkel om in Europa aan te pas. “Dit is ’n mooi land, maar slegs as jy daar gebore is,” sou sy later sê. “As jy in Afrika gebore is, moet jy eerder in Afrika bly.”

In 1861 keer sy na haar geboorteland terug op advies van haar dokter omdat die Duitse klimaat haar gesondheid begin benadeel. Hugo Hahn, wat nog twee jaar in Duitsland sou aanbly, stel voor dat Johanna na die huishouding van ’n jong sendeling op Otjikango, Peter Heinrich Brincker, omsien. Ene Samuel Gertze (gebore omstreeks 1805 in Kookfontein, oorlede op 16 Oktober 1889 en begrawe op Otjimbingwe) wat op Otjikango woon, se vrou sterf en agt kinders word moederloos gelaat. Hy trou met Johanna volgens die Herero-gebruik, wat met die slag van twee beeste en verskeie bokke vir die huweliksfees gepaardgaan.

Die sendeling-handelaar Johann Wilhelm Redecker (toe nog ’n vrygesel) is in 1868 na Omaruru gestuur om die plaaslike bevolking vertroud te maak met die aanlê van groentetuine en die plant van koring. Met haar man se toestemming het Johanna Redecker se huishoudster geword terwyl Gertze se volwasse dogters na hul pa omgesien het. Redecker tree in die huwelik en Johanna en haar man verhuis na Anahout aan die Swakoprivier waar hulle vir die Rynse sending oor die verbouing van koring toesig hou.

Johanna en Samuel het saam nege kinders gehad, van wie twee in hul vroeë tienerjare gesterf het. Samuel is in 1889 op ’n hoë ouderdom oorlede. Johanna was ongeveer 60 jaar oud toe sy besluit om haar as ’n vroedvrou te bekwaam en bring talle kinders van Redecker se vrou in die lewe. Haar bedrewenheid was later so bekend dat haar dienste ook deur baie ander Europese vroue gebruik is.

Op 25 Julie 1933 is ’n mylpaal op Otjimbingwe herdenk deur ’n Rynse gemeente wat kon terugkyk oor ’n 75-jarige geskiedenis wat met Johanna se doop begin het. Sy het die geleentheid bygewoon en staaltjies uit vervloë dae vertel, maar toe was sy reeds 97 jaar oud en moeg vir die lewe. “Die Here het seker van my vergeet,” het sy by dié geleentheid gesê. Ná haar dood skaars twee jaar later toe sy nagenoeg 99 jaar oud was, is sy langs haar man in die begraafplaas op Otjimbingwe begrawe. Hul name is uitgebeitel op ’n grafsteen waarop ’n kruis verskyn.

Heinrich Vedder het in 1936 'n boek, "Die schwarze Johanna: Lebens- und Zeitbild der 99jährigen Johanna Gertze, der Erstlingsfrucht vom Missionsfelde des Hererolandes" by die uitgewery Verlag des Missionshauses gepubliseer.

In 1999 is Johanna Gertze vereer deur middel van ’n posseël wat Namibië se Poskantoor ter nagedagtenis aan dié besonderse vrou uitgereik het.



</doc>
<doc id="109985" url="https://af.wikipedia.org/wiki?curid=109985" title="Human &amp; Rousseau">
Human &amp; Rousseau

Human & Rousseau is 'n literêre uitgewersmaatskappy wat in 1959 gestig is deur Koos Human en Leon Rousseau.

Sommige van hul publikasies is:





</doc>
<doc id="109991" url="https://af.wikipedia.org/wiki?curid=109991" title="Friedrich Eich">
Friedrich Eich

Friedrich Eich (Dierdorf, Neuwied, Duitsland, 20 Januarie 1843 – Worcester, Kaapland, Suid-Afrika, 21 Oktober 1919) was 'n sendeling van die Rynse Sendinggenootskap in Suidwes-Afrika en in Kaapland.

Eich was die seun van 'n skoenmaker, Friederich Wilhelm Eich, van wie nog 'n seun, Wilhelm Eich (1850–1935), ook sendeling in Duits-Suidwes-Afrika was. Ná voltooiing van sy opleiding van 1867 tot 1872 aan die Rynse Sendinginstituut in die destydse nywerheidstad Barmen, Wesfale, stuur die Sendingdireksie hom in 1872 na Suidwes-Afrika. Om vertroud te raak met plaaslike omstandighede en die Hererotaal, begin hy in November 1873 'n nuwe sendingstasie op Otjiseva onder die Herero van Kaeteoavi. Ná aanvanklike sukses word die werk tydelik beëindig deur die oorloë tussen die Nama en die Herero.

Hy slaag nietemin met die hulp van die Windhoekse sendeling J.G. Schröder daarin om 'n skool en 'n woonhuis, asook 'n kerk wat teen 1880 byna voltooi is, op te rig. In 1880 gaan hy op Otjikango (later Gross Barmen genoem) werk tot hy in Junie 1882 na Otjiseva kon teruggaan. Op versoek van die Herero-opperhoof, Maharero, en sy hele volk vergesel Eich hulle op hul suidelike tog gedurende 1883-’84 waarna hy na Otjiseva terugkeer.

Weens 'n keelaandoening moes hy in Mei 1884 na Duitsland terugkeer, waar hy die gemeente Herborn bedien tot hy in 1886 na die nuwe Rynse sendingveld op die eiland Nieu-Guinee gestuur word. Die werk op die sendingstasie Bogadjim het met baie teleurstellings gepaardgegaan, want die inboorlinge was vyandig en die taal vir Eich onbekend. Nadat sy eerste vrou daar oorlede is, verlang hy om na Suider-Afrika terug te keer.

Hy is in 1891 weer in Duitsland maar vertrek in 1893 na Afrika en bevind hom teen 1893 op Sarepta, naby Kuilsrivier, waar hy sy sendingwerk hervat en eerw. Johannes Rath opvolg op 27 Julie. Daarna word Eich na Worcester verplaas, van waar hy Touwsrivier en Hexrivier bearbei en 'n nuwe sendingstasie op De Doorns stig.

Weens sy wye ondervinding word hy in 1896 tot superintendent van die Wes-Kaaplandse stasies van die Rynse Genootskap benoem, 'n betrekking wat hy 10 jaar beklee. Toe hy in April 1913 aftree, gaan hy met sy tweede vrou na Duitsland. Later keer hulle terug en vestig hulle op Worcester.

Uit sy huwelik met Margarethe Paschen is twee seuns en een dogter gebore. Die dogter trou met K.D. Haak, vader van die latere kabinetsminister J. Haak. Uit sy tweede huwelik, met Wilhelmine Auguste Klonk, is drie seuns gebore.



</doc>
<doc id="109992" url="https://af.wikipedia.org/wiki?curid=109992" title="Gross Barmen">
Gross Barmen

Gross Barmen (ook Otjikango en gestig in 1844 as Neu-Barmen) is ’n geskiedkundige nedersetting, warmwaterbron en voormalige Rynse sendingstasie in die streek Otjozondjoepa in sentraal-Namibië, sowat 25 km vanaf Okahandja.

Die Herero wat hier gewoon het, het die naam Otjikango (“groot fontein”) aan die plek gegee vanweë die warmwaterbronne. Die eerste Rynse sendelinge in Suidwes-Afrika, Carl Hugo Hahn en Franz Kleinschmidt, het op 6 Oktober 1842 uit die noordweste van die Kaapkolonie by die hoofkwartier van Jonker Afrikaner op /Ai//gams (Windhoek) aangekom, kort voor die Herero en die Nama op Kersdag 1842 'n vrede sluit wat tot 1846 sou standhou, maar vertrek kort daarna omdat die Wesleyaanse sendeling Richard Haddy, wat eweneens deur Jonker uitgenooi is om sy volk te kom bearbei, daar opgedaag het.

Om enige botsing te vermy, besluit Hahn om 'n begin te maak met die sendingwerk onder die Herero. Hahn stig op 31 Oktober 1844 by die warmwaterbron op Otjikango die eerste Rynse sendingstasie in die Hererogebied en noem dit, na aanleiding van die setel van die Rynse Sendinggenootskap, die gewese nywerheidstad Barmen, Gross Barmen (of Neu-Barmen).

Hahn leer die inboorlinge om tuine aan te lê en hul veestapel te verbeter; ’n eerste gebou word in 1850 opgerig en Hahn probeer om onderwys te gee en belangstelling in geestelike dinge te wek. Sy hoop dat 'n hele stam van die nomadiese Herero hom op Otikango sou vestig, word nie verwesenlik nie. Ná die verpletterende neerlaag wat hulle in die verbete stryd teen Jonker se Nama in Augustus 1850 op Okahandja gely het, verlaat die Herero tydelik die gebied om aan die voortdurende aanslae van hul vyand te ontkom.

Hahn word na Duitsland teruggeroep om verslag te doen, maar kry 'n nuwe opdrag toe hy in November 1852 Kaapstad bereik. Omdat die Wesleyaanse sendeling intussen weens die rooftogte van Jonker sy werk op Windhoek gestaak het, kry Hahn van sy genootskap opdrag om daar in die bres te tree, maar sy poging faal en hy reis na Duitsland waar hy op 13 September 1853 in Barmen aankom. Begin 1856 is hy weer terug, maar vestig hom op Otjimbingwe waar 'n deel van die Hererovolk intussen 'n toevlug gesoek het.

Die volgende Rynse sendeling wat hom op Gross Barmen kom vestig het, was eerw. Peter Heinrich Brincker. Hy trou op 10 Februarie 1864 en kom kort daarna aan op die stasie, waar hy besluit het om die sendingwerk te hervat. Herhaalde aanvalle van die Nama op die stasie dwing Brincker om dit nie minder as sewe keer te ontruim nie omdat hy in lewensgevaar verkeer. Telkens beset hy dit weer.

Omdat die bewoners die stasie weens die oorlog eindelik verlaat het, gaan Brincker in 1866 terug na Otjimbingwe, maar enkele maande later keer hy terug omdat 'n stam van die Oos-Herero, die Mbandjeru, hul onverwags op Neu-Barmen gevestig het. Sy pogings om hierdie mense te kersten word met 'n sekere mate van sukses bekroon, maar weldra weer verydel toe die Mbandjeru hulle by die opperhoof Maharero op Okahandja aansluit. Weer trek Brincker na Otjimbingwe en nogeens keer hy in 1869 terug omdat die oorlog toe feitlik verby is.

Hy begin onmiddellik met die heropbou van die stasie, rig 'n skool op en bou 'n kerk. Gedurende die jare wat volg op die sogenaamde Vrede van Okahandja (13 September 1870), wat sendelinge bewerkstellig het en wat ’n dekade sou duur, kon hy ongehinderd arbei sodat sy gemeente teen 1877 uit 251 volwasse lede bestaan het en sy skool deur 130 kinders besoek is. Ná 'n besoek aan Duitsland keer Brincker in Februarie 1880 na Duits-Suidwes-Afrika terug, maar gaan werk op Otjimbingwe.

Die Gross Barmen-oord is in 1977 gebou. Die water van die bronne kom uit ’n diepte van 2,5 km en bereik die oppervlak teen ’n temperatuur van 65 °C, wat dan afgekoel word tot sowat 40 °C vir die termiese bad. Gross Barmen word bedryf deur Namibia Wildlife Resorts (NWR), die maatskappy wat verantwoordelik is vir al die nasionale parke en amptelike ontspanningsgebiede in Namibië. Hier was ook tot 2010 ’n vulstasie, restaurant en oornagverblyf. Nadat dit ’n tyd lank NWR se grootse verlieslydende instelling was, is dit in 2013 en 2014 deeglik opgeknap en op 3 Desember 2014 amptelik heropen.




</doc>
<doc id="109994" url="https://af.wikipedia.org/wiki?curid=109994" title="Johann Wilhelm Redecker">
Johann Wilhelm Redecker

Johann Wilhelm Redecker (Jöllenbeck, Duitsland, 29 September 1836 – Otjimbingwe, Suidwes-Afrika, 27 Januarie 1911) was ’n sendeling van die Rynse Sendinggenootskap in Suidwes-Afrika, handelaar en vader van die eerste argitek wat in die latere Namibië gebore is, Gottlieb Redecker, wat as staatsargitek tydens die Duitse koloniale bewind verantwoordelik was vir van Windhoek se bekendste bakens, soos die Tintenpalast en Christuskerk.

Redecker het op 15 Mei 1867 voet aan wal gesit op Walvisbaai as een van die Rynse sendelinge wat die baanbrekersendeling Carl Hugo Hahn in die gebied moes kom bystaan. Hy vestig hom op Omaruru en later Otjimbingwe, maar toe dié sendingstasie in 1874 tot niet gaan, bly hy daar agter as handelaar terwyl hy in die 1870’s (en waarskynlik nog daarna) sy eie winkel op die dorpie bedryf het. Volgens 'n ander weergawe van Redecker se verblyf in Suidwes-Afrika het hy hierheen gekom as handelaar-kolonis verbonde aan die Wuppertal-handelsmaatskappy, wat opgerig is deur die Rynse Sendinggenootskap. In 1870 is dit omskep in die Missions-Handels-Aktien-Gesellschaft (MHAG), wat takke gehad het op Otjimbingwe, Walvisbaai, Okahandja, Rehoboth en elders. Die maatskappy moes ontbind nadat dit swaar verliese gely het tydens die oorlog tussen die Namas en Herero’s van 1880. Redecker en Eduard Hälbich, wat saam met hom na Suidwes-Afrika verhuis het, het toe in die land aangebly as onafhanklike handelaars en wamakers. 

Redecker was twee keer getroud: op 31 Maart 1869 met Lina Gronemeyer van Gütersloh, waar hul kinders ook skoolgegaan het, en in 1885 met Anna Maria Husemann. Altesaam agt kinders is uit albei huwelike gebore. Van dié kinders se oppasser was Johanna Gertze, wat op 25 Julie 1858 die eerste Herero-dopeling geword het.




</doc>
<doc id="109997" url="https://af.wikipedia.org/wiki?curid=109997" title="Johannes Jacobus Poortman">
Johannes Jacobus Poortman

Johannes Jacobus Poortman (Rotterdam, 26 April 1896 – Den Haag, 21 Desember 1970) was 'n Nederlandse filosoof, en buitengewone hoogleraar in die metafisika aan die Rijksuniversiteit Leiden. Hy is veral bekend vir sy "Repertorium der Nederlandse Wijsbegeerte".

Poortman studeer in die filosofie en sielkunde aan die Rijksuniversiteit Groningen onder Gerard Heymans, waar hy in 1919 gradueer. Verder studeer hy in Hamburg, Genève en aan die Sorbonne Universiteit in Parys. Sy doktoraat in die Lettere en Wysbegeerte behaal hy aan die Gemeente Universiteit Amsterdam met sy proefskrift "Ochêma, Geschiedenis en zin van het Hylisch Pluralisme", wat hy in die publiek verdedig op 30 November 1954.

Poortman was lid van die Teosofiese Vereniging en betrokke by die oprigting van die Teosofiese Wêrelduniversiteit. Vanweë 'n Koninklike Besluit word die leerstoel in die "Metafisika van die Gees van die Teosofie" aan die Stigting Proklos toevertrou en word Poortman in 1966 benoemd as die eerste buitengewone hoogleraar om hierdie leerstoel te beklee aan die Rijksuniversiteit Leiden.

Hy formuleer die idee van 'n "hyliese pluraliteit" of 'n pluraliteit van materie, 'n model van die heelal waarin die wetenskap en metafisika nie meer weersprekend is nie. Hierdie visie word verduidelik in sy vierdelige werk, "Vehicles of Consciousness".

Poortman identifiseer ses verskillende metafiesiese sienings van die wêreld wat hy in kategorieë van Alpha tot Zeta ingedeel het.



</doc>
<doc id="109998" url="https://af.wikipedia.org/wiki?curid=109998" title="Lyrides">
Lyrides

Die April-Lyrides (LYR) is ’n meteoorreën wat elke jaar van 16–26 April duur. Die uitstralingspunt is in die sterrebeeld Lier – naby sy helderste ster, Alpha Lyrae (Vega). Dit bereik gewoonlik op 22 April sy hoogtepunt.

Die bron van die reën is stofdeeltjies afkomstig van die langperiodekomeet C/1861 G1 (Thatcher). Die April-Lyrides is die aktiefste jaarlikse reën wat deur ’n langperiodekomeet veroorsaak word omdat C/1861 G1 ’n relatief kort wentelbaan het (415 jaar teenoor tot 10 000 jaar). Die Lyrides word al die afgelope 2 600 jaar waargeneem.

Die reën se hoogtepunt is gewoonlik omstreeks 22 April en die oggend van die 23ste, wanneer tussen 5 en 20 meteore gesien kan word. Die meteore het ’n skynbare magnitude van omtrent 2. Boliede (helder, ontploffende meteore) kan egter voorkom en ’n rookbaan agterlaat wat ’n paar minute duur.

Soms is die Lyrides intenser, wanneer die planete die komeet se stof in die Aarde se wentelbaar instuur – dit gebeur sowat elke 60 jaar. In 1982 het amateursterrekundiges 90 meteore per uur getel, en dieselfde het in 1922 gebeur. ’n Sterker storm van tot 700 meteore per uur het in 1803 voorgekom, soos gesien deur ’n joernalis in Virginië, Amerika:
"Shooting stars. This electrical phenomenon was observed on Wednesday morning last at Richmond and its vicinity, in a manner that alarmed many, and astonished every person that beheld it. From one until three in the morning, those starry meteors seemed to fall from every point in the heavens, in such numbers as to resemble a shower of sky rockets ..."



</doc>
<doc id="110001" url="https://af.wikipedia.org/wiki?curid=110001" title="Skeleton">
Skeleton

Skeleton is 'n wintersport wat op 'n ysbaan beoefen word. Die deelnemers lê met hul mâe op 'n klein slee terwyl hulle kop eerste teen 'n baan afjaag. Dit is 'n gevaarlike sport waartydens die deelnemers 'n spoed van 140 kilometer per uur (87 myl per uur) kan bereik. Dit word sedert 2002 tydens die Olimpiese Winterspele aangebied, maar is ook tydens die Spele van 1928 en 1948 beoefen.

'n Bobsleebaan word meestal vir die beoefening van die sport ingespan. Spesiale spykerskoene word gedra sodat deelnemers nie tydens die aanloop val nie. Daarna word daar kop eerste op die slee geduik. Ligte skouer-, liggaam-, en kopbewegings word gebruik om die slee om die draaie en kinkels te stuur. Die sport vereis blitsvinnige reflekse en uiterste konsentrasie. Teen die einde moet die deelnemer sy liggaamsgewig verskuif en sy spykerskoene gebruik om te stop. Elke deelnemers kry vier beurte, waarna sy tye bymekaargetel en met die ander mededingers s'n vergelyk word.

Skeleton is die oudste bekende sleesport. Dit is reeds in 1884 in Sankt Moritz (in Switserland) as sport ingevoer. Vir 'n lang tyd is die sport slegs in dié stad op die "Cresta Run" (die enigste natuurlike skeletonbaan ter wêreld) beoefen. Toe die Olimpiese Winterspele in Sankt Moritz gehou is (in 1928 en 1948) is skeleton as 'n Olimpiese sport erken. By die Olimpiese Winterspele van 2002 in Salt Lake City is die sport weer vir die eerste keer na 'n lang tyd op die Olimpiese program geplaas. Dit was ook die eerste keer dat vroue begin deelneem het.

Die naam 'skeleton' is van die kaal skeletagtige slee wat oorspronklik gebruik is ontleen, wat mense blykbaar aan 'n geraamte laat dink het.

Skeleton en bobslee word deur FIBT ("Fédération Internationale de Bobsleigh et de Tobogganing") gereguleer. FIBT organiseer die volgende internasionale wedstryde:



</doc>
<doc id="110005" url="https://af.wikipedia.org/wiki?curid=110005" title="Johannes Rath">
Johannes Rath

Johannes Rath (Wene, Oostenryk, 31 Januarie 1816 – Kuilsrivier, Kaapkolonie, 6 Junie 1903) was ’n sendeling van die Rynse Sendinggenootskap. 

Rath begin sy loopbaan as wewer maar tree in 1840 toe tot die sending en word op 14 Augustus 1844 as sendeling bevestig. Hy kom op 4 Januarie 1845 op Walvisbaai aan en bereik Otjikango (Gross Barmen) waar hy op 9 April assistent word van sy mede- Rynse sendeling Carl Hugo Hahn. Hy leer die Hererotaal so gou aan dat hy reeds in 1847 daarin kon preek. Einde 1845 was daar weens 'n groot droogte gebrek aan lewensmiddele en ook geen verbinding met Walvisbaai nie. Rath kry die opdrag om oor Windhoek na Walvisbaai te gaan om daar die nodige te koop. Hy vertrek op 28 Januarie 1846, drie dae voor sy 30ste verjaardag, maar op Windhoek vind hy geen geleentheid na Walvisbaai beskikbaar nie en word eindelik verplig om tot in Kaapstad te reis. 

Weens moeilikhede op die heen- en weerreis kom hy eers weer op 19 Desember 1846 op Otjikango aan. In 1848 reis hy nog eens na Kaapstad. Hy trou op 21 Maart 1848 op Walvisbaai met Anna Jörris, van Mettmann by Düsseldorf, Duitsland. Die egpaar het ses kinders gehad voor die skeepsramp waarin mev. Rath en al vier die jongste kinders wat saam met hulle op die skip by Walvisbaai was, omgekom het. Die oorlewende kinders, Emma Cathrina en Anna Margaretha, was onderskeidelik nege of 10, en agt. Hermann was ses, Johannes vier, Mariechen twee en Leopold nog ’n baba.

Kragtens 'n besluit van 'n sendingkonferensie op Otjikango in April 1849 word aan Rath opgedra om 'n stasie op te rig tussen Otjikango en die kus. Op 9 Julie 1849 stig hy die sendingstasie Otjimbingwe op die oewer van die Swakoprivier en op die plek wat Scheppmann reeds in 1845 gunstig bevind het toe hy op soek was na 'n direkte pad na Walvisbaai vanaf Otjikango. 

Die rondtrekkende Hererokaptein Zeraura belowe om daar te kom woon en na die eerste reëns in Januarie 1850 stroom die Herero na Otjimbingwe. Rath bou 'n eenvoudige huis van bakstene en 'n vertrek (met gate vir deur en vensters) vir godsdiensoefening en onderwys. Vyftig leerlinge is op die eerste dag aanwesig. Ná die Nama-aanval op Otjimbingwe einde 1852 vertrek Rath in Januarie 1853 op 'n reis na Kaapstad. 

Hy keer oor land terug in die geselskap van Johanna Gertze (die eerste Herero-dopeling) en onderweg arbei hy sewe maande lank op Bethanien voort hy sy stasie aan die einde van 1853 weer bereik. Saam met C.H. Hahn, die grootwildjagter Frederick J. Green en J.W. Bonfield, onderneem Raath van 20 Mei 1857 af 'n reis van vier maande na Ovamboland, hoofsaaklik met die oog op die moontlike uitbreiding van die sendingveld. Die reis voer hulle tot in Ondonga waarvandaan hulle verplig is om weens vyandigheid met lewensgevaar te vlug. 

Die twee sendelinge is op 11 September 1857 weer terug op Otjimbingwe. Van dié gevaarvolle reis skryf Hahn onder meer in sy Berichte der Rheinischen Missionsgesellschaft 1858, (nos. 11-17) wat in Petermann's Mitteilungen verskyn, en 'n gesamentlike relaas van Rath, Hahn en Green word opgestel onder die titel Account of an expedition from Damara Land to the Ovampo in search of the river Cunene (Proceedings of the Royal Geographical Society, dl. II, 1857–’58).

In Oktober 1858 gaan eerw. Rath, sy vrou en ses kinders (blykbaar per skip oor Walvisbaai) na Kaapstad om die twee oudstes (Emma en Anna) in 'n skool te sit en met die vooruitsig om eerw. Rath se Herero-woordeboek van 3 900 woorde daar te laat druk. Met hul terugkeer ly die gesin op 1 April 1859 by Walvisbaai skipbreuk en verloor eerw. Rath sy vrou en vier van sy kinders, wat in die ramp omkom. Adinda Vermaak vertel die verhaal van die skeepsramp by Walvisbaai in haar boek "Kroniek van ’n kontrei, die verhaal van die NG kerk Kuilsrivier": “In 1859 het eerw. Rath, sy vrou, hul ses kinders en 'n diensmeisie van Damaraland, Katuti, na Stellenbosch gereis om die oudste twee dogtertjies, Emma Catherina (10) en Anna (8), by die Rynse Instituut (vandag Rhenish Meisieskool) te los vir hul skoolopleiding. Hy het die storie van die tragedie wat hulle gesin hierna getref het in 'n aangrypende brief aan sy twee dogtertjies op Stellenbosch beskryf. 

“Op 25 Maart 1859 het die Rath-gesin in Kaapstad aan boord van die vragskip die Flora gegaan vir die seereis terug na die sendingstasie in Damaraland. Hulle was op 1 April reeds redelik na aan Walvisbaai toe eerw. Rath tydens aandete hoor hoe iemand na die kaptein roep. Kort daarna kon hulle voel hoe die skip teen die seebodem skuur. Eerw. Rath het dadelik sy vrou, wat die dag siek en koorsig was, gaan roep en hul vier klein kindertjies uit hul beddens gaan haal. Toe hulle op die dek kom, het die branders reeds een deel van die bolwerk stukkend geslaan. Hy het verskeie van die bemanning gevra om te help dat hulle gesin ook hoër in die takelwerk kon opklim. Niemand wou egter help nie; elkeen het net na homself omgesien. 

“Die enigste plek waar die Rath-gesin en hul diensmeisie kon staan, was op die trap. Aan die bokant was eerw. Rath met die tweejarige Mariechen en die vierjarige Johannes in sy arms. Verder ondertoe, waar hy haar nie kon sien nie, maar wel kon hoor, was sy vrou, Anna, met die baba, Leopold, en Katuti met die sesjarige Hermann, wat dapper probeer het om nie te huil nie. Die yskoue branders het weer en weer oor hulle gespoel. Toe hy besef dat Mariechen in sy arms dood is, besluit hy om dit liewer nie vir sy vrou te sê nie. Hulle twee het hardop gebid en Bybeltekste vir mekaar opgesê en gereed gemaak om te sterf. Na ongeveer 'n uur in die ysige water het sy vrou gesê: ‘Vader, Leopold het gesterf.’ Hulle het toe besluit om die dood stil in te wag. 

“'n Rukkie later het Katuti gesê: ‘Hermann, na koka (Hermann is dood).’ Van sy vrou het hy niks verder gehoor nie. Later het hy by Katuti gehoor dat – kort nadat Leopold dood is – die tou waaraan sy vasgehou het uit haar hande geglip het. Sy het agteroor weggesink in die yskoue water. Eerw. Rath het die twee lewelose liggaampies van sy kinders, wat hy steeds in sy arms vasgehou het, aan die water oorgegee. Ná 'n ruk het hy, bedwelmd geslaan deur die branders, besef dis sy plig om sy eie lewe te probeer red en hy het Katuti, wat ook nog gelewe het, aangespoor om hoër te klim. Behalwe die vyf lede van die Rath-gesin het drie bemanningslede ook omgekom. 

“Nadat hulle gered is en uiteindelik Walvisbaai bereik het, het eerw. Rath desperaat langs die kus begin soek na die liggame van sy vrou en vier kinders. Al wat egter uitgespoel het, was 'n koffer van sy vrou. Die slot was oopgebreek en alles was gesteel, behalwe sy Damaraboeke. In die koffer was ook 'n bladsy met 'n preek wat hy op 16 Mei die vorige jaar gelewer het oor die woorde: ‘Dein Wille geschehe / auff Erden / wie im Himel.’ (‘Laat u wil ook op die aarde geskied, net soos in die hemel,’ Matt. 6:10.) Aan die einde van die preek kon hy nog dofweg die volgende woorde uitmaak: ‘Der HERR hats gegeben / der HERR hats genomen / Der name des HERRN sey gelobt.’ (‘Die Here het gegee en die Here het geneem. Prys die Naam van die Here,’ Job 1:21.) 

“In die laaste deel van die ontroerende brief probeer hy sy twee dogtertjies daar ver op Stellenbosch moed inpraat. Hy vergelyk hul moeder se beproewing met dié van Christus aan die kruis. As troos vertel hy dat sy 'n kort rukkie voor haar dood vir hom gesê het dat sy ‘geheel nie onrustig’ voel nie, en hy herinner hulle daaraan dat Christus, op sy beurt, moes uitroep: ‘My God, my God, waarom het U My verlaat? (Matt. 27:45)."

Omdat sy gesondheid geknap was deur dié ramp en hy nader aan sy enigste twee oorlewende kinders wou wees, versoek hy 'n verplasing na die Rynse sendingstasie Sarepta by Kuilsrivier. Hy keer terug na Otjimbingwe, maar op 13 Junie 1861 verlaat hy dié stasie en ook Suidwes-Afrika vir goed. 

In 1862 begin hy sy lang termyn as sendeling op Sarepta, waar hy arbei tot hy op 27 Julie 1893 deur eerw. Friedrich Eich opgevolg word. Baie van die wit boere en hul gesinne het eerw. Rath se dienste by Sarepta bygewoon en hy het ook dikwels hul begrafnisdienste gehou. Vermaak skryf: “Eerw. Rath het sy brief aan sy twee moederlose dogtertjies afgesluit deur hulle te maan om na die voorbeelde van hul ma en Christus vlytig op skool te leer sodat hulle later bruikbaar vir God en mens kon wees . . . Hulle moes dus leer, sluit hy af, sodat God en hul medemens hulle kon gebruik. Sy twee dogters het (blykbaar) sy vermaning in die brief ter harte geneem.” Anna het van 1882 tot 1898 op Sarepta skoolgehou. Haar suster, Emma, is in 1878 met een van Kuilsrivier se boere, Daniël Francois (oupa Danie) de Villiers van die plaas Annandale getroud. Sy was lewenslank betrokke by Sarepta, onder andere as skoolhoof. Dit was grootliks aan haar te danke dat die wit inwoners van Kuilsrivier reeds destyds, selfs voor hulle 'n eie gemeente gehad het, baie sterk sendingbewus was. Die De Villiers's se twee dogters het albei met ’n sendeling getrou: Anna Emma met Otto Siebörger, 'n Morawiese sendeling, en Frederica (Frieda) met H.J. Groenewald. Frieda het voor haar troue die Sendingwerkgeselskap van Sarepta op die been gebring, die kerkkoor gelei, die harmonium tydens eredienste gespeel, en Sondagskool gehou."

In Julie 1882 het Anna Rath beheer oor die skool op Sarepta oorgeneem met die jong Maria Thomas as hulponderwyseres. Die skoolgeboutjie met sy kleivloer was toe reeds bouvallig. Toe die superintendent-generaal van onderwys, dr. Langham Dale, Anna Rath in Oktober 1890 inlig dat die Kaapse regering geen geld vir geboue van sendingskole gestem het nie, het eerw. Rath self die leiding geneem, die ou houtkamertjie laat afbreek en in Desember 1890 die fondament van 'n nuwe skoolgebou laat lê. Sommige plaaslike boere en van die lidmate het elkeen 500 of meer stene geskenk en op Paasmaandag, 30 Maart 1891, is die skool, bestaande uit twee klaskamers, ingewy. 

Ná sy aftrede gaan Rath eers op Stellenbosch woon, maar ná die huwelik in November 1898 van sy dogter Anna (Otjimbingwe, 29 Maart 1851 – Wellington, 26 Januarie 1940) met eerw. J.C. Pauw, gaan hy op Wellington by sy skoonseun inwoon. Tydens 'n besoek aan 'n ander dogter, mev. D.F. de Villiers van Kuilsrivier, is hy daar oorlede en op Sarepta begrawe.

Rath is medeskrywer met Hahn van die heel eerste gesange, skrifgedeeltes en Bybelgeskiedenis in Herero wat daar gedruk word ("Omahungi oa embo ra lehova na Omaimpuriro mo Otjiherero", Kaapstad, Saul Solomon & Kie, 1849). In die jare vyftig hou hy hom blykbaar, net soos sy kollega Hahn, intensief besig met die voorbereiding van publikasies in Herero, veral 'n Duits-Herero-woordeboek. Van hom verskyn wel 'n leesboek ("Omahongise nokulesa Motyi-herero", Gütersloh, 1862), maar sy ander geskrifte bly slegs in handskrif bewaar. In die Grey-versameling van die SA Biblioteek, Kaapstad, is onder meer aanwesig 'n kort Engels-Otjiherero-woordelys (van ongeveer 1865); 'n manuskrip van 1865, "Materialien zu einem Otjiherero-Deutschen Wöterbuche", in 17 skryfboeke, en 'n manuskrip in 1873 in vyf skryfboeke geskrywe: "Otjiherero Wörtersammlung als Deutsches alphabethisches Register zu dem Otjiherero-Deutschen Wörterbuche von [J. Rath]".



</doc>
<doc id="110006" url="https://af.wikipedia.org/wiki?curid=110006" title="Gestreepte tamarin">
Gestreepte tamarin

Die Gestreepte tamarin ("Anampses lineatus") is 'n vis wat wydverspreid voorkom in die Indiese Oseaan: die Rooisee, Oman en aan die ooskus van Afrika suidwaarts tot by die middel van KwaZulu-Natal. In Engels staan die vis bekend as die "Lined tamarin".

Die vis word tot 12 cm lank. Die volwasse mannetjies het 'n oranjebruin lyf met ligte kolletjies of golwende lyne op die kop. Daar is ook ligblou ovaalvormige kolletjies in horisontale rye op die lyf. Daar is 'n kenmerkende geel kol agter die pektorale vin en 'n swart kol op die kieudeksel. Onvolwasse en volwasse wyfies het 'n soortgelyke patroon maar die lyf is donkerbruin tot wit met ligblou spikkels en streep lyne. Beide geslagte het 'n swart stertvin met 'n wit band op behalwe die volwasse mannetjies.

Die onvolwasse vissies lyk baie anders, hulle is swart met verskeie liggeel kolletjies en onreëlmatige vlekke op die lyf. Die dorsalevin se rant is witterig wat strek tot by die witband op die stertvin. Daar is ook 'n nou wit band op die kante van die lyf agter die pektorale vin.

Hierdie vis leef in aflandige koraal- en rotsriwwe in water wat 18 tot 42m diep is. Hulle is gewoonlik alleenlopers maak kom ook in klein groepies voor in sanderige of los rots areas. Hulle vreet bodem ongewerweldes.





</doc>
<doc id="110009" url="https://af.wikipedia.org/wiki?curid=110009" title="Lys van die grootste sterrestelsels">
Lys van die grootste sterrestelsels

Hieronder is ’n lys van die grootste sterrestelsels wat tot dusver ontdek is, volgens grootte.

Die volgorde van die lys is spekulatief omdat:


</doc>
<doc id="110010" url="https://af.wikipedia.org/wiki?curid=110010" title="Deutsche Schule Durban">
Deutsche Schule Durban

Die Deutsche Schule Durban (DSD) is ’n privaat Duitse skool in die voorstad Westville, Durban, KwaZulu-Natal, maar met Engels as onderrigtaal van gr. 5 tot 7.

Die skool is in 1971 gestig om onderrig te bied aan leerders van kindertuin tot gr. 7. Die skool behoort aan die Independent Schools Association of Southern Africa. Die meeste van die sowat 150 leerders kom uit ’n huis waarin minstens een van die ouers Duits praat. Toenemend benut egter ook nie-Duitssprekende gesinne die kans om hul kinders aan hierdie taal bloot te stel deur hulle aan die DSD in te skryf. Die skool ontvang geen geldelike steun van die Suid-Afrikaanse of die Duitse regering nie.

Die voorskoolse leerplan bied sowat 45 Duitse en nie-Duitse leerders tussen die ouderdomme van drie en ses die kans om hul kennis van Duits in so 'n mate op te bou dat hulle in gr. R in Duits onderrig sal kan word.

Die onderrigtaal van kindertuin tot gr. 4 is Duits, maar van gr. 5 tot 7 is dit Engels met daaglikse Duitsklasse. Engels as vak word van gr. 3 af aangebied en Afrikaans van gr. 4 af. In gr. 6 en 7 kry leerders ook onderrig in Zulu.



</doc>
<doc id="110011" url="https://af.wikipedia.org/wiki?curid=110011" title="Arpitane">
Arpitane

Die Arpitane (Arpitaans: "arpetans") is 'n etniese groep inheems aan die taalgemeenskap Arpitanië in die suidweste van Frankryk, noordooste van Italië en suidweste van Switserland. Wêreldwyd is daar omtrent 7 miljoen Arpitane.


</doc>
<doc id="110012" url="https://af.wikipedia.org/wiki?curid=110012" title="Lys van die naaste sterrestelsels">
Lys van die naaste sterrestelsels

Hieronder is ’n lys van die naaste sterrestelsels, binne 11,7 miljoen ligjare van die Sonnestelsel af, van naby tot ver. Dit sluit al sowat 50 stelsels van die Plaaslike Groep in, sowel as sommige van nabygeleë sterrestelselgroepe, die M81- en die M83-groep asook party wat nie van ’n vasgestelde groep is nie.

Die volgende moet in ag geneem word:


Die afstande tussen sterrestelsels is onderworpe aan groot onsekerheid. Afstande wat aangegee word, is samestellings van verskeie metings.



</doc>
<doc id="110013" url="https://af.wikipedia.org/wiki?curid=110013" title="279 v.C.">
279 v.C.


</doc>
<doc id="110014" url="https://af.wikipedia.org/wiki?curid=110014" title="278 v.C.">
278 v.C.



</doc>
<doc id="110015" url="https://af.wikipedia.org/wiki?curid=110015" title="276 v.C.">
276 v.C.



</doc>
<doc id="110016" url="https://af.wikipedia.org/wiki?curid=110016" title="275 v.C.">
275 v.C.



</doc>
<doc id="110017" url="https://af.wikipedia.org/wiki?curid=110017" title="295 v.C.">
295 v.C.



</doc>
<doc id="110018" url="https://af.wikipedia.org/wiki?curid=110018" title="298 v.C.">
298 v.C.



</doc>
<doc id="110019" url="https://af.wikipedia.org/wiki?curid=110019" title="Ratingen">
Ratingen

Ratingen is 'n stad in die Duitse deelstaat Noordryn-Wesfale met 'n bevolking van 86 615 (soos op 30 Junie 2015). 

Die geskiedenis van Ratingen, wat naby die Ryn geleë is en aan die deelstaathoofstad Düsseldorf grens, strek terug tot in die 1ste helfte van die 9de eeu n.C., en reeds in 1276 is stadstatus aan die nedersetting verleen. Die plaaslike ekonomie trek voordeel uit die nabyheid van Düsseldorf en sy internasionale lughawe (die tweede grootste in Duitsland na Frankfurt am Main) asook sy ligging langs die digste snelwegnetwerk in Europa en naby die Rynhawens van Düsseldorf en Duisburg. So het 'n groot verskeidenheid ondernemings uit die sekondêre en tersiêre sektor sy Duitse hoofkwartiere of ander belangrike nasionale filiale in Ratingen gevestig, waaronder ABB, Mitsubishi Electric, Hewlett-Packard, Esprit Holdings, Vodafone, LG, DKV en Keramag.

Ratingen is in die noordwestelike voetheuwels van die bergstreek Bergisches Land op een van die Rynterrasse teen 'n hoogte van tussen 55 en 180 m bo seevlak geleë. Die historiese stadskern is omstreeks 70 m bo seevlak geleë.

Die stadsgebied van Ratingen met 'n oppervlakte van 88,74 km² grens in die suide en weste aan Düsseldorf, in die noorde aan Duisburg, Mülheim an der Ruhr en Essen en in die ooste aan Heiligenhaus, Wülfrath en Mettmann. Mettmann is die administratiewe setel van die gelyknamige distrik waarvan Ratingen deel uitmaak.

Die grootste riviere is die Anger, wat noord van die middestad vloei, en die Schwarzbach suid daarvan. 'n Aantal natuurbewaringsgebiede soos die natuurbos Hinkesforst is in die stadsgebied geleë.


</doc>
<doc id="110020" url="https://af.wikipedia.org/wiki?curid=110020" title="Stalplein">
Stalplein

Stalplein in Kaapstad lê waar Plein-, Roeland- en St. Johnstraat bymekaar aansluit. Plein- en Parlementstraat lei suidweswaarts na Stalplein. Die grootste deel van die plein is nie meer vrylik toeganklik nie, want dit het agter die hekke van die terrein van die Parlementsgebou verdwyn.

Aan of op die plein is geleë Tuynhuys, 'n Louis Botha-standbeeld, 'n borsbeeld van Nelson Mandela, die St. Mary-katedraal en die Losie De Goede Hoop.

In 1705 het goew. W.A. van der Stel die VOC se stalle op Looyersplein laat bou en die plein was van toe af bekend as Stalplein. Na 86 jaar was die stalle so vervalle dat dit afgebreek moes word. So het aan die oostekant van Tuynhuys 'n stadsplein ontstaan. Op 31 Mei 1986 is 'n herontwikkelde Stalplein ingewy met 'n gedenktuin en 'n vlam ter ere van Suid-Afrikaanse soldate wat gesneuwel het. Weens hierdie heruitleg moes Louis Botha se beeld van sy aanvanklike staanplek verskuif word. Die Mandela-beeld is op 28 April 2014 onthul.


</doc>
<doc id="110021" url="https://af.wikipedia.org/wiki?curid=110021" title="H&amp;M">
H&amp;M

H&M ('n afkorting van Hennes & Mauritz AB, Sweedse uitspraak: [ˈhoː.ˈɛm; ˈhɛnːˈɛs ɔ ˈma.ʊrɪts]) is 'n Sweedse multinasionale klerewinkelketting met meer as 4 700 winkels in 69 lande wêreldwyd wat hom op sogenaamde "fast fashion" vir dames, mans, tieners en kinders toespits.

H&M, wat in September 2013 sy 3000ste modewinkel in Chengdu, Volksrepubliek China, geopen het, word tans as die tweede grootste onderneming in die internasionale modekleinhandel geranglys, na die Spaanse Inditex (die moedermaatskappy van Zara) en nog voor die Amerikaanse Gap Inc. Die eerste H&M-winkel is in 1947 in die Sweedse stad Västerås geopen. 

Danksy 'n reeks uitbreidingsfases het die onderneming gegroei tot 'n globale rolspeler in die tekstielkleinhandelbedryf met altesaam 4 100 winkels wêreldwyd. Bekostigbare mode in 'n verskeidenheid style staan sentraal in H&M se konsep, net soos die samewerking met leidende ontwerpers en popsterre en die fokus op volhoubaarheid.

Met die opening van die nuwe winkelsentrum Mall of Africa op 28 April 2016 in Midrand, 'n noordelike voorstad van Johannesburg, is die vyfde H&M-winkel in Suid-Afrika geopen – die ses ander is in Pietersburg/Polokwane, Nelspruit, Durban, Kaapstad, Roodepoort en Johannesburg geleë. In 2017 was daar reeds 17 winkels in die RSA, met 'n omset van SEK890 miljoen (inkl. BTW) in 2017.


</doc>
<doc id="110022" url="https://af.wikipedia.org/wiki?curid=110022" title="Pulvermacher">
Pulvermacher

Adam Gabriël de Smidt (*19 Februarie 1836, Stellenbosch - † 14 November 1910, George) skryf onder die skuilnaam Pulvermacher (die Duits vir buskruitmaker.)  Pulvermacher word beskou as een van die eerste volwaardige Afrikaanse digters na die publikasie van sy gedig "Dopper Joris en sy seiltjie" in die Het Volksblad in 1873. Hy lewer ook 'n enkele bydrae tot die Afrikaanse prosa, naamlik "Uit het dagboek van Pulvermacher." Van sy skryfwerk word in 1976 deur Pieter W. Grobbelaar ondek, dit is ook Grobbelaar wat in 1975 die identiteit van Pulvermacher vasstel en bekendmaak.

Adam Gabriël de Smidt is op 19 Februarie 1836 op Stellenbosch gebore is.Hy is een van vyftien kinders van Willem Anne Janssens de Smidt (1804–1855) en Susanna Margaretha Redelinghuijs (gebore 1803). Sy broers en susters, met geboortejare, is Susanna Maria (1827), Sara Maria (1828), Abraham (1829; later landmeter-generaal van die Kaapprovinsie), Susanna Margaretha (1831), Petrus Johannes (1832), Willem (1833), Catharina Hendrica (1834), Johanna Hermina (1837), Johannes Hermanus (1839), Jacoba Alida (1840), Maria Jacoba (1842), Elizabeth Anthoinette (1843), Charles Cornwallis Michell (1844) en Henry (1845).

Die oorsprong van sy skrywersnaam is onbekend, maar D’Arbez vertel van 'n historiese gebeurtenis in sy roman "Mooi Annie of Skipbreukelinge", wat moontlik lig hierop werp. Tydens die oorlog tussen Engeland en Holland in 1781 soek vyf Oos-Indiese matrose in Saldanhabaai skuiling teen die vyand. Hulle opdrag is om eerder die skepe aan die brand te steek as om dit in Engelse hande te laat val, maar nie een van die skepe het hoogs ontvlambare materiaal aan boord nie. Die stuurman van Middelburg, ene Abraham de Smidt en voorvader van die Kaapse familie met hierdie naam, prakseer toe 'n plan om letterlik kruit te vervaardig uit swael, teer, dun plankies en ou droë stukke seil. So is hierdie voorvader letterlik 'n kruitmaker wie se heldedaad bekendheid verwerf het.

Op twintigjarige leeftyd tree Pulvermacher in diens van die Kaapse Koloniale Staatsdiens en is hierna onder andere betrokke by padkonstruksie. In 1861 doen hy die opmetings vir die ou George na Knysna pad en hou toesig oor die bou van Meiringspoort. Hy is ook betrokke by die konstruksie van Seweweekspoort en Katbergpas en is verantwoordelik vir die bou van die brûe oor die Buffalo-, Koonap- en Keiriviere. Van die posisies wat hy in die Kaapse staatsdiens beklee sluit in padinspekteur en vrederegter vir Riversdal, Mosselbaai en Oudtshoorn.

Na sy aftrede in 1879 word hy lid van die Wetgewende Vergadering vir George en dien ook vir meer as twintig jaar op die George Afdelingsraad. In 1894 koop hy lot 3 en 8 van die plaas Pampoenkraal van die destydse regering, geleë op die gebied wat nou Saasveld naby George is en hy noem hierdie plaas Woodifield.

Hy trou op 8 Augustus 1870 met Johanna Elizabeth Hartzenberg, waarna hy die swaer is van Thomas Bain. Hulle het twee kinders, Geoffrey William de Smidt (1871) en Ascheton Geddes de Smidt (1878).

Pulvermacher is op 14 November 1910 op die plaas Woodifield naby George oorlede. Met sy dood word alle vlae in George halfmas gehang as teken van respek en waardering vir alles wat hy vir die distrik beteken en gedoen het.

Hy publiseer in "Het Volksblad" van 31 Julie 1873 wat beskou word as die eerste oorspronklike gedig van waarde in Afrikaans, naamlik "Dopper Joris en sy seiltjie." Hierdie is die geestige en taamlik onbeholpe liefdesverklaring van 'n gewone boer wat sy geliefde probeer beïndruk met sy besittings van twyfelagtige waarde. Op 16 Augustus 1879 verskyn "Ou Abel Rasmus" in "Het Volksblad". Hierdie gedig vertel van 'n vrou wat deur 'n skerpioen gebyt is en tevergeefs 'n beroep doen op haar man om deur middel van boererate haar van afsterf te red.

Beide "Dopper Joris en sy seiltjie" en "Ou Abel Rasmus" word in "Groot verseboek" en Gerrit Komrij se bloemlesing "Die Afrikaanse poësie in 'n duisend en enkele gedigte" opgeneem. Sy gedigte verskyn ook in ander versamelbundels, insluitende "Digters en digkuns", "Eerste stemme", "Die junior digbundel", "Voorspraak" en "Woordpaljas".

Verder bestaan daar slegs 'n prosabydrae van hom, "Uit het dagboek van Pulvermacher," wat in "Het Volksblad" van 3 April 1866 verskyn,

'n Verdere gedig, "Wat het predikante zeg, en wat Titus Tokiaan van denk", en 'n aantal prosastukke onder sy eie naam deur Pieter W. Grobbelaar is in 'n Melt Brink-manuskripboek ontdek. Hierdie prosastukke word in "Standpunte" van April 1976 gepubliseer. Grobbelaar is dan ook die eerste persoon wat die ware identiteit van Pulvermacher vasstel en dit bekend maak in die "Tydskrif vir Volkskunde en Volkstaal" van Oktober 1975.

Abraham H. de Vries neem sy prosawerk "Gebet van Tities Tokiaan" in die "Afrikaanse kortverhaalboek" op en Merwe Scholtz neem hierdie stuk ook op in "Vertellers 2". Hierin prys Tities die Here vir die veld en die goeie toestand van mens en dier, maar dan bekla hy Jeremias se kinders se lot. Volgens Tities het Jeremias hom regtig goed gedra die laaste tyd, maar die Here het sy melkbokkies deur die weer doodgeslaan, sy beste vooros laat vrek en sy klein Lukassie laat verongeluk. Jeremias het alles gedoen wat van hom verwag kan word, maar nie die Here nie. Tities wil weet, as Jeremias in die Here se skoene was, of hy dieselfde aan die Here se kinders sou doen.



</doc>
<doc id="110023" url="https://af.wikipedia.org/wiki?curid=110023" title="Jacobus Pauw">
Jacobus Pauw

Eerw. Jacobus Cornelis Pauw (Leiden, Nederland, 13 Desember 1837 – Wellington, Kaapland, Suid-Afrika, 13 Junie 1918) was 'n sendeling, medestigter van en leier in die NG Sendingkerk en jare lange dosent aan die Sendinginstituut.

Eerw. Pauw se lewe het in die stad Leiden in Nederland begin en tot op die dag 80 jaar en ses maande later in Suid-Afrika geëindig. Die Suid-Afrikaanse deel van sy ryk en nuttige lewe het in 1861 begin sodat dit uit 57 werkjare bestaan het. Nooit in al dié jare kon hy ooit weer sy geboorteland besoek nie. In Suid-Afrika het hy hom volkome tuisgemaak.

As leraar, prediker en organiseerder plaas hy met welslae al drie gemeentes waar hy gestaan het, op vaste grondslag en bou hulle op stoflike, maar veral geestelike gebied op. Hy was 'n gebore dosent. Naas sy gemeentelike pligte op Wellington was hy ook 34 jaar lank as dosent aan die Sendinginstituut vir die opleiding van sendingleraars van die NG Kerk op Wellington werksaam (1879–1913). Hier het hy die diepste spore nagelaat en heilsame invloed as praktiese sendeling uitgeoefen op die 164 sendelinge (die eerstes van die NG Kerk) wat hy in hierdie periode help vorm het.

Tussen 1891 en 1908 is eerw. Pauw vier keer tot moderator van die Sendingkerk se Sinode gekies. Hy het die vergaderings op waardige en bekwame wyse gelei. Hy het vir die Sendingkerk geleef en gebid. Met reg kan hy as vader van die Kaapse Sendingkerk geroem word. Ook van die gesamentlike konferensie van sendelinge in die Kaapland was hy 'n tyd lank die vertroude leier.

Eindelik, ná 'n onvermoeide arbeid van 48 jaar, was die grysaard, weens hoë ouderdom en toenemende swakheid, genoodsaak om sy bediening neer te lê. Die Kerk, waarvan hy een van die waardigste dienaars was, het hom 'n welverdiende pensioen toegeken. Vir nog drie jaar na sy emeritaat het hy sy werk as dosent aan die Sendinginstituut by Wellington voortgesit. Vir vier-en-dertig jaar was hy werksaam in daardie bekende opleidingskool, en die sukses van die inrigting was grootliks aan hom e danke. Op 13 Junie 1918 is eerw. Pauw sy ewige rus ingegaan.

Eerw. Pauw was drie keer getroud: sy eerste vrou, Cornelia Johanna Linschooten, was Hollands van geboorte en het hom agttien maande na sy aankoms op Zoar ontval (1 September 1862). Daarna trou hy op 29 Oktober 1864 weer met 'n Hollandse dame, Anna Margareta Kirchner (1840–1896), wat reeds enige tyd in Suid-Afrika woonagtig was, die moeder van sy 12 kinders. Hy trou in 1898 met Anna Rath, dogter van die Rynse sendeling eerw. Johannes Rath.

Eerw. Pauw was die oudste seun van 'n gesin van vier kinders van Jacobus Cornelis Pauw (gebore 1800), 'n messelaar, en sy vrou, Margaretha Johanna Holtz, gebore in Leiden in 1804, ’n afstammeling van Protestantse vlugtelinge uit Boheme. Albei was lidmate van die Christelijke (Afgescheidene) Gereformeerde Kerk in Nederland, wat ná veel stryd van die Hervormde Kerk van Nederland afgeskei het. J.C. Pauw die ouere was 'n aansienlike burger van die stad en kerkman wat as diaken en later as ouderling gedien het.

In sy ouerhuis is die saad van streng Puriteinse invloed en egte Gereformeerde vroomheid vroeg in eerw. Pauw se hart gesaai. Van sy vader het hy 'n onbuigsame, eerlike karaktervastheid met 'n standvastige en oortuigende godsdienssin gepaard met 'n verbasende werkkrag geërf, en van sy moeder innige vroomheid, beslistheid en opgeruimdheid. Van albei het die toekomstige sendingleier die beginsels van Bybelkennis en godsdiensleer ontvang.

Aangesien sy ouers uit godsdienstige oorwegings hom nie teen pokke laat inent het nie, kon hy nie tot 'n skool toegelaat word nie. (Volgens ’n ander bron het hy as knaap en jongeling sy onderwys in die publieke skool in Leiden ontvang.) Van sy sesde tot sy tiende jaar is hy dus tuis deur sy moeder onderrig. Aangesien hy 'n aanleg vir die tekenkuns gehad het, was dit sy ambisie om argitek te word en so besoek hy as seun 'n ambagskool, maar hy wou net ’n ambag leer as hy daardeur iets blywends tot stand kon bring. Die gedagte dat hy iets moes maak wat binne afsienbare tyd sou verslyt of vergaan, was vir hom ondraaglik. Geen wonder nie dat sy eerste verdienste van ses pennies in die week by 'n steenhouer was wat met graniet gewerk het! Maar sy swak oë het hom belet om lank in hierdie spannende werk te bly. Daarna het hy 'n tyd lank die timmermansambag gevolg, en ook die krulle van die skaafbank by bakkers verkoop. Hy was in hierdie dae goed op pad om argitek te word.

Daar was destyds egter nog by die jonge Pauw selfs 'n afkeer van vroomheid en vromes. En tog het die invloed van sy diep godsdienstige ouers en hul strenge leefwyse hom bygebly. Toe hy op 17-jarige leeftyd belydenis aflê as lidmaat van die Christelik-Afgeskeie Kerk, was daar by hom geen vyandskap meer teenoor die godsdiens nie. Sy leraar en sy moeder veral het hom grootliks beïnvloed. Sy brandende begeerte tot die evangelie-bediening is op hierdie leeftyd vervul toe die pad vir hom geopen is tot die Christelike Normaalskool by die Klokkenberg, in Nijmegen. Eers was die plan dat hy as sendingonderwyser na China sou gaan vanweë die behoefte aan werkkragte vir daardie land. Aan die end van sy tweede jaar in Nijmegen het hy byna beswyk aan 'n baie ernstige siekte.

Hy het ná Nijmegen eers na Rotterdam gegaan vir sy teologiese opleiding, maar dié instelling was na sy mening te "liberaal". Deur bemiddeling van Groen van Prinsterer, die bekende kampvegter vir die regsinnigheid, het hy tereggekom in die Seminarie van die Vrye Skotse Kerk in Amsterdam, waaruit ook Frans Lion Cachet kort tevore na Suid-Afrika gekom het. Aan dié seminarie was dr. C. Schwartz en Isaac da Costa leidende figure. Pauw was nie net op koste van die beherende liggaam aan dié instelling nie, maar hy sou ook ná afgelegde studie vrylik kon kies waarheen hy wou gaan. Dit was vir hom die duidelike leiding van God en hy het hom vervolgens met vlytige toewyding aan die studie gewy. Da Costa, wat leerling en geesverwant van Bilderdijk was, het veral veel invloed op die toekomstige sendeling uitgeoefen. Gedurende sy studietyd is hierdie leermeester oorlede en het ook die jonge student J.C. Pauw die voorreg gehad om die stoflike oorskot na sy laaste rusplek op aarde te help dra. Die portret van Da Costa het die muur van die latere dosent se studeerkamer op Wellington al die jare versier. Pauw is waarskynlik enduit besiel om student te bly, terwyl hy al leermeester was. “Ook om student te bly en vir jou gesondheid te sorg, behoort tot die Christendom.” Met hierdie woorde het hy meermale afskeid geneem van studente wat hom kom groet het.

Dit was 'n interessante saamloop van omstandighede vir die jong student dat juis in 1860, ses weke voor hy sy akademiese kursus as evangeliedienaar voltooi het, die eerwaardige dr. William Robertson, destyds predikant van Swellendam, in Holland op besoek was. Een van die belangrikste redes van sy besoek aan Amsterdam was om seker jong manne te beweeg om as evangeliedienaars (predikante en sendelinge) na Suid-Afrika te verhuis. Dit was in die dae na die geseënde Herlewing wat op Worcester begin het en nog voor die Kweekskool (gestig in 1859) en die Sendinginstituut hul manne begin lewer het. Pauw was dadelik gereed om as sendeling na Suid-Afrika te gaan.

Ná dr. Robertson die hoogleraars aan die seminarium geraadpleeg het, het hy aan die jonge Pauw 'n skriftelike uitnodiging gestuur om as kruisgesant na Suid-Afrika oor te kom. Hy het die beroep aangeneem en ná voltooiing van sy studie, is hy in 1861 tot die evangeliebediening toegelaat. So het dit gebeur dat die ywerige jong Nederlander in sy 24ste jaar na Afrika gekom het, nadat hy aanvanklik vir China bestem en later vir Indonesië gevra het.

Op 6 Julie 1861 het die jong sendeling sy vaderland verlaat nadat hy enige weke tevore met Cornelia Johanna Linschooten in die huwelik bevestig is. Ná ’n egverbintenis van net anderhalfjaar is die jong vrou van eerw. Pauw in sy eerste werkkring oorlede; dus het sy nooit die voorreg gehad om haar ouers en vaderland weer te sien nie.

Tagtig dae ná hul vertrek, op 23 September 1861, het die jonge egpaar voet aan wal gesit in Tafelbaai, toe hy nog geen 24 jaar oud was nie. Eerw. Paulus Teske (1830–’97) het saam met hulle in die Kaap aangekom. Eerw. Pauw het opdrag van die sinode van die Kaapse NG Kerk ontvang dat sy toekomstige arbeidskring by Zoar sou wees, 'n sendingstasie op die tweede terras, ver in die binnelande van die Kaapkolonie. Soar is in 1817 aangelê deur die SA Sendinggenootskap, is 'n tyd lank deur die Berlynse Sendinggenootskap bearbei, in 1858 aan die NG Kerk gegee, in 1867 weer deur die Berlyners oorgeneem en eindelik in 1888 aan die NG Kerk teruggegee.

Die trein het destyds slegs tot by Wellington geloop, en die jonge man moes die ontsaglike afstand met 'n wa of 'n kar afreis. Die rotsgetande berge, klowe, uitgestrekte vlaktes, heuwels en dale, en veral die heerlike, hoë, blou uitspansel van die Afrikaanse suidhoek moes 'n wonderlike indruk op sy gemoed gemaak het. Nog interessanter was sy ervaring toe hy die bestemde plek eindelik bereik het om te sien dat Zoar 'n nietige uithoekie was, met ongeveer 'n dosyn hartbeeshuisies. Vir sy eggenote, 'n jong, pasgetroude Nederlandse dame uit die hoofstad van Holland, moes die ondervinding nog meer indrukwekkend gewees het.

Die Sinode van die Nederduitse Gereformeerde Kerk, wat teen die einde van 1862 in Kaapstad vergader het, het die leraar van Zoar offisieel as sendeling van die Kerk erken, en as gevolg van die besluit is hy drie maande later op Swellendam formeel georden. Vir eerw. Pauw sou dit 'n lang verblyf op Zoar wees; vir sy vrou baie kort. Nog voor hy 'n jaar op Zoar, naby Ladismith, was, moes hy sy eggenote en haar eersgeborene in dieselfde graf weglê. Dit was 'n dubbele en uiters gevoelige slag. Die sendingstasie was destyds baie verwaarloos nadat dit geruime tyd leeg gelê het. Nou moes die baanbreker sy eensame weg nog meer alleen bewandel. So goed moontlik is deur 'n vrou uit die gemeente vir hom gesorg, maar op die duur kon dit nie so voortgaan nie.

Reeds van sy heengegane eggenote het hy verneem van 'n jonge vrou wat uit Holland met ds. en mev. Herman van Broekhuizen saamgekom het. Hy het aan haar geskrywe en haar reguit die vraag gestel, aangesien sy tog na Suid-Afrika gekom het om vir die Here te werk, of sy nie geneë sou wees om by hom in sy werk aan te sluit nie. Hy het verduidelik dat hy, wat sy statuur betref, nader by Saggeüs staan as by Goliat. Ook het hy laat weet dat hy swaar die pokkies gehad het en dat sy aangesig wel daardeur enigsins geskend was, maar in elk geval nie so erg as sy leermeester Da Costa s'n nie. Die betrokke vrou was Anna Margaretha Kirchner, met wie hy ook op 17 Februarie 1864 op Graaff-Reinet in die huwelik bevestig is, 'n huwelik wat hom al sy 12 kinders geskenk het en wat volgens oorlewering gelukkig was.

In 1867 het Zoar in die hande van die Berlynse Genootskap oorgegaan en nege jaar lank het eerw. Pauw op baie broederlike wyse met die Berlynse sendelinge Schmidt, Prozesky en andere saamgewerk. Dit was donker dae daardie: Die koorsepidemie van 1870 het nie net baie van sy staatmakers in die gemeente afgemaai nie, maar ook hyself is daardeur aangetas. Voorts het die vyandige gevoel tussen Zoar en Amaliënstein by meer as een 'n gees van wrewel teenoor die sendeling gewek. Ook die onwettige drankhandel het sy somber skaduwee oor die samelewing laat val. Tog die getroue sendeling laat hom nie deur terugslag of teëslag van die koers afbring nie, en veral nie iemand van die kaliber van J.C. Pauw nie. In 'n buitevertrek het hy 'n skrynwerkerswinkeltjie ingerig. Daaruit het menige stuk huisraad gekom en daardeur is menige pond gespaar. Maar nog meer: Hy het later vertel dat hy in die reël sy teks gekies het voor hy na die skaafbank gegaan het en dat die preke wat hy in die werkwinkel uitgedink het, soms beter was as dié van die studeerkamer.

Ná 15 jaar op Zoar het eerw. Pauw in 1877 'n beroep aangeneem na Suurbraak (toe nog genoem Zuurbraak), 'n sendingstasie digby Swellendam, wat ongeveer 66 jaar tevore, onder die bewind van die goewerneur graaf Caledon, daar gestig was. So het eerw. Pauw teruggekom onder die NG Kerk. Ook op Zuurbraak was die natuurskoon verruklik mooi en kon die kroos van die sending-pastorie na hartelus rinkink, maar hier het hulle net twee jaar vertoef.

In 1879 neem eerw. Pauw hy 'n beroep na die NG sendinggemeente op Wellington. Dit was nadat ds. Andrew Murray eerw. Pauw in Februarie 1878 op Zuurbraak besoek het en hom later in die jaar na Wellington genooi het om kennis te kom maak met die sendinggemeente aangesien eerw. Isaac Bisseux weens ouderdom wou bedank. Dit was 'n jaar ná die opening van die Sendinginstituut aldaar en sewe jaar ná die aankoms van ds. Andrew Murray in die moedergemeente Wellington waar hy en eerw. Pauw die volgende 32 jaar so hartlik en vrugbaar sou saamwerk. Ds. Murray wou graag eerw. Pauw se samewerking in die Sendinginstituut hê waar iemand wat Hollands geken het, nodig was as dosent.

In daardie tyd was die sendinggemeente nog onder die Paryse Evangeliese Sendinggenootskap. Eerw. Pauw sou die opvolger wees van die ou vader Bisseux, wat sedert 1829 daar gearbei het en na wie die jakobregop (Zinnia) “bisseuxtjie” genoem is. Hy was ná 50 jaar in die Wagenmakersvallei op die punt om af te tree. Die gemeente het toe, waarskynlik op aanbeveling van ds. Murray, ingewillig dat hulle aan die NG Kerk oorgedra kon word en die salaris sou probeer vind om eerw. Pauw as leraar te beroep.

Eerw. Pauw het die werk in die Bovlei begin en daar het die gemeente 'n kerk, 'n skool en 'n woonhuis gehad. Hy het egter reeds op die dorp gewoon in sy eie huis. 'n Tyd lank het Bisseux en Pauw saamgewerk en naderhand het die dorp die uitgangspunt van die werk geword. Die sendinggemeente by Wellington was eerw. Pauw se langste werkkring, en hier het hy met volharding vir iets meer dan 30 jaar gewerk om die kleurlingbevolking op geestelike gebied te verhef. Aan die begin moes op die dorp 'n pastorie aangekoop en 'n kerk gebou word (of volgens 'n ander bron die bestaande gebou vergroot word). Geld was nie volop nie, maar daar was 'n gewillige gees om te werk. Tot twee maal in die jaar is basaar gehou en af en toe is selfs £100 bereik by so 'n geleentheid. Gelukkig dat die begin van die kerkbou in 1884 juis saamgeval het met 'n geseënde opwekking in die moedergemeente, wat ook deurgewerk het in die sendinggemeente. Die laaste pennie skuld op dié gebou is in 1898 afbetaal. Daar was 'n diep en standhoudende werk in baie harte. Toe eerw. Pauw in 1910 aftree, het hierdie gemeente, vroeër 'n belangrike gemeente van die Paryse Evangeliese Genootskap, onder sy bearbeiding reeds 'n bloeiende sendinggemeente van die NG Kerk geword.

Met reg het ds. Murray na ds. Pauw verwys as die vader van die NG Sendingkerk. Jare lank beywer hy hom vir die stigting van die eerste inheemse NG dogterkerk in Suid-Afrika. Deur geskrifte en woord pleit hy daarvoor van die kansel, in kerkblaaie en voor sinodes van die moederkerk. Hy was die leidende figuur by die stigting van die NG Sendingkerk in 1881. Byna 30 jaar lank was hy die spil waarom die opbou van 'n later lewenskragtige kerk draai. Hy was in 1881 skriba, aktuarius en kwestor, en daarna word hy vier keer tot moderator van die sinode gekies (1891, 1892, 1896 en 1908). Hy was 'n man met hoë lewensideale en visie, in baie opsigte sy tyd ver vooruit.
Hy pleit in 1908 vir 'n synodus contracta vir die Sendingkerk met die oog op doeltreffende sinodale werksaamhede; hy beywer hom vir primêre sowel as sekondêre onderwys van die bruin kind en die deeglike opleiding van onderwysers sowel as die van sendelinge.

In 1879 het eerw. Pauw die herderstaf in die sendinggemeente van Wellington opgeneem. Toe reeds het die werk aan die een jaar oue Sendinginstituut te veel geword vir die prinsipaal, eerw. George Ferguson, en hy het ook geen Nederlands geken nie. Van die staanspoor af het eerw. Pauw dus 'n hand bygesit as assistent-dosent om Ferguson te help met die doseerwerk in die Sendinginstituut. Laasgenoemde het die eerste vyftal studente in sy studeerkamertjie ontmoet; eerw. Pauw in sy eetkamer. Eerw. Pauw het gehelp met die onderrig in gereformeerde dogmatiek en in eksegese. Vir hierdie werk was eerw. Pauw by uitnemendheid geskik en dit was ’n besonderse beskikking dat hy juis in daardie tyd gelei is om na Wellington te kom.

In 1913 het hy die tuig daar neergelê en het die Sinode van die Moederkerk hom 'n jaarlikse honorarium van £100 toegeken. Kort tevore is die vyftigjarige jubileum van sy aankoms in SA feestelik gevier. Die kwarteeu van sy bediening op Wellington is in 1904 gevier toe Andrew Murray die rede gehou het na luid van Fil. 1:3: “Ek dank my God elke maal as ek aan julle dink." Op die tweeledige gedagte van dank en dink het die rede gerus.

Prof. G.B.A. Gerdener, in later jare ook dosent aan die Sendinginstituut, het in 1948 van eerw. Pauw geskryf: "Hy was ’n gebore dosent en dis te verstane dat die Pauw-nageslag so 'n groot en geëerde plek inneem in Suid-Afrika se onderwyswêreld nie. Hy was dogmatikus by uitnemendheid en het geweet om die leerstellige waarheid te verbind met die prediking en die pastoraal. Deeglikheid, duidelikheid en diepte was waarskynlik die vernaamste kenmerke van sy onderwys."

Tussen 1864 en 1896 het die gelukkige egpaar dae van lief en leed saam deurgemaak. Met hul gelukkige kinderskaar was hul pastorie 'n ware Bet-El ('n Huis van God), veral ná die vermoeiende, dikwels veeleisende en teleurstellende dagtaak, totdat die onverbiddelike dood sy tweede eggenote op 29 September 1896 kom wegneem het. Dit was 'n sware slag, veral vanweë die kinders wat nog soseer die leiding van die moeder nodig gehad het.

Sowat twee jaar nadat sy tweede eggenote hom ontval het, is eerw. Pauw 'n derde keer in die huwelik bevestig, en wel met mej. Anna Rath, wat vroeër op Amaliënstein en Zoar onderwys gegee het aan die kinders van die sendelinge. Sy was die dogter van die Rynse sendeling, eerw. Johannes Rath, wat eers in Suidwes-Afrika en daarna op Sarepta sendingwerk gedoen het. Op laasgenoemde plek is hy in 1903 oorlede. Anna Pauw het haar man meer as 20 jaar oorlewe en is eers in 1940 in haar 89ste jaar heengegaan. Drie jaar later het ’n boekie uit haar hand oor die lewe van haar man verskyn.

Soos feitlik al die binnelandse sendelinge moes ook vader Pauw die stryd aanbind teen die verwoestende drankmisbruik. Ook met die moedergemeente het hy meermale padlangs oor hierdie maatskaplike ontsiering gepraat. Veral het hy die wapen van die gebed in hierdie stryd met krag en met vrug gehanteer. In 1907 sou daar 'n wetsontwerp aan die Kaapse Wetgewende Vergadering voorgelê word om 'n mark vir die drank onder die swart mynwerkers te skep. Dit het hom na die pen laat gryp en aangesien "De Kerkbode" dit nie wou waag om hierdie stryd in sy kolomme aan te bind nie, het sy “Open Brief" op 18 Julie 1907 in "Ons Land" verskyn. Dit was gerig aan lede van die NG Kerk in die Kaapse Parlement en was allesins 'n ernstige en waardige dokument. 'n Storm van teëstand het oor hom losgebars en hy het so te sê geen steun van enige kant gekry nie. Dit het hom egter geen haarbreedte van sy standpunt laat afwyk nie.

Ook die lot van die tienduisende heidene binne ons poorte het hom diep ter harte gegaan. Hiervoor het hy as redmiddel aangewys die plig van elke huisvader en huismoeder om hul onderhoriges te leer lees en die weg van die saligheid aan te wys. Daartoe is 'n magtige werking van die Heilige Gees nodig in die Moederkerk, het eerw. Pauw ook geglo.

Skrywers oor sy lewe is dit eens dat Jacobus Pauw inderdaad 'n belangrike figuur in die geskiedenis van die Afrikaanse kerk in Suid-Afrika was. So het ds. Andrew Murray die naam "Vader van die Sendingkerk" tereg aan eerw. Pauw toegeken. Hy was ongetwyfeld een van die beroemdste, godvrugtigste en onvermoeidste kruisgesante wat die Sendingkerk in Suid-Afrika gedien het. As dosent aan die belangrike opleidingskool het hy uitmuntende hoedanighede besit. Sy bekwaamheid, sy onvermoeide ywer, sy deeglike kennis van die dogmatiek was deur niemand betwis nie. "Dat sy kinders almal belangrike persone in die samelewing geword het," skryf Eric Stockenström in sy "Vername persone" (soos aangehaal in eerw. Andries Dreyer se "Kruisgesante in Suid-Afrika"), "is bewys genoeg dat hy 'n eksellente, waardige huisvader was. Twee van sy dogters is met sendelinge getroud; twee seuns is predikante van die Nederduitse Gereformeerde Kerk; een seun, die welbekende, geniale Danie, was professor aan die Universiteit van Stellenbosch, en al die ander was onderwysers op verskillende plekke in Suid-Afrika. 'n Ander belangrike feit in verband met die lewensgeskiedenis van Jacobus Pauw is dat hy een van die uitlanders was wat die land van Goeie Hoop aangeneem het as sy vaderland. Hy was twee maal met Afrikaanse dames getroud, en is oorlede en begrawe in die land waar hy hom metterwoon kom vestig het. Hy het ’n voorbeeld gestel van godsvrug, reine lewenswandel, taaie volharding en patriotisme."

Eerw. Pauw was 'n vrome en godvrugtige mens, begaaf met ’n heldere deursig, ’n gesonde oordeel en onkreukbare gehegtheid aan die waarheid, skryf dr. C.J. Kriel, in lewe professor aan die teologiese skool van die NG Sendingkerk, Bellville, in die "Suid-Afrikaanse Biografiese Woordeboek", min of meer dieselfde beskrywing wat mev. J.A.S. Oberholster in 1940 van hom gegee het: "Vader Pauw . . . was 'n man van heldere deursig, gesonde oordeel en sterk geloof." Sy haal iemand aan wat eenkeer van hom gesê het: "Die sendingkerk het in hom as kerklike staatsman 'n grote gawe van God ontvang. Hy was 'n man van wye kennis en het persoonlikheid besit. Hy was besonder begaafd as prediker en het gespreek met grote seggingskrag. By geleentheid kon hy met gesag en die onverskrokkenheid van die ou profete die wil van God verkondig."

Prof. G.B.A. Gerdener, in lewe ook dosent aan die Sendinginstituut, het in 1948 geskryf: "Suid-Afrika en by name die NG Sendingkerk was baie ryker deur die koms hierheen van J.C. Pauw. Ook deur sy nageslag leef hy voort. As kerklike staatsman het die Sendingkerk in hom 'n kostelike gawe uit die hand van God ontvang. Hy was begaafd met 'n helder deursig, 'n gesonde oordeel en onkreukbare gehegtheid aan die waarheid. Met die gawes van sy verstand het hy gepaar daardie innige godsvrug en kinderlike gebedslewe wat hom deur Gods goedertierenheid en genade sowel tot uitstaande vader van sy huis as vader in die Kerk verhef het."

Sy demissie as sendeling het eerw. Pauw in 1910 gekry toe hy reeds 73 jaar oud was en eers drie jaar later die doseerwerk aan die Sendinginstituut verlaat. Die laaste jare van sy lewe het hy die eredienste, sittend langs die preekstoel van die kerk waarin hy soveel jare die evangelie verkondig het, bygewoon. Tuis was hy meestal op die rusbank van sy studeerkamer. Dit was 'n geduldige afwagting van die einde. Soms wanneer die magteloosheid hom in toenemende mate op die hulp van dierbares aangewys het, het sy gemoed volgeskiet, maar het die gedagte aan die beter Hierna hom weer getroos en bemoedig. Met roerende teerheid het sy eggenote en dogter hom versorg, en in die laaste dae van die lewe het sy seuns om die beurt gekom om 'n nag met 'n voorbeeldige vader deur te bring. Op 13 Junie 1918 het hy die asem so sag uitgeblaas dat dit nouliks merkbaar was dat hy nie meer onder die lewendes was nie. Drie van sy seuns was op daardie oomblik daar en die oudste se aankondiging van die uitvaart was: “Aangeland.”

Hy is die stamvader van die familie Pauw in Suid-Afrika wat so 'n groot en geëerde plek op kerklike en onderwysgebied inneem. Van sy nege seuns word twee, Johannes Gustav Pauw (1873–1944) en Christoffel Petrus Pauw (1878–1950), predikante van die NG Kerk. Die ander word almal onderwysers van wie een, Daniël Andreas August Pauw (gebore in 1928), later professor in die opvoedkunde aan die Universiteit van Stellenbosch was.

Al die egpaar se kinders was:



</doc>
<doc id="110024" url="https://af.wikipedia.org/wiki?curid=110024" title="Université de Montréal">
Université de Montréal

Die Université de Montréal (UdeM) [ynivɛʁsite də mɔ̃ʁeal] is een van vier hoëronderwysinstellings in Montreal, die grootste metropool in Kanada se Franssprekende provinsie Quebec. Dit tel onder Kanada se tien voorste universiteite (met op een na die grootste getal studente) en is tegelykertyd die grootste universiteit in Quebec, sowel ten opsigte van sy studentetal asook die omvang van sy navorsingsaktiwiteite.

Die UdeM bied sowat 250 voor- en 350 nagraadse programme in dertien fakulteite, meer as sestig departemente en twee geaffilieerde skole vir hoër onderwys (die École Polytechnique vir ingenieurswese en die sakeskool HEC Montréal) aan, insluitende 71 doktersprogramme. Sy reeks programme in lewenswetenskappe is die volledigste in Kanada.


</doc>
<doc id="110025" url="https://af.wikipedia.org/wiki?curid=110025" title="S.Oliver">
S.Oliver

s.Oliver (volle naam: "s.Oliver Bernd Freier GmbH & Co. KG") is 'n multinasionale tekstielvervaardiger en klerewinkelketting wat sy hoofkwartier in Rottendorf in die Duitse deelstaat Beiere het.

Die onderneming se eerste winkel is in 1969 in Würzburg, Beiere deur Bernd Freier geopen toe die onderneming nog as "Sir Oliver" bekendgestaan het. In 1978 is die onderneming se naam gewysig na s.Oliver nadat 'n ander Duitse maatskappy, 4711, klagte ingedien het. Intussen het die onderneming tot een van die grootste rolspelers in die internasionale mode-kleinhandelbedryf gegroei, met winkels in Wes- en Oos-Europa, Noord-Amerika (Kanada) en Asië en 7 664 medewerkers (waarvan 5 451 in Duitsland en 2 237 in die Rottendorfse hoofkwartier).


</doc>
<doc id="110026" url="https://af.wikipedia.org/wiki?curid=110026" title="Savile Row">
Savile Row

Savile Row [ˌsævɪl ˈroʊ] is 'n straat in die Sentraal-Londense stadsdeel Mayfair, City of Westminster wat tradisioneel met maatklere vir mans verbind word. In sy lang en gevarieerde geskiedenis het die straat daarnaas ook die hoofkwartier van die Royal Geographic Society in 1 Savile Row gehuisves waar belangrike Britse verkenningstogte na Afrika en die Suidpool beplan is, en meer onlangs die Beatles se Apple Corps-kantoor in 3 Savile Row. Tydens 'n konsert op dié gebou se dak was die befaamde Britse popgroep vir die laaste keer in lewende lywe te sien.

Die straat, wat oorspronklik as Savile Street bekendgestaan het, het tussen 1731 en 1735 as deel van die Burlington Estate-eiendomsprojek ontstaan. Sy ontwerp is beïnvloed deur die Anglo-Ierse Burlington-familie se interpretasie van Palladiaanse boukuns waarna as Burlingtoniaanse argitektuur verwys word. Die hoofargitek was Henry Flitcroft wat onder toesig van Daniel Garrett gewerk het, alhoewel enkele geboue (1 en 22-23 Savile Row) deur William Kent ontwerp is. Aanvanklik is hier veral militêre offisiers met hul vroue gehuisves, maar later het ook bekende persoonlikhede soos William Pitt die Jongere en die toneelskrywer en Laerhuis-afgevaardigde Richard Brinsley Sheridan in Savile Row ingetrek.

Vanaf die laat 18de eeu het Londense kleremakers hul besighede in die buurt begin vestig - aanvanklik, omstreeks 1790, in Cork Street, en later, vanaf 1803, ook in Savile Row. In 1846 het Henry Poole, wat later as die skepper van die tuxedo-kostuum bekendheid sou verwerf, 'n ingang in Savile Row tot sy ateljee in Old Burlington Street geopen.

Die Engelse term "bespoke", wat na voortreflike kleremakerskuns verwys, het sy oorsprong in Savile Row en verwys tans na 'n manspak wat na die maat van die klant gesny en vervaardig word. In 1969 het die klerewinkel "Nutters of Savile Row" die tradisionele styl en benadering van Savile Row-kleremakers by die moderne smaak aangepas. So is in die 1990's na die styl van ontwerpers soos Richard James, Ozwald Boateng en Timothy Everest as "New Bespoke Movement" verwys.

Die stadsraad van Westminster het in November 2016 'n nuwe beleid afgekondig om die historiese karakter en identiteit van Savile Row met sy klein kleremaker-ondernemings teen ekonomiese druk en mededinging deur winkels van globale handelsmerke te beskerm.



</doc>
<doc id="110030" url="https://af.wikipedia.org/wiki?curid=110030" title="British Fashion Council">
British Fashion Council

Die British Fashion Council (Britse Moderaad, kort BFC) is 'n nie-winsgewende besigheidsvereniging wat in 1983 deur Britse modeontwerpers in die lewe geroep is. Sy hoofdoelwit is die bemarking van Britse ontwerpersmode in die Verenigde Koninkryk en in die buiteland. Een van sy hoofaktiwiteite is die organisasie van die modeskou "London Fashion Week" wat twee keer per jaar in Februarie en September gehou word om die nuutste skeppings van Britse modeontwerpers aan invloedryke internasionale gehore soos persoonlikhede uit die media- en kleinhandelbedryf bekend te stel.

Die BFC word onder meer geborg deur entrepreneurs uit die Britse mode- en ander bedrywe, die Britse regering, die burgemeester van Londen en die Europese Streeksontwikkelingsfonds.


</doc>
<doc id="110032" url="https://af.wikipedia.org/wiki?curid=110032" title="Lys van Andromeda se satelliet-sterrestelsels">
Lys van Andromeda se satelliet-sterrestelsels

Die Andromeda-sterrestelsel (M31) het, nes die Melkweg, satelliet-sterrestelsels. Daar is tussen 14 en 19 satellietstelsels: Die helderste en grootste een is Messier 32, wat met ’n kleinerige teleskoop gesien kan word. Die tweede helderste en naaste een is Messier 110. Die ander stelsels is dowwer en die meeste is vanaf die 1970's ontdek.

Op 11 Januarie 2006 is aangekondig Andromeda se dowwe satellietstelsels lê op, of byna op, ’n enkele vlak wat deur Andromeda se middel loop. Hierdie onverwagte verspreiding word nog nie verstaan nie. Die vlak van die satelliete wys na ’n nabygeleë groep sterrestelsels, die M81-groep, en hou moontlik verband met die grootskaalse verspreiding van donker materie.

Andromeda se satelliete word hier gelys volgens die datum van hul ontdekking (die wentelafstand is nie bekend nie).

Nuwe beelde van Nasa se Spitzer-ruimteteleskoop het lig gewerp op Andromeda se gewelddadige verlede. Dit wys een van Andromeda se satellietstelsels, Messier 32, het ’n paar miljoen jaar gelede deur een van Andromeda se spiraalarms gebars. Infrarooi-beelde van Andromeda se twee spiraalarms wys hulle en die prominente stervormingsring is aparte strukture. Die beelde wys ook ’n gat waar die ringe oënskynlik in boë verdeel. Sterrekundiges glo M32 het by hierdie gat deur Andromeda se galaktiese skyf gebars. 



</doc>
<doc id="110037" url="https://af.wikipedia.org/wiki?curid=110037" title="Abercrombie &amp; Fitch">
Abercrombie &amp; Fitch

Abercrombie & Fitch (A&F) is 'n Amerikaanse klerewinkelketting wat hom op gesofistikeerde, dog informele klere vir jong verbruikers toespits. Die onderneming, wat sy hoofkwartier in New Albany naby Columbus, Ohio het en waarvan die aandele op die New Yorkse Effektebeurs genoteer word, is een van die groot rolspelers in die internasionale modekleinhandel met 869 winkels in Noord-Amerika, Europa, Asië en die Midde-Ooste.

Naas A&F bemark die onderneming sy produkte ook onder die handelsmerke "abercrombie kids" en "Hollister Co." (sedert 2000). Die laasgenoemde het met sy modereekse, wat deur die Suid-Kaliforniese leefstyl geïnspireer is en teen laer pryse as mode onder die A&F-handelsmerk verkoop word, tienerverbruikers as teikengroep.

Abercrombie & Fitch is tradisioneel verbind met geseksualiseerde bemarkingmetodes, versinnebeeld deur sy "handelsmerk-verteenwoordigers" (voorheen "models" genoem) wat met kaal bolywe poseer het om potensiële klante na sy modewinkels te lok. Nadat dié soort advertensieveldtogte kritiek uitgelok het en A&F se hoofteikengroep – hoofsaaklik jongmense – hom toenemend tot ander handelsmerke soos H&M gewend het, het die onderneming begin wegbeweeg van sy fokus op jong blanke verbruikers, fisieke fiksheid en gewaagde advertensiefoto's.


</doc>
<doc id="110045" url="https://af.wikipedia.org/wiki?curid=110045" title="Mode">
Mode

Mode (afgelei van die Franse "mode"; van Latyns "modus" "maat", "soort", met die oorspronklike betekenis "iets wat gemeet is" of "iets wat opgeneem is") verwys na die heersende smaak binne 'n bepaalde tydperk, die manier waarop iets gedoen, gekoop of aangetrek word. Die term word veral met kleremodes verbind.

Modestyle is onderhewig aan konstante verandering, die sogenaamde modesiklus, in pas met mense se leefstyl en lewensgevoel. As manifestasies van tydgees is modestyle kortstondig van aard; so word style, wat oor 'n relatief lang tydperk gewild bly, nie meer as modes in die nouer sin gekategoriseer nie, maar as klassieke style. Baie kortstondige modes, wat dikwels slegs om een enkele produk draai, word "fads" genoem. 

Die modesiklus bestaan uit vyf fases:


Al is modeontwerp 'n erkende kunsvorm en 'n akademiese vak, het mode tot dusver nouliks ingang gevind tot die kanon van politieke of kulturele kennis, wetenskap en navorsing, ongeag die rol wat mode as maatskaplike tekenstelsel veral in die leefwêreld van jongmense speel.


</doc>
<doc id="110046" url="https://af.wikipedia.org/wiki?curid=110046" title="Gap Inc.">
Gap Inc.

The Gap, Inc., algemeen bekend as Gap Inc. of Gap, is 'n Amerikaanse onderneming met wêreldwye belange in die mode-kleinhandelbedryf.

Die onderneming, wat hom op informele mode toespits, is in 1969 deur Donald Fisher en Doris F. Fisher gestig en het sy hoofkwartier in San Francisco, Kalifornië. Gap Inc. is in vyf primêre sake-afdelings verdeel: Gap, Banana Republic (met meer klassieke modereekse), Old Navy (laeprys-modereekse), Intermix (gesofistikeerde damemodewinkels) en Athleta (sportklerasie vir dames). Volgens die getal winkels is Gap Inc. die derde grootste rolspeler in die internasionale mode-kleinhandelbedryf, na die Spaanse Inditex-groep en die Sweedse H&M-winkelketting.

Naas sy Amerikaanse tuismark en sy aanlynwinkels bedryf Gap Inc. meer as 3 700 winkels wêreldwyd, regstreeks of as konsessiesake – so onder meer in Kanada, Suid-Amerika, Europa, Afrika, Asië en Australië. Bedrywighede in Duitsland, 'n sleutelmark waartoe Gap Inc. in 1988 toegetree het, is in 2004 vanweë onbevredigende resultate gestaak en eers in 2004 deur 'n samewerkingsooreenkoms met die Duitse aanlynhandelaar Zalando hervat.

Nadat die Suid-Afrikaanse modeketting Stuttafords reeds sedert 2007 Gap-produkte in sy winkels verkoop het, het Gap Inc. vanaf 2010 marknavorsing oor 'n moontlike toetreding tot die Suid-Afrikaanse mark gedoen en uiteindelik 'n konsessieooreenkoms met Stuttafords aangegaan waarvolgens die eerste Gap-winkel in 2012 in die Johannesburgse voorstad Sandton geopen is.


</doc>
<doc id="110047" url="https://af.wikipedia.org/wiki?curid=110047" title="98 v.C.">
98 v.C.



</doc>
<doc id="110048" url="https://af.wikipedia.org/wiki?curid=110048" title="99 v.C.">
99 v.C.



</doc>
<doc id="110049" url="https://af.wikipedia.org/wiki?curid=110049" title="101 v.C.">
101 v.C.



</doc>
<doc id="110050" url="https://af.wikipedia.org/wiki?curid=110050" title="102 v.C.">
102 v.C.


</doc>
<doc id="110051" url="https://af.wikipedia.org/wiki?curid=110051" title="109 v.C.">
109 v.C.



</doc>
<doc id="110052" url="https://af.wikipedia.org/wiki?curid=110052" title="112 v.C.">
112 v.C.


</doc>
<doc id="110053" url="https://af.wikipedia.org/wiki?curid=110053" title="Slee">
Slee

'n Slee is 'n soort voertuig sonder wiele waarmee daar oor gladde oppervlaktes soos ys of sneeu gery word. 'n Slee het twee parallelle lopers (stawe van hout of metaal) aan die onderkant waarop dit gly, met 'n platform waarop mense of goedere vervoer word. Trekdiere soos rendiere, perde en honde word soms ingespan om die slee te trek. Dit word ook vir sommige wintersportsoorte, soos skeleton en bobslee, gebruik.

Die slee is een van die eerste vervoermiddels wat deur mense gebruik is. Dit is reeds lank voor die uitvinding van die wiel deur nomadiese stamme in Siberië en Lapland aangewend. Die Indiane van Noord-Amerika het ook dié metode gebruik om hul besittings van een plek na 'n volgende te sleep. 'n Smeermiddel soos vet is soms aangewend om oor growwer oppervlaktes soos grond en klippe te kan beweeg.

Sleë word as die oudste swaardiens-vervoermiddel in Suid-Afrika beskou, selfs ouer as die ossewa. Dit is onder andere tot in 1990 nog deur bosbouers in die Knysna-bosse gebruik om boomstompe uit die ruigtes te vervoer.


</doc>
<doc id="110054" url="https://af.wikipedia.org/wiki?curid=110054" title="Anna Pauw">
Anna Pauw

Anna Margaretha Pauw (gebore Rath, Otjimbingwe, Suidwes-Afrika, 29 Maart 1851 – Wellington, Kaapland, Suid-Afrika, 26 Januarie 1940) was ’n sendingonderwyseres en eggenote van die sendingkerkleier en -dosent eerw. J.C. Pauw.

Anna Pauw is gebore op die sendingstasie Otjimbingwe in Damaraland wat haar vader, eerw. Johannes Rath, twee jaar vantevore namens die Rynse Sendinggenootskap gestig het. Rath het op 4 Januarie 1845 uit Duitsland op Walvisbaai aan land gegaan en eers op Otjikango (later Gross Barmen genoem) as assistent van die Rynse sendeling Carl Hugo Hahn gewerk. Anna se vader trou op 21 Maart 1848 op Walvisbaai met Anna Jörris, van Mettmann by Düsseldorf, Duitsland. Die egpaar het ses kinders gehad voor die skeepsramp waarin mev. Rath en al vier die jongste kinders wat saam met hulle op die skip by Walvisbaai was, omgekom het. Die oorlewende kinders, Emma Cathrina en Anna Margaretha, was onderskeidelik nege of 10, en agt. Hermann was ses, Johannes vier, Mariechen twee en Leopold nog ’n baba.

Kragtens 'n besluit van 'n sendingkonferensie op Otjikango in April 1849 kry Rath opdrag om 'n stasie op te rig tussen Otjikango en die kus. Op 9 Julie 1849 stig hy die sendingstasie Otjimbingwe op die oewer van die Swakoprivier. Hier het Anna haar eerste sowat sewe lewensjare deurgebring. Die rondtrekkende Hererokaptein Zeraura het belowe om daar te kom woon en ná die eerste reëns in Januarie 1850 stroom die Herero na Otjimbingwe. Anna se vader bou 'n eenvoudige huis van bakstene en 'n vertrek (met gate vir deur en vensters) vir godsdiensoefening en onderwys. Vyftig leerlinge is op die eerste dag aanwesig. In hierdie primitiewe omstandighede is Anna einde Maart 1851 gebore as die Raths se eerste of twee kind, albei dogters. Einde 1852 val die Namas, wat destyds gedurig in stryd met die Herero's was, Otjimbingwe aan, maar laasgenoemde weer dit af.

In Oktober 1858 gaan Anna, haar vyf sibbes en ouers (blykbaar per skip oor Walvisbaai) na Kaapstad om die twee oudstes (Anna en ’n suster van haar) in 'n skool te sit en met die vooruitsig om eerw. Rath Herero-woordeboek van 3 900 woorde daar te laat druk. Met hul terugkeer ly die gesin op 1 April 1859 by Walvisbaai skipbreuk en verloor eerw. Rath sy vrou en vier van sy kinders, wat in die ramp omkom. Adinda Vermaak vertel die verhaal van die skeepsramp by Walvisbaai in haar boek "Kroniek van ’n kontrei, die verhaal van die NG kerk Kuilsrivier": “In 1859 het eerw. Rath, sy vrou, hul ses kinders en 'n diensmeisie van Damaraland, Katuti, na Stellenbosch gereis om die oudste twee dogtertjies, Emma Catherina (10) en Anna (8), by die Rynse Instituut (vandag Rhenish Meisieskool) te los vir hul skoolopleiding. Hy het die storie van die tragedie wat hulle gesin hierna getref het in 'n aangrypende brief aan sy twee dogtertjies op Stellenbosch beskryf. 

“Op 25 Maart 1859 het die Rath-gesin in Kaapstad aan boord van die vragskip die Flora gegaan vir die seereis terug na die sendingstasie in Damaraland. Hulle was op 1 April reeds redelik na aan Walvisbaai toe eerw. Rath tydens aandete hoor hoe iemand na die kaptein roep. Kort daarna kon hulle voel hoe die skip teen die seebodem skuur. Eerw. Rath het dadelik sy vrou, wat die dag siek en koorsig was, gaan roep en hul vier klein kindertjies uit hul beddens gaan haal. Toe hulle op die dek kom, het die branders reeds een deel van die bolwerk stukkend geslaan. Hy het verskeie van die bemanning gevra om te help dat hulle gesin ook hoër in die takelwerk kon opklim. Niemand wou egter help nie; elkeen het net na homself omgesien. 

“Die enigste plek waar die Rath-gesin en hul diensmeisie kon staan, was op die trap. Aan die bokant was eerw. Rath met die tweejarige Mariechen en die vierjarige Johannes in sy arms. Verder ondertoe, waar hy haar nie kon sien nie, maar wel kon hoor, was sy vrou, Anna, met die baba, Leopold, en Katuti met die sesjarige Hermann, wat dapper probeer het om nie te huil nie. Die yskoue branders het weer en weer oor hulle gespoel. Toe hy besef dat Mariechen in sy arms dood is, besluit hy om dit liewer nie vir sy vrou te sê nie. Hulle twee het hardop gebid en Bybeltekste vir mekaar opgesê en gereed gemaak om te sterf. Na ongeveer 'n uur in die ysige water het sy vrou gesê: ‘Vader, Leopold het gesterf.’ Hulle het toe besluit om die dood stil in te wag. 

“'n Rukkie later het Katuti gesê: ‘Hermann, "na koka" (Hermann is dood).’ Van sy vrou het hy niks verder gehoor nie. Later het hy by Katuti gehoor dat – kort nadat Leopold dood is – die tou waaraan sy vasgehou het uit haar hande geglip het. Sy het agteroor weggesink in die yskoue water. Eerw. Rath het die twee lewelose liggaampies van sy kinders, wat hy steeds in sy arms vasgehou het, aan die water oorgegee. Ná 'n ruk het hy, bedwelmd geslaan deur die branders, besef dis sy plig om sy eie lewe te probeer red en hy het Katuti, wat ook nog gelewe het, aangespoor om hoër te klim. Behalwe die vyf lede van die Rath-gesin het drie bemanningslede ook omgekom. 

“Nadat hulle gered is en uiteindelik Walvisbaai bereik het, het eerw. Rath desperaat langs die kus begin soek na die liggame van sy vrou en vier kinders. Al wat egter uitgespoel het, was 'n koffer van sy vrou. Die slot was oopgebreek en alles was gesteel, behalwe sy Damaraboeke. In die koffer was ook 'n bladsy met 'n preek wat hy op 16 Mei die vorige jaar gelewer het oor die woorde: ‘Dein Wille geschehe / auff Erden / wie im Himel.’ (‘Laat u wil ook op die aarde geskied, net soos in die hemel,’ Matt. 6:10.) Aan die einde van die preek kon hy nog dofweg die volgende woorde uitmaak: ‘Der HERR hats gegeben / der HERR hats genomen / Der name des HERRN sey gelobt.’ (‘Die Here het gegee en die Here het geneem. Prys die Naam van die Here,’ Job 1:21.) 

“In die laaste deel van die ontroerende brief probeer hy sy twee dogtertjies daar ver op Stellenbosch moed inpraat. Hy vergelyk hul moeder se beproewing met dié van Christus aan die kruis. As troos vertel hy dat sy 'n kort rukkie voor haar dood vir hom gesê het dat sy ‘geheel nie onrustig’ voel nie, en hy herinner hulle daaraan dat Christus, op sy beurt, moes uitroep: ‘My God, my God, waarom het U My verlaat? (Matt. 27:45)."

Hy keer terug na Otjimbingwe, maar op 13 Junie 1861 verlaat hy dié stasie en ook Suidwes-Afrika vir goed en gaan vestig hom as sendeling op Sarepta by Kuilsrivier in die Kaapkolonie, waar hy arbei tot hy op 27 Julie 1893 deur eerw. Friedrich Eich opgevolg word.

Vermaak skryf dat albei eerw. Rath se oorlewende kinders 'n lewe van diens gelei het, op sy aandrang: “Eerw. Rath het sy brief aan sy twee moederlose dogtertjies afgesluit deur hulle te maan om na die voorbeelde van hul ma en Christus vlytig op skool te leer sodat hulle later bruikbaar vir God en mens kon wees . . . Hulle moes dus leer, sluit hy af, sodat God en hul medemens hulle kon gebruik. Sy twee dogters het (blykbaar) sy vermaning in die brief ter harte geneem.” Anna het van 1882 tot 1898 op Sarepta skoolgehou. Haar suster, Emma, is in 1878 met een van Kuilsrivier se boere, Daniël Francois (oupa Danie) de Villiers van die plaas Annandale getroud. Sy was lewenslank betrokke by Sarepta, onder andere as skoolhoof. Dit was grootliks aan haar te danke dat die wit inwoners van Kuilsrivier reeds destyds, selfs voor hulle 'n eie gemeente gehad het, baie sterk sendingbewus was. Die De Villiers's se twee dogters het albei met ’n sendelinge getrou: Anna Emma met Otto Siebörger, 'n Morawiese sendeling, en Frederica (Frieda) met H.J. Groenewald. Frieda het voor haar troue die Sendingwerkgeselskap van Sarepta op die been gebring, die kerkkoor gelei, die harmonium tydens eredienste gespeel, en Sondagskool gehou."

In Julie 1882 het Anna Rath beheer oor die skool op Sarepta oorgeneem met die jong Maria Thomas as hulponderwyseres. Die skoolgeboutjie met sy kleivloer was toe reeds bouvallig. Toe die superintendent-generaal van onderwys, dr. Langham Dale, Anna Rath in Oktober 1890 inlig dat die Kaapse regering geen geld vir geboue van sendingskole gestem het nie, het eerw. Rath self die leiding geneem, die ou houtkamertjie laat afbreek en in Desember 1890 die fondament van 'n nuwe skoolgebou laat lê. Sommige plaaslike boere en van die lidmate het elkeen 500 of meer stene geskenk en op Paasmaandag, 30 Maart 1891, is die skool, bestaande uit twee klaskamers, ingewy.

Anna het blykbaar nooit na Suidwes-Afrika teruggekeer nie. Volgens 'n ander bron het sy gaan werk op Amaliënstein, ’n stasie van die Berlynse Sendinggenootskap 22 km oos van Ladismith, en op die nabygeleë sendingstasie Zoar, gestig deur die Suid-Afrikaanse Sendinggenootskap. Op albei plekke het sy onderwys aan die sendelinge se kinders gegee, maar die bron maak dit nie duidelik of dit agtereenvolgens of gelyktydig was nie. Moontlik het sy op dié stasies gewerk voor sy na Sarepta verhuis het, want in daardie stadium (1882) was sy reeds 30 of 31.

Sy trou in November 1898, toe sy reeds 47 was, vir die eerste keer en wel met die 60-jarige eerw. Jacobus Pauw, wat in 1896 die tweede keer wewenaar geword het en die vader van 12 kinders uit sy tweede huwelik was. Anna gaan woon op Wellington, waar haar vader by hulle kom inwoon in die sendingpastorie op die dorp. Die 87-jarige sendeling is 6 Junie 1903 oorlede tydens ’n besoek aan sy ander dogter, mev. D.F. de Villiers van Kuilsrivier, en op Sarepta begrawe.

Anna se man het in 1910 as sendingpredikant afgetree toe die NG Kerk ’n jaarlikse honorarium van £100 aan hom toeken (in die dae voor pensioenfondse). In 1913 lê hy ook die tuig neer as dosent aan die Sendinginstituut en gaan sag heen op 13 Junie 1918. Sy weduwee het hom met sowat 22 jaar oorleef en in haar later jare ’n lewenskets van hom geskryf wat in 1943, drie jaar ná haar dood, in druk verskyn het.



</doc>
<doc id="110058" url="https://af.wikipedia.org/wiki?curid=110058" title="Onion Johnnies">
Onion Johnnies

Onion Johnnies is die Engelse benaming vir Bretonse boere en plaaswerkers wat sedert 1828 vanuit die tradisionele vertrekhawe Roscoff die Engelse kanaal oorgesteek het om in die suide van Engeland en in Wallis - met volgepakte fietse as hul hoofsaaklike vervoermiddel - van huis tot huis te trek en pienk uie te verkoop. Hulle het die skertsende bynaam in Bretons oorgeneem om na hulself as "ar Joniged" of "ar Johnniged" te verwys.

Met hul kenmerkende kleredrag - gestreepte hemde en berets - het Onion Johnnies in 'n tyd, toe vakansies in die buiteland buite bereik van die meeste Britse huishoudings was, vir die gewone Engelsman die stereotipiese beeld van 'n Fransman geword, al kon baie Onion Johnnies voor die Tweede Wêreldoorlog nog nouliks Frans praat.

Sedert die 1950's het die getal rondtrekkende Bretonse uieverkopers sterk afgeneem. Eers vanaf die laat 1990's, toe boere en verbruikers weer belang gestel het in kleinskaalse boerdery, is die ou tradisie deur sommige Bretonse boere hervat.

'n Museum, wat aan die geskiedenis van Onion Johnnies gewy is, is in 2004 in Roscoff geopen, terwyl in dié seehawe ook elke somer twee dae lank 'n uiefees gehou word, die "Fête de l'Oignon". Roscoff se beroemde pienk uie is in 2009 deur Franse wetgewing as 'n produk van oorsprong beskerm.



</doc>
<doc id="110059" url="https://af.wikipedia.org/wiki?curid=110059" title="Roscoff">
Roscoff

Roscoff [ʁɔskɔf], Bretons: "Rosko", is 'n seehawe in die Noordwes-Franse département Finistère en die historiese Bretonse streek Pays de Léon, met 'n bevolking van 3 434 in 2013.

Roscoff is aan die noordkus van Bretagne, sowat 60 km oos van Brest, geleë. Net soos op ander plekke langs die Bretonse kus is die getyeverskil hier betreklik (tot meer as tien meter). Die kusgebied van Roscoff word gekenmerk deur 'n buitengewoon groot aantal biotope waarvan die meeste tydens die ebtyd toeganklik is. Dit is die habitat van 700 plant- en 3000 dierspesies, waaronder twee seealge-ekostelsels.

Die "Station biologique de Roscoff (SBR)" is in 1872 deur Henri de Lacaze-Duthiers (1821–1901) as seebiologiese en oseanografiese navorsings- en onderwysinstelling in die lewe geroep.

Île de Batz (Batz-eiland, "Enez Vaz" in Bretons) is 'n klein eiland langs die kus van Roscoff wat 'n bevolking van ruim 500 huisves.

Roscoff se seehawe word tradisioneel verbind met seerowers (korsare) en smokkelaars wat in historiese tye van hier vertrek het. Later het Bretonse boere, wat vanaf 1828 'n heenkome as uieverkopers (sogenaamde "Onion Johnnies") in Engeland en Wallis gevind het, hul vaart or die Engelse Kanaal hier begin. Meer onlangs, in 1968, het plaaslike drukgroepe onder leiding van Alexis Gourvennec (1936–2007) - 'n varkteler en ekonomiese leier wat 'n beduidende rol in die ekonomiese herlewing van Bretagne na die Tweede Wêreldoorlog gespeel het - die Franse regering se instemming en staatsfondse verkry om Roscoff tot 'n diepseehawe te ontwikkel en sodoende uitvoere van Bretonse landbouprodukte na die Verenigde Koninkryk te vergemaklik asook 'n veerbootroete tussen die Engelse hawe Plymouth en Roscoff te vestig.

Bestaande veerbootrederye het egter geskroom om hierdie betreklik lange roete te bedien, en so het Alexis Gourvennec as uiters bedrywige man dié projek saam met enkele medestryders eiehandig begin uitvoer en die redery "Brittany Ferries" gestig. Tans bedien dié redery saam met "Irish Ferries" veerbootroetes tussen Roscoff en bestemmings in Engeland, Ierland en Spanje. Roscoff dien sodoende sowel as uitvoerhawe vir Bretonse landbouprodukte asook as Britse en Ierse motortoeriste se toegangshawe tot Bretagne en die res van Frankryk.


</doc>
<doc id="110060" url="https://af.wikipedia.org/wiki?curid=110060" title="Rho Ophiuchi-wolkkompleks">
Rho Ophiuchi-wolkkompleks

Die Rho Ophiuchi-wolkkompleks is ’n donker newel van gas en stof wat 1° suid van die ster ρ Ophiuchi in die sterrebeeld Slangdraer lê. Op ’n afstand van 460 ligjare is dit een van die naaste stervormende streke aan die Sonnestelsel.

Die wolk strek oor aan die hemelruim. Dit bestaan uit twee hoofstreke van digte gas en stof. Die eerste streek bestaan uit ’n stervormende wolk (L1688) en twee filamente (L1709 en L1755), terwyl die tweede een ’n stervormende streek (L1689) en een filament (L1712–L1729) bevat. Hierdie filamente is van 32,6 tot 57 ligjare lank en kan so smal as 0,8 ligjare wees. Van die strukture in die kompleks lyk of hulle veroorsaak is deur ’n skokfront wat uit die rigting van die naburige Scorpius-Centaurus-sterassosiasie deur die wolke beweeg het.

Temperature in die wolke wissel van 13 tot 22 kelvin (K), en daar is sowat 3 000 keer soveel materiaal as in die Son. Meer as die helfte van die kompleks se massa is om die wolk L1688 gekonsentreer en dit is die aktiefste stervormende streek. Daar is ook infrarooibronne in die kompleks: Altesaam 425 is naby die L1688-wolk waargeneem. Hulle is vermoedelik jong stervoorwerpe, onder meer 16 wat as protosterre geklassifiseer is, 123 as T Tauri-sterre met digte ringe en 77 as swakker T Tauri-sterre met dunner ringe. Die sterre van die laaste twee kategorieë is na raming tussen 100 000 en ’n miljoen jaar oud.

Die eerste bruindwerg wat in ’n stervormende gebied geïdentifiseer is, Rho Oph J162349.8-242601, lê in die kompleks. Een van die oudste voorwerpe aan die rand van die hoofstervormingsgebied is ’n sterring van sowat 300 AE breed met sowat twee keer die massa van Jupiter. Die miljoen jaar oue ster in die middel van die ring het ’n temperatuur van 3 000 K en is sowat 0,4 keer so helder as die Son.



</doc>
<doc id="110062" url="https://af.wikipedia.org/wiki?curid=110062" title="Lys van stervormende gebiede in die Plaaslike Groep">
Lys van stervormende gebiede in die Plaaslike Groep

Hieronder is ’n lys van stervormende gebiede in die Melkweg en Plaaslike Groep. Stervorming vind plaas in molekulêre wolke wat onstabiel raak weens swaartekraginvloede. Hierdie komplekse kan oop sterreswerms vol jong sterre bevat, asook streke van geïoniseerde gas wat H II-gebiede genoem word. Sterre vorm gewoonlik in groepe van baie lede, eerder as in afsondering.



</doc>
<doc id="110063" url="https://af.wikipedia.org/wiki?curid=110063" title="Geelstert-tamarin">
Geelstert-tamarin

Die Geelstert-tamarin ("Anampses meleagrides") is 'n vis wat voorkom in die Stille Oseaan, die Indiese Oseaan, die Rooisee, Oman en aan die ooskus van Afrika suidwaarts tot by sentraal KwaZulu-Natal. In Engels staan die vis bekend as die "Yellowtail tamarin".

Die vis word tot 22 cm lank. Alle onvolwasse visse en volwasse wyfies het dieselfde kleur patroon. Hul lyf is donkerbruin tot swart en daar is 'n klein wit kolletjie op elke skub terwyl die stert geel is. Die kop, anale- en dorsalevinne het ook kolletjies op. Die agterste dorsale- en analevinne het oogkolle op.

Die volwasse mannetjies is rooibruin tot groenerig met kort vertikale strepies op elke skub. Daar is onreëlmatige blou strepe op die kop en keel. Die stertvin het klein, blou kolletjies met donker rante op.

Die vis leef in aflandige koraal- en rotsriwwe in water wat 5 tot 60m diep is. Hulle verkies areas waar daar 'n mengsel van sand, koraal en rotse is. Die vis begraaf homself ook snags in die sand of as gevaar dreig. Die wyfies vorm klein, los groepies gewoonlik naby 'n mannetjie. Die vis is altyd aan die beweeg en stop net om klein vissies of bodem ongewerweldes te eet.





</doc>
<doc id="110064" url="https://af.wikipedia.org/wiki?curid=110064" title="Westerhout 40">
Westerhout 40

Westerhout 40 is ’n stervormende gebied in die Melkweg, in die sterrebeeld Slang se Serpens Cauda-deel. Op ’n afstand van 1 600 ligjare is dit een van die naaste streke aan die Sonnestelsel wat Klas O- en Klas B-tipe sterre vorm. Dit word egter grootliks verberg deur sy enorme molekulêre wolk en kan nie maklik in sigbare golflengtes van lig waargeneem word nie. Die geïoniseerde gas van die OB-sterre met hul groot massa het ’n H II-gebied geskep met ’n uurglasvorm.

Soos alle stervormende gebiede bestaan Westerhout 40 uit verskillende komponente: die swerm nuwe sterre en die gasagtige materiaal waaruit hierdie sterre gevorm word (die interstellêre medium).

Die meeste van die gas is in die vorm van molekulêre wolke – die koudste en digste stadium van die interstellêre medium wat hoofsaaklik uit molekulêre waterstof (H) bestaan.

’n Oop swerm van jong sterre lê in die middel van die H II-gebied; dit bevat sowat 520 sterre. Dié in die middel van die sterreswerm is omtrent 0,8 miljoen jaar oud, terwyl dié aan die buitekant effens ouer is: omtrent 1,5 miljoen jaar. Die swerm is rofweg sferies simmetries, met die swaarder sterre nader aan die middel.

Die wolk word geïoniseer deur verskeie Klas O- en Klas B-sterre. Naby-infrarooi-spektroskopie het een laat O-tipe ster (IRS 1A Suid) en drie vroeë B-tipe sterre (IRS 2B, IRS 3A en IRS 5) geïdentifiseer. Daarby is IRS 1A Noord en IRS 2A Herbig Ae/Be-sterre. Radio-uitstralings van verskeie van die sterre is waargeneem en kan ’n aanduiding wees van ultra-kompakte H II-gebiede.

Oortollige lig in die infrarooi dui daarop dat ’n aantal sterre in die swerm ringe omhet, wat besig kan wees om planete te vorm. Nege Klas 0-protosterre in die suidelike deel van die Slang is waargeneem asook drie Klas 0-protosterre in W 40, wat die mening steun dat die gebied baie jonk is en aktief sterre vorm.

W 40 lê in ’n molekulêre wolk met ’n geraamde massa van (sonmassas). Die kern van die wolk het die vorm van ’n skaapwagter se staf en vorm tans nuwe sterre. Die swerm van OB- en pre-hoofreekssterre lê net oos van die kromming in hierdie filament. Danksy die meting van radiolig wat deur koolstofmonoksied geskep word, is die massa van die kern geraam op 200–300 M. Daar is ’n swak, bipolêre uitvloei van gas uit die kern wat waarskynlik van ’n jong stervoorwerp afkomstig is.




</doc>
<doc id="110065" url="https://af.wikipedia.org/wiki?curid=110065" title="Jacob Gitlin-biblioteek">
Jacob Gitlin-biblioteek

Die Jacob Gitlin-biblioteek in Kaapstad het 'n versameling inligtingsbronne wat klem lê op die Joodse geloof, kultuur en geskiedenis en die staat Israel. Dit staan onder die beskerming van die Suid-Afrikaanse Sioniste-federasie en is in 1959 gestig.

Die biblioteek is gehuisves in dieselfde gebouekompleks as die St. Johnstraat-sinagoge, die Suid-Afrikaanse Joodse Museum, die Groot Sinagoge en die Holocaust Centre. Dit lê naby die Parlement en Tuynhuys, tussen die Kompanjiestuin en St. Johnstraat en sy verlengde Hatfieldstraat.

Jacob Gitlin was vir 27 jaar die sekretaris van die Dorshei Sioniste-vereniging.



</doc>
<doc id="110066" url="https://af.wikipedia.org/wiki?curid=110066" title="Sirkumstellêre skyf">
Sirkumstellêre skyf

’n Sirkumstellêre skyf is die samepakking van gas, stof, planetesimale, asteroïdes of botsende fragmente in ’n wentelbaan om ’n ster. Om jong sterre kan dit materiaal wees waaruit planete ontstaan. Om ouer sterre is dit ’n aanduiding dat die vorming van planetesimale plaasgevind het en om witdwerge kan dit daarop dui dat planetêre materiaal die hele sterevolusie deurstaan het. 

Volgens die model van stervorming wat tans aanvaar word, word ’n ster gevorm vanweë die swaartekragsamedrukking van kolle materie in ’n molekulêre wolk. Die saamgedrukte materiaal het ’n hoekmomentum wat lei tot die vorming van ’n gasagtige protoplanetêre skyf van digte gas en stof om die jong, roterende ster. Die roterende skyf bly die sentrale ster voed. Die akkresieskyf-fase duur ’n paar tot 10 miljoen jaar. 

Die skyf koel geleidelik af in wat bekend is as die T Tauri-ster-stadium. Klein korrels van rots en ys kan in die skyf vorm en saamgroei tot planetesimale. As die skyf groot genoeg is, kan protoplanete en eindelik planete ontstaan. ’n Ster soos die Son neem sowat 100 miljoen jaar om te vorm.




</doc>
<doc id="110067" url="https://af.wikipedia.org/wiki?curid=110067" title="Peter Sloterdijk">
Peter Sloterdijk

Peter Sloterdijk (Karlsruhe, 26 Junie 1947) is 'n Duitse filosoof en kultuurteoretikus. Hy is 'n professor in filosofie en mediateorie aan die Universiteit van Kuns en Ontwerp Karlsruhe. Hy is mede-aanbieder van die Duitse televisie program "Im Glashaus: Das Philosophische Quartett" van 2002 tot 2012.

Sloterdijk se vader was van Nederlandse afkoms en sy moeder Duits. Hy bestudeer filosofie, Duitse studies en geskiedenis aan die Universiteit van München en die Universiteit van Hamburg van 1968 tot 1974. In 1975 behaal hy sy PhD van die Universiteit van Hamburg. In die 1980s werk hy as 'n vryskutskrywer en publiseer sy "Kritik der zynischen Vernunft" in 1983. Sedertdien het hy filosofiese werke gepubliseer. In 2001 word hy benoem as Kanselier van die Universiteit van Kuns en Ontwerp Karlsruhe. Tussen 2002 en 2012 was hy as die mede-aanbieder van "Im Glashaus: Das Philosophische Quartett" (In die glashuis: Die filosofiese kwartet), 'n program wat deur die openbare uitsaaikorporasie ZDF gebeeldsaai is, daaraan toegewy om kontemporêre sake in diepte te bespreek.

Sloterdijk verwerp die bestaan van dualismes soos liggaam en siel, onderwerp en voorwerp en, kultuur en natuur. Hy sien eerder interaksies as "ruimtes van saambestaan", wat boonop versterk word deur algemene tegnologiese vordering in die skep van 'n hibriede realiteit. Daar word na Sloterdijk se idees verwys as synde dit posthumanisties is, deur te poog om verskillende komponente te integreer wat in sy opinie verkeerdelik van mekaar geskei is. Gevolglik stel hy voor dat 'n "ontologiese konstitusie" geskep moet word wat alle wesens sal inkorporeer - mense, diere, plante, en masjiene.

Soos Friedrich Nietzsche, bly Sloterdijk oortuig dat kontemporêre filosowe "gevaarlike denke" moet koester en hulself laat "ontvoer" deur kontemporêre “hiper-kompleksiteite". Hulle moet ons huidige humanistiese en nasionalistiese georiënteerde wêreld versaak vir 'n wyer horison wat beide ekologies en globaal is. Sloterdijk se filosofiese styl prober om 'n balans te vind tussen 'n sterk akademiese en 'n anti-akademiese benadering. Vanuit 'n sosiologiese vertrekpunt sien Andreas Dorschel vir Sloterdijk se tydige innovasie aan die begin van die 21ste eeu as die voorstelling van die beginsels van sterstatus in die filosofie. Sloterdijk homself, stel dat oordrywing nodig is om aandag te kry en beskryf die manier waarvolgens hy sy idees aanbied as "hiperbolies".


</doc>
<doc id="110068" url="https://af.wikipedia.org/wiki?curid=110068" title="Jacques Dusseau &amp; Co">
Jacques Dusseau &amp; Co

Jacques Dusseau & Co. was ’n Amsterdamse uitgewery en boekhandelaar wat in Mei 1894 ’n tak in Kaapstad geopen het op aandrang van die Nederduitse Gereformeerde Kerk met die doel om godsdienstige publikasies in Suid-Afrika te versprei.

Die eerste bestuurders was die broers Fellema. Van die maatskappy se belangrike publikasies was onder meer die werke van ds. Andrew Murray, P. Huet se "Afrikaansche gedichten (1867; sesde uitgawe 1894) en C.W.H. van der Post se "Ignas Prinsloo of volharding bekroond" (1899). 

In 1896 het ds. Adriaan Moorrees, M.J. Stcuki, ds. P.J.G. de Vos en andere "Ons Tijdschrift" begin. Hierdie voortreflike tydskrif het tot 1901 verskyn. J.F. van Oordt (D'Abrez), een van sy getrouste medewerkers, was die firma se amptelike skrywer. Hy was verantwoordelik vir "Zuid-Afrikaansche Historie-Bibliotheek" wat uit ’n kultuur-historiese oogpunt en vanweë die rol wat dit gespeel het om trots in die nasionale verlede aan te wakker, veral belangrik is. 

In 1898 het die maatskappy geldelike probleme ervaar en is dit oorgeneem deur die Amsterdamse firma J.H. de Bussy, wat drie jaar vantevore ’n tak in Pretoria geopen het. De Bussy het aan hou om die Kaapse tak van Jacques Dusseau & Co te bestuur en wel onder die naam Hollandsch-Afrikaansche Uitgevers-Maatschappij (HAUM).



</doc>
<doc id="110073" url="https://af.wikipedia.org/wiki?curid=110073" title="Caledonplein">
Caledonplein

Caledonplein in Kaapstad is die naam wat in die volksmond gebruik word vir die polisiekantoor en die landdroshof in die stad. Die kern van die historiese gebied Caledonplein is die kruising van Buitenkant- en Albertusstraat, maar daar is nie vaste grense vir die area nie. Ook die ou doeanekantoor op die hoek van Buitenkant- en Langmarkstraat word as deel daarvan beskou.

Vroeg in die 19de eeu was die plein so byna groot soos die Parade, maar daar het wel enkele geboue op hierdie plein gestaan. In 1809 was daar 'n meul en 'n bakkery wat jare daarna aan die owerheid verkoop is. Daarna is die gebou as vrouegevangenis gebruik en in die 1840's is die polisie en die landdroshof daar gevestig. Toe was die plein omring deur woonhuise, wynkelders en kroeë en was die plein oorgroei, maar met wynvate hoog opgestapel en geparkeerde waens en karre. Soldate het daar geoefen en was die terrein ook soms bekend as die Klein Parade. Die ou graanskuur het later 'n poskantoor geword en in 1924 is die polisie en die hof na nuwe geboue in die direkte omgewing verskuif. Na die Sharpeville-slagting het 'n 30 000 inwoners van Langa en Nyanga via die De Waal-pad op 30 Maart 1960 na die polisiekantoor op Caledonplein opgeruk. Die volgende dag is die noodtoestand (krygswet) in Suid-Afrika afgekondig.




</doc>
<doc id="110074" url="https://af.wikipedia.org/wiki?curid=110074" title="Sitroensuur">
Sitroensuur

Sitroensuur is 'n chemiese verbinding. Dit is 'n triprotiese organiese suur met die formule , oftewel . Sy soute heet sitrate.

Dit is veral bekend as die stof wat suurlemoene 'n suur smaak gee.

Die stof kom voor in party vrugte, veral sitrus, maar word ook wêreldwyd in miljoene tonne per jaar vervaardig.

Die stof speel 'n groot rol in die biochemie omdat dit onderdeel is van die Krebs-siklus. Diere en ook die mens vervaardig sitroensuur en sitraatione uit vette, proteïene en koolhidrate om energie te verkry uit hierdie voedingstowwe. Sitraatione kan ook ophoop in lewende organismes, water in die natuur en in die grond. Die Arabiese navorser Abu Musa Jabir Ibn Hayyan, ook bekend as 'Geber' het dit waarskynlik ontdek. Carl Wilhelm Scheele het dit in 1784 gesuiwer en gekristalliseer. Liebig het in 1834 gevind dat dit 'n triprotiese suur is met 'n hidroksi-groep.


</doc>
<doc id="110076" url="https://af.wikipedia.org/wiki?curid=110076" title="Lierstert-varkvis">
Lierstert-varkvis

Die Lierstert-varkvis ("Bodianus anthioides") is 'n vis wat wydverspreid voorkom in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Lyretail hogfish".

Die vis word tot 21 cm lank. Die mannetjies en die vroutjies het dieselfde kleurpatroon. Die stert is gevurk en is veral opmerklik as die vis in die onvolwasse stadium is. Die kop en voorste derde van die lyf is geelbruin terwyl die ander twee-derdes wit is met onreëlmatige donkerbruin kolletjies op. Daar is 'n swart kol net voor die dorsalevin en die agterste gedeelte van dié vin het 'n donkerbruin rant. Die rante van die stertvin is ook donkerbruin.

Die vis leef in aflandige koraal- en rotsriwwe in water wat 6 tot 40m diep is. Hulle is gewoonlik alleenlopers en bly altyd naby die rif. Die onvolwasse vissies skuil soms in groot bosagtige swart koraal of sponse. Hulle vreet ongewerweldes met klein doppe.





</doc>
<doc id="110078" url="https://af.wikipedia.org/wiki?curid=110078" title="Bobslee">
Bobslee

Bobslee is 'n sport wat tydens die Olimpiese Winterspele beoefen word waartydens deelnemers met 'n vaartbelynde slee teen 'n ysbaan afgly. Die sport se naam is van die Engelse werkwoord "to bob" afgelei, wat beteken om op en af te beweeg. Deelnemers beweeg hulself op die regte plekke vorentoe en agtertoe om te versnel.

Die slee gly op twee onafhanklike pare lopers, waarvan die voorste paar gedraai kan word. Daar is twee- en vierpersoon bobsleë wat op aangelêde bane met verhoogde draaie gebruik word. Voorskrifte ten opsigte die gewig van die slee en deelnemers verhoed dat die resultate van die wedstryde deur die gesamentlike massa van die slee en deelnemers bepaal word.

Moderne bane word van beton gemaak en met ys bedek. Kunsmatige bobsleebane is ook beskikbaar.

Internasionale bobslee-kompetisies word deur die "Federation Internationale de Bobsleeën et de Tobogganing" (FIBT) georganiseer.



</doc>
<doc id="110079" url="https://af.wikipedia.org/wiki?curid=110079" title="Nobelplein">
Nobelplein

Nobelplein is in die Victoria & Alfred Waterfront in Kaapstad. Op die plein staan die standbeelde van die vier Suid-Afrikaners wat wenners was van Nobelpryse vir die vrede, naamlik Albert Luthuli, Desmond Tutu, F.W. de Klerk en Nelson Mandela.



</doc>
<doc id="110080" url="https://af.wikipedia.org/wiki?curid=110080" title="Wilhelm Eich">
Wilhelm Eich

Friedrich Wilhelm Eich (bekend as Wilhelm Eich, Dierdorf, Neuwied, Duitsland, 15 September 1850 – Swakopmund, Suidwes-Afrika, 23 April 1935) was ’n sendeling van die Rynse Sendinggenootskap in Suidwes-Afrika. 

Eich was die seun van 'n skoenmaker, Friederich Wilhelm Eich. Ná sy skoolopleiding in Dierdorf het Eich 'n handelskursus in Freudenberg/Sieg gevolg en daarna in diens van 'n sendinghandelsmaatskappy in Barmen getree. In September 1871 het hy na Duits-Suidwes-Afrika vertrek, waar hy in diens van die Missions-Aktien-Handelsgesellschaft gestaan het. Dié handelsmaatskappy is in daardie jaar vir die sendinggenootskap in die lewe geroep om die inboorlinge te beskerm teen handelaars en smouse wat woekerpryse vir hul ware gevra het.

Einde 1877 het hy na Duitsland teruggekeer waar hy as sendeling by die sendingseminarie (Rynse Sendinginstituut) in Barmen opleiding ontvang het en op 10 Augustus 1881 georden is. Eich het vervolgens besluit om weer na Duits-Suidwes-Afrika te kom. In Augustus 1883 het hy hier aangekom en by sy ouer broer, Friedrich Eich (1843–1919), wat op die Herero-sendingstasie Otjiseva werksaam was, aangesluit. Nadat die Otjiseva-gemeente weens die gevaar wat Hendrik Witbooi vir hulle ingehou het na Osona verskuif het, het Eich op die naburige Okahandja gaan woon tot die ontbinding van die Otjiseva-gemeente. 

Van 1889 tot 1891 het hy vir die sendeling Jacob Irle op Otjozazu waargeneem. Op 15 Oktobrt1891 het hy hom by die sendingstasie Otjozondjupa (Waterberg) gevestig en onder die stam van Kambazembi sendingwerk gedoen en hulle geleer om hul grond te bewerk. 

In Januarie 1904 tydens die Herero-opstand, het hy die moord op wit mense (garnisoenlede op die militêre pos, sowel as enkele handelaars en besoekers) aanskou. Opperhoof Samuel Maharero het egter sendelinge, wit vroue en buitelanders begenadig en Eich kon Waterberg gevolglik op 24 Februarie met vroue en kinders verlaat om Okahandja op 9 April te bereik. Hier het hy gedurende die volgende paar jaar waardevolle werk verrig, onder meer van 1904 tot 1910 as president van die Herero-sending ('n amp wat hy van 1919 tot 1925 weer beklee het), terwyl hy ook 'n weeshuis vir bruin kinders opgerig en aan die hoof daarvan gestaan het tot 31 Desember 1907. 

In 1909 het hy na Karibib verhuis en in 1910 'n gesondheidsreis na Suid-Afrika onderneem. In dieselfde jaar het hy die Rynse sendingstasie op Swakopmund oorgeneem, dit ná die uitbreek van die Eerste Wêreldoorlog in 1914 verlaat, maar 'n jaar later teruggekeer. In 1927 het hy sy emeritaat aanvaar. 

Eich was getroud met Emilie Jakobine Mohn (13 April 1854 – 26 November 1924) en het vyf kinders gehad.



</doc>
<doc id="110081" url="https://af.wikipedia.org/wiki?curid=110081" title="Carl Heinrich Beiderbecke">
Carl Heinrich Beiderbecke

Carl Heinrich Beiderbecke (Deppendorf, naby Bielefeld, Wesfale, 3 Augustus 1845 – Glen Rock, New Jersey, VSA, 10 Mei 1935) was ’n sendeling van die Rynse Sendinggenootskap in Suidwes-Afrika.

Beiderbecke die seun van Heinrich Christoph Beiderbecke, 'n onderwyser, en sy vrou, Sophie Becker. Van sy jeug is niks bekend nie, behalwe dat hy op 22 Februarie 1868 in die Rynse Sendinginstituut van Barmen opgeneem is, waar hy ook sy studie voltooi het. Ná sy bevestiging op 16 Augustus 1871 het hy opdrag ontvang om na Duits-Suidwes-Afrika te gaan. 

Op 16 November 1871 het hy in Kaapstad geland en van daar oor Walvisbaai na Otjimbingwe gereis waar hy op 12 Januarie 1872 aangekom het. Hier het die sendeling C.H. Hahn hom die Hererotaal geleer, terwyl Beiderbecke aan die Augustineum, 'n opleidingskool vir Herero's, onderrig gegee het en ook Sondae in Nederlands gepreek het. (Dis nie bekend waar of wanneer hy dié taal aangeleer het nie.) 

Kragtens 'n Konferensiebesluit van die Rynse sendelinge is die Hererostam van Kambazembi by Otjozondjupa (Waterberg) aan Beiderbecke se sorg toevertrou. Gevolglik het Beiderbecke in die geselskap van eerw. P.H. Brincker na sy nuwe stasie vertrek waar hy op 15 November 1873 in die teenwoordigheid van Kambazembi bevestig is. Groot verwagtings is omtrent die werk aldaar gekoester, maar om verskeie redes het Beiderbecke geen welslae behaal nie. Nadat Kambazembi met sy mense die sendingstasie verlaat het om beter weiveld vir hul vee te soek, het Beiderbecke probeer om die Bergdamaras saam met die Herero te onderrig en te evangeliseer, sonder om te besef dat die Herero die grootste veragting vir die Bergdamaras gehad het. Sake wou dus nie vlot nie. Eindelik het Beiderbecke net 'n paar Herero's in sy gemeente gehad en gevolglik onder die Bergdamaras gewerk. Van 1874 tot 1878 is hy deur die kategeet Christian Baumann bygestaan. 

In 1875 het Beiderbecke opdrag van die Sendingkonferensie ontvang om na Kaapstad te reis waar hy toesig moes hou oor die druk van Brincker se Hererogesangboek wat in 1875 met die titel "O maimburiro M'otjiherero" in Kaapstad verskyn het. Ná sy huwelik op 24 November daardie jaar in Kaapstad met Margarethe Hahn, dogter van eerw. C.H. Hahn (wat vroeë uit Suidwes-Afrika na die Kaap verhuis het), het Beiderbecke en sy vrou op 18 Januarie 1876 op Otjozondjupa aangekom.

In Mei 1880 het hulle na Kaapstad teruggereis om 'n besoek aan Beiderbecke se siek skoonmoeder, Sara Emma Hahn, te bring. Toe hulle Kaapstad op 18 Junie bereik, was sy egter reeds oorlede. Tydens hul verblyf in Kaapstad het die Herero-Nama-oorlog uitgebreek en is die Otjozondjupa-sendingstasie sodanig deur die rondswerwende Herero geplunder dat dit gesluit moes word en Beiderbecke en sy gesin in die Kaap aangebly het. 

Later het hy uit die diens van die Rynse Sendinggenootskap getree en na die VSA vertrek waar hy leraar van 'n Duitse Lutherse gemeente geword het. Sy herinneringskrif, "Erinnerungen eines afrikanischen Missionars. Erlebnisse und Erfahrungen von H. Beiderbecke, ev.-luth. Pastor", is in 1922 in Chicago gepubliseer. 

Volgens N. Mossolow in die Suid-Afrikaanse Biografiese Woordeboek werp Beiderbecke se lewe en werk “in 'n mate lig op die geskiedenis van die Rynse Sending in Suidwes-Afrika, veral wat teenspoed betref”. Sy twee kinders is albei in Duits-Suidwes-Afrika gebore. 




</doc>
<doc id="110082" url="https://af.wikipedia.org/wiki?curid=110082" title="Friedrich Wilhelm Kolbe">
Friedrich Wilhelm Kolbe

Friedrich Wilhelm Kolbe (Gütersloh, Wesfale, Duitsland, 3 November 1821 – Kaapstad, Kaapkolonie, 1899) was 'n sendeling van die Rynse Sendinggenootskap in Suidwes-Afrika en Suid-Afrika en kenner van die Hererotaal.

Kolbe se vader was David Friedrich Kolbe, gebore in 1793 in Bielefeld. Die gesin het uit nog twee kinders bestaan, onder andere Margarete Charlotte Kolbe-Sykes.
Ná sy opleiding in die boekdrukkuns het hy in 1840 na Barmen gegaan om as sendeling van die Rynse Sendinggenootskap aan dié genootskap se sendinginstituut opgelei te word. Nadat hy op 14 Februarie 1844 georden is, is hy na Afrika gestuur waar hy van 1845 tot 1847 op Worcester werksaam was.

In Maart 1848 het hy by Walvisbaai geland en nog dieselfde maand na Otjikango (Gross Barmen) vertrek waar hy op 23 April aangekom het. Onder leiding van eerw. C.H. Hahn het hy daar die Hererotaal aangeleer wat hy ná 'n jaar so goed beheer het dat hy daarin kon preek. Volgens Hahn was die eerste preke van Kolbe beter as sy eie. Kolbe se digterlike aanleg, wat Hahn nie gehad het nie, het hom in staat gestel om die woorde van ongeveer 50 kerkliedere te skryf.

Op 5 Maart 1849 het Kolbe saam met Hahn en Johannes Rath na Okahandja vertrek waar Hahn reeds in 1844 'n huis gebou het. Nadat Kolbe hom daar gevestig het, het hy in dieselfde jaar oor land na Kaapstad gegaan om met Isabella Maria Elliott, dogter van 'n Engelse sendeling, in die huwelik te tree. Hulle het op 19 Januarie 1850 per boot van Kaapstad af terugvertrek en Otjikango oor Walvisbaai weer op 21 Maart bereik. Die huis op Okahandja is herstel en vergroot, waarna hy en sy vrou dit op 19 April 1850 betrek het. Terwyl hy in Kaapstad was, het hy 'n drukpers gekoop en 1 500 eksemplare van 'n elementêre boekie in Herero laat druk, asook 'n oplaag van duisend eksemplare van 'n boek met 51 Bybelverhale en 40 liedere.

Op 23 Augustus 1850 was Kolbe op Okahandja en ooggetuie van die aanval deur Jonker Afrikaner op die Herero's en het hy met sy vrou dieselfde dag nog na Hahn in Otjikango gevlug, waarna hy op Otjikango en Otjimbingwe werksaam was.

Hy is in 1852 terug na Kaapstad waar hy uit die Rynse Sending getree en by die Kongregasionalistiese Kerk aangesluit het. Van 1853 tot 1856 was hy as sendeling van die NG Sending op George werksaam. In Augustus 1856 het hy en sy gesin na die Paarl verhuis waar hy tot 1877 as sendeling in die Zionskerk-gemeente werksaam was. Hy moes sy werk in die Paarl weens keelmoeilikheid staak, waarna hy hom twee jaar op Stellenbosch en daarna in Kaapstad gevestig het. In die moederstad het hy die oues en krankes in Dorkas-huis en die Oude Hospitaal besoek.

Eerw. Kolbe het minstens een kind gehad, Friedrich Carl.



</doc>
<doc id="110083" url="https://af.wikipedia.org/wiki?curid=110083" title="Trisa Hugo">
Trisa Hugo

Trisa Hugo is 'n Suid-Afrikaanse skrywer.

Trisa Hugo het in 1972 in Brits matrikuleer, maar uiteindelik in Kleinmond geland waar sy 'n gastehuis bedryf. Hoewel sy 'n paar grade en diplomas langs die pad verwerf het, teken sy nou prentjies met 'n stokkie op die strand wat dan waar word.

Sy het haar lewe lank gewerk, nou speel sy – met woorde en met rekenaars. So het haar twee groot passies bymekaargekom in die vorm van Boekemakranka, 'n onafhanklike klein uitgewer van e-boeke.



My Kort vir jou Sop was 'Boekemakranka' se eerste groot liefdadigheidsprojek: Kortverhale deur 'n verskeidenheid bekende Suid-Afrikaanse skrywers is daarin opgeneem en alle opbrengs is aan liefdadigheid geskenk. Daar was onderhoude op RSG daaroor, asook 'n artikel in die Rapport.


</doc>
<doc id="110092" url="https://af.wikipedia.org/wiki?curid=110092" title="Johannes Theophilus Hahn">
Johannes Theophilus Hahn

Johannes Theophilus Hahn (Rynse sendingstasie Eben-Ezer, Kaapkolonie 24 Desember 1842 – Johannesburg, Transvaal, 22 Januarie 1905) was handelaar en agent in Suidwes-Afrika, taalkundige en kenner van die Namataal, een van die sewe tale wat hy magtig was.

Hahn was die derde kind van die Rynse sendeling Johannes Samuel Hahn en Helene Langenbeck. Hy bring sy eerste ses lewensjare op die sendingstasies Eben-Ezer aan die Kaapse Weskus deur, waarna die gesin in 1848 na Bethanien in Groot-Namakwaland (later Suidwes-Afrika) verhuis. Reeds as kind leer hy die moeilike Namataal soos 'n tweede moedertaal praat. In 1849 word hy vir sy skoolopleiding na Barmen in Duitsland gestuur, die hoofkantoor van die Rynse Genootskap waartoe sy vader behoort. Toe dié in 1852 aftree, keer hy na Barmen terug en kan Johannes weer in sy ouerhuis woon, waar die herinnerings aan die verblyf in Namaland nooit vervaag het nie. 

Aanvanklik beraam hy planne om as landmeter en kartograaf na SWA terug te keer, maar ná sy beroepsopleiding besluit hy om navorsing onder die Nama te doen, met die gevolg dat hy vir 'n tydperk van vier jaar aan die universiteit in Halle onder die leiding van 'n grondlegger van die vergelykende grammatika van Bantoetale, prof. August Friedrich Pott, in die filologie studeer. In sy studiejare verskyn sy eerste taal- en volkekundige bydraes in Duitse vaktydskrifte: "Die Nama-Hottentotten: ein Beitrag zur südafrikanischen Ethnographie", Globus XII (Dresden, 1867); "Sagen und Märchen der Ova-Herero in Südafrika", Globus XIII (Dresden, 1868); "Ein Raunkampf in der nördlichen Kap-Kolonie", Globus XIV, nos. 7 en 8 (Dresden, 1868); "Beiträge zur Kunde von den Hottentotten", "Jahresberichte des Vereins für Erdkunde" (Dresden, 1868/69); "Die Buschmänner: ein Beitrag zur südafrikanischen Völkerkunde", Globus XVIII (Dresden, 1870); "Der hottentottische Tsui-//goab und der Indogermanische Zeus", "Zeitschrift der Gesellschaft für Erdkunde" (Berlyn, 1870). Hy promoveer in 1870 in Halle op die proefskrif "Die Sprache der Nama; nebst einem Anhang enthaltend Sprachproben aus dem Munde des Volkes" (Leipzig, 1870). 

'n Groot deel van sy vakansies in sy studentetyd bring hy deur op Poschwitz, die kasteel van Geheimrat Hans Conon von der Gabelentz, 'n kollega van Pott, omdat hy daar toegang kry tot 'n uitmuntende boekery van publikasies oor Afrika. 

Hahn was met opmerklike geestesgawes bedeeld en het, afgesien van die Nama- en die Hererotaal, Duits, Engels, Nederlands, Latyn en Grieks beheers. Dat hy 'n toegewyde student en navorser was, blyk uit die belangwekkende studies wat hy voor 1870 voltooi. Daar is ook blyke dat hy vroegtydig met vakmanne soos C.F. Wuras en dr. W.H.I. Bleek gekorrespondeer het. Ná sy promosie tree Hahn gedurende 'n kort verblyf aan die Kaap in die huwelik met Marianne Esther de la Roche Smuts (1847–1895), dogter van Cornelius Smuts, M.D.; uit die huwelik is twee seuns gebore en 'n dogter wat jonk oorlede is. 

In 1871 gaan hy na SWA, waar hy hom onder die Namastam van die Velskoendraers (Veldschoendragers) op Keetmanshoop vestig. Sy poging om daar as handelaar in sy onderhoud te voorsien, misluk weens die gedurige onluste tussen die roofsugtige stamme. Hy besef dat die land sonder bestaansbeveiliging nie kon ontwikkel nie en tree daarom op 21 Oktober 1872 met die Kaapse magistraat op Springbokfontein in verbinding om deur sy bemiddeling 'n brief aan die Kaapse regering te rig, waarin hy statistiese gegewens omtrent die winsgewende handel tussen die Kaapkolonie en SWA verstrek en te kenne gee dat die omvang daarvan verdubbel kon word sodra die Kaapse regering orde en vrede in die land herstel. Daar is geen reaksie op hierdie brief nie en Hahn verhuis noordwaarts na Rehoboth om in vennootskap met die handelaar Hermanus Steyn 'n beter heenkome onder die Basters te soek.

Daar vind albei dit moeilik om hulle te onderwerp aan die gesag van die Basterraad en maak beswaar teen die heffing van 'n jaarlikse handelsbelasting van £25 en 'n kleiner plaaslike belasting. Hulle weier om meer as die helfte daarvan te betaal en eis dat die helfte van die lede van die geregshof wat geskille tussen Basters en blankes moes besleg, uit blankes sou bestaan. Dit veroorsaak 'n hewige twis wat vererger word deur die feit dat Hahn die Transvaalse Boer en jagter Hendrik van Zyl wat met 'n groepie aanhangers op Ghansies gestaan het, in 1875 skriftelik uitnooi om hulle in die gebied oos van Rehoboth te kom vestig. Hahn het aan hom te kenne gegee dat hy met die hulp van 40 of 50 Boere maklik beheer oor die gebied kon kry. Ook het hy vermeld dat by op 'n handelsreis na Kaapstad reeds Boere in die Kamiesberg aangemoedig het om hulle in die noordelike deel van Namaland te vestig. 

Toe Hahn se optrede rugbaar word, gelas die kaptein Hermanus van Wyk en sy Basterraad hom en Steyn om die gebied te verlaat. Hahn, wat van nature 'n aggressiewe mens was, doen onmiddellik 'n beroep op die hoof van die Swartbooistam, as voormalige besitter van die Bastergebied, en vra hom om verlof om daar te bly. Omdat die gemoedere mettertyd bedaar, word geen stappe teen Hahn gedoen nie. Intussen jaag sy brief egter ook Maharero, opperhoof van die Herero, in die harnas omdat hy niks meer gevrees het as 'n inval van Boere in Damaraland nie. Hy dagvaar Hahn om op Okahandja rekenskap te kom gee van sy handeling. Hy weier botweg om dit te doen en versoek Maharero om sy skuld by hom te betaal. 

Maharero en ander hoofde stuur vervolgens 'n petisie aan die Kaapse regering om beskerming te vra. As gevolg word in 1876 die kommissaris W.C. Palgrave na SWA gestuur om die moontlikhede van 'n protektoraat te ondersoek en met die hoofde te onderhandel. Palgrave word op sy beurt ontevrede omdat Hahn sy sagmoedige optrede teenoor die inboorlinge laak en laat blyk dat hy teen 'n Britse protektoraat in die Transgariep gekant is.

Hahn ag dit gerade om die land in 1878 te verlaat. Hy kry huisvesting op Stellenbosch, waar sy ouer broer, Johannes Samuel Hahn, as hoof van die Rynse sendingskool gevestig is. Daar voltooi hy as opgeleide landmeter die eerste kaart van SWA: "Original map of Namaqualand and Damaraland" (Kaapstad, 1879). Op aanbeveling van die vermaarde Duitse taalkundige Max Mliller word hy op 1 Februarie 1881 aangestel as "regeringsfiloloog" en bewaarder van die Grey-versameling in die Suid-Afrikaanse Biblioteek, Kaapstad. In hierdie hoedanigheid stel Hahn 'n katalogus van die versameling saam, "An index to the Grey collection in the South African public library" (Kaapstad, 1884). Ondanks ernstige bibliografiese gebreke en veelvuldige onnoukeurighede, bly dit dekades lank daarna as basiese katalogus en aanvulling by dié van Bleek van 1858, in gebruik. 

Van sy arbeid as navorser getuig verskeie publikasies na sy terugkeer uit SWA: "The graves of Heitsi-eibib: a chapter on the prehistoric Hottentot race", "Cape Monthly Magazine", XVI (1878); "Tsuni-//Goam, The Supreme Being of the Khoi-Khoi" (Londen, 1881); "Early African exploration, up to the end of the 16th century" (Kaapstad, 1882), en "On the science of language and its study with special regard to South Africa" (Kaapstad, 1882), 'n toespraak op 29 April 1882 in Kaapstad voor die 53ste jaarvergadering van die lede van die Suid-Afrikaanse Openbare Biblioteek. Hy lewer 'n belangrike bydrae tot die getuienis en rapport van die Kaapse regeringskommissie van 1883 oor naturellewette en gewoontes en toon weer dat hy volkome vertroud is met die lewe en gewoontes van die Nama. 

Blykbaar was Hahn egter 'n beter navorser en geleerde as bibliotekaris; die biblioteekkomitee is ontevrede met sy werk en hy bedank op 30 November 1883 weens die teenstand van Charles A. Fairbridge en andere teen hom. 

Terwyl hy in Kaapstad woon, is hy nogeens betrokke by 'n historiese gebeurtenis; hy verstrek aan die verteenwoordiger van F.A.E. Lüderitz, die jong Duitser Heinrich Vogelsang wat op pad was om in SWA die eerste grondkonsessies te verwerf, waardevolle inligting omtrent die ontwikkelingsmoontlikhede van die land en vergemaklik Vogelsang se verwerwing van die Angra Pequena-gebied deur 'n aanbevelingsbrief te skryf aan Josef Frederiks, die besitter van daardie streek en kaptein van die Nama van Bethanien, waar Hahn se vader vroeër sendeling was. 

Gedurende die jare wat Hahn op Stellenbosch moes deurbring, oormeester 'n gevoel van verydeling hom omdat die toerusting vir navorsingswerk daar ontbreek asook die nodige geld vir sy onderhoud. Uit hierdie maer jare op Stellenbosch dagteken sy brosjure "Viticulture in South Africa: a scheme for the development of the Cape wine industry" (Londen, 1888). 

In 1889 is hy weer in SWA as agent van die Kharaskhoma Exploring and Prospecting Syndicate en verkry teen die einde van die jaar vir die maatskappy grond- en mineraleregte in die gebiede van die Bondelswarts, die Velskoendraers en by Swartmodder (die huidige Keetmanshoop). Ná sy terugkeer het hy die middele om op Stellenbosch die plaas van 'n geneesheer, dr. Hanf, aan die voet van die Papegaaiberg op die pad na Lynedoch te koop. Alhoewel sy seun Roderick hom bystaan, misluk sy pogings om te boer; sy vrou sterf in November 1895 en teen 1898 is hy insolvent. Ná die Tweede Vryheidsoorlog vind hy 'n karige bestaan as werknemer van 'n mynmaatskappy tot hy in Johannesburg aan kanker oorlede is.

Baie van sy moeilikhede moet toegeskryf word aan sy opvlieënde en aanmatigende geaardheid wat selfs by familielede ergernis veroorsaak. Sy belangstelling in navorsing bring hom in aanraking met geleerdes. Deur sy publikasies geniet hy aansien in die buiteland met die gevolg dat hy benoem word as korresponderende lid van beroemde wetenskaplike verenigings soos die Geographische Gesellschaft (Dresden), die Gesellschaft für Erdkunde (Berlyn) en die Anthropologische Gesellschaft (Wenen). Nogtans was hy geen geleerde van betekenis nie. Sy afleidings en teorieë soos vervat in sy "Tsuni-//Goam: the Supreme Being of the Khoi-Khoi" en "On the science of language" hou nie altyd steek nie en sy redenering is dikwels onsaaklik, veral in laasgenoemde brosjure, waarin hy blyk gee van sy antipatie teen wat hy "the Dutch patois in this Colony" noem. Andersyds het hy deur sy mededelings oor die leefwyse en (by)gelowe en kultuur van die Khoikhoi sowel as die San heelwat bygedra tot die hedendaagse kennis. en sy mededelings oor die gifbereiding by inboorlinge was in daardie tyd betreklik nuut. 

Van sy nagelate boeke en geskrifte is in besit van die universiteitsbiblioteek op Potchefstroom. Foto's van Hahn kom voor in die albumversameling van die Suid-Afrikaanse Openbare Biblioteek. Die hoogleraar aan die Suid-Afrikaanse Kollege P.D. Hahn was sy broer.



</doc>
<doc id="110093" url="https://af.wikipedia.org/wiki?curid=110093" title="Haïtiaanse Kreools">
Haïtiaanse Kreools

Haïtiaanse Kreools ("Kreyòl ayisyen" of kort "kreyòl", [kɣejɔl]) is 'n Kreools wat deur sowat 7,7 miljoen mense in Haïti op die Karibiese eiland Hispaniola en 'n verdere 2 miljoen wêreldwyd gepraat word. Dit baseer op Frans en is die mees verspreide Kreools. Haïtiaanse Kreools vorm saam met Frans die amptelike tale van Haïti. Sowat 95% van dié land se bevolking praat Haïtiaanse Kreools en 5% Frans. Haïtiaanse Kreools is grootliks op die 18de-eeuse Frans gebaseer met invloede uit Portugees, Spaans, Taino en Wes-Afrikaanse tale soos die Niger-Kongo-tale Wolof, Ewe en Fon. Haïtiaanse Kreools het 'n laer sosiale status as Frans.



</doc>
<doc id="110094" url="https://af.wikipedia.org/wiki?curid=110094" title="Hasmoneeë">
Hasmoneeë

Die Hasmoneeë was 'n dinastie van priester-konings wat van 142-63 v.C. oor Judea geheers het.

In die 160s v.C. onder leiding van die Makkabeeë-broers kom die Jode in opstand teen die Seleukiede. In 104 v.C. neem hulle die koningstitel aan. Onder hulle is Judea 'n tempel-staat, waar die hoëpriester van Yahweh in Jerusalem koning is. Die Hasmoneese staat brei homself vinnig uit oor die buurgebiede Samaria, Galilea, Idumea, die kus-stede en Peraia oor die Jordaan en dele van Gilead. Die bewoners word gedwing hulle na die Joodse geloof te bekeer. Die konings herstel ou tradisies, maar hulle is ook sterk hellenisties. Die Griekse taal speel 'n groot rol en in 76 v.C. kan selfs 'n vrou die troon bestyg, Salome die weduwee van Alexander Jannaeus, hoewel sy geen priester kan wees nie. Die Hasmoneeë sluit vroeg 'n bondgenootskap met Rome. Josephus beskryf ses verdrae tussen 160 en 100 v.C. Die betrekkings bly goed tot Pompeius in 63 v.C. Jerusalem verower en die tempel skend deur saam met sy mans die Heilige der Heilige van die tempel te betree.


</doc>
<doc id="110095" url="https://af.wikipedia.org/wiki?curid=110095" title="Prince">
Prince

Prince Rogers Nelson (1958 – 2016), beter bekend onder sy verhoognaam Prince, was 'n Amerikaanse popster, liedjieskrywer, multi-instrumentalis en akteur. Prince het in 1979 bekendheid verwerf met die liedjie "I wanna be your lover", waarna treffers soos "Purple Rain", "Kiss" en "When Doves Cry" gevolg het. Hy was ewe bekend vir sy flambojante verhoogpersoonlikheid.

Prince het erotiese lirieke met funkrock en tegnologie vermeng. Tien van sy albums het platinumstatus behaal en dertig van sy enkelspelers het die top 40-treffersparade gehaal. Wêreldwyd het hy meer as 100 miljoen albums verkoop, wat hom een van die besverkoper-kunstenaars van alle tye maak. Hy het in totaal sewe Grammy-, 'n Golden Globe-, en 'n Academy Award ingepalm. Die Rolling Stone-tydskrif het Prince 27ste op sy lys van die 100 Grootste Kunstenaars van Alle Tye geplaas. en in 2004 is hy op die Rock and Roll Hall of Fame vereer.

Van 1993 tot 2000 het hy sy naam na 'n simbool, wat soos "O(+>" lyk, verander. Aangesien hierdie simbool nie uitgespreek kan word nie, is hy ""die kunstenaar voorheen bekend as Prince"" genoem. Behalwe sy musikale loopbaan, was hy ook 'n "talentpromotor" vir kunstenaars soos "Sheila E.", "Carmen Electra", "The Time" en "Vanity 6".

Prince is op 7 Junie 1958 in Minneapolis, Minnesota in die Verenigde State van Amerika gebore. Sy ma was Mattie Shaw, 'n jazz-sanger, en sy pa, John L. Nelson, 'n liriekskrywer en pianis. Sy ouers was albei van Afro-Amerikaanse families in die Amerikaanse Suide afkomstig. Hulle is tydens sy jeug geskei en hy moes die heeltyd tussen hulle rondtrek. Hy het nie met sy skoonpa oor die weg gekom nie, en het later van die huis af weggeloop, waarna hy deur 'n Anderson-gesin aangeneem is. Hy het met hul seun, André Anderson (Cymone), bevriend geraak. Hulle het saam met Charles Smith 'n musiekgroep genaamd "Grand Central" gestig. Die groep het later hul naam na "Champagne" verander, hulle was redelik suksesvol, maar het egter kort daarna ontbind.

Op agtien begin hy om demo-snitte saam met Chris Moon op te neem. Dit lei tot die ondertekening van 'n platekontrak met Warner Brothers Records, waarna sy debuutalbum, "For You" in 1978 vrygestel is. Die album was nie besonder suksesvol nie, maar sy daaropvolgende enkelspelers, "Why You Wanna Treat Me So Bad?" en "I Wanna Be Your Lover" in 1979 het beter gevaar. Hy het egter eers die hoofstroom-media se aandag getrek met die vrystelling van sy enkelsnit "1999", wat op M.T.V. gebeeldsend is.

Prince is op 21 April 2016 in die ouderdom van 57 by sy huis in Chanhassen oorlede. Die oorsaak van sy dood is nog nie bekend nie.

Prince het 'n omvangryk oeuvre nagelaat. Hieronder volg 'n lys van sy albums. Kompilasie-, lewendige en Internetalbums is uitgelaat:




</doc>
<doc id="110096" url="https://af.wikipedia.org/wiki?curid=110096" title="Deeltitelskema">
Deeltitelskema

Tot en met die inwerkingtrede van die eerste Wet op Deeltitels, nr. 66 van 1971, was dit nie moontlik vir 'n persoon om eiendomsreg te verkry van 'n gebou of deel van 'n gebou op grond wat nie aan dieselfde persoon behoort nie. Die 1971 Wet het egter hierdie situasie verander toe die wetgewer besluit het om die Suid-Afrikaanse eiendomsreg te wysig om dit wel moontlik te maak. Dit was gedoen primêr met die doel om eienaarskap van residensiële eiendom vir meer mense toeganklik te maak deur 'n meer bekostigbare kategorie van behuising te skep, en was hoofsaaklik gebaseer op soortgelyke Australiese wetgewing. Sedertdien het die wetgewing aansienlike ontwikkeling deurgaan, en het die heersende wetgewing in hierdie verband, die Wet op Deeltitels, nr. 95 van 1986 ("die Wet"), op 1 Junie 1988 in werking getree. Intussen het die Parlement die Sectional Titels Schemes Management Act, nr. 11 van 2008 (Deeltitelskemas Bestuurswet), goedgekeur, maar moet die President nog die inwerkingtredingsdatum daarvan bepaal. 'n Ander belangrike ontwikkeling is die Community Schemes Ombud Service Act, nr. 9 van 2011 (Wet op Gemeenskapskemas Ombuddienste), 'n wet wat ten doel het om meer bekostigbare geskilbeslegtingsmeganismes vir gemeenskapskemas tot stand te bring. Laasgenoemde moet ook nog deur die President in werking gestel word. Deeltitelskemas maak tans nie net voorsiening vir eiendomsreg oor residensiële eiendom nie, maar kan eiendomsreg oor kommersiële en industriële eiendom ook op hierdie wyse gevestig word. 


</doc>
<doc id="110101" url="https://af.wikipedia.org/wiki?curid=110101" title="Maharero">
Maharero

Maharero (ook genoem Maherero of Kamaherero, Okahandja, Suidwes-Afrika, omstreeks 1820 – Okahandja, Suidwes-Afrika, 5 Oktober 1890) was die opperhoof van die Herero van 1861 tot 1890. Hy word tot vandag as ’n legende onder sy mense vereer.

Maharero was tydens sy opperhoofskap een van die belangrikste figure in die huidige Namibië. Sy grootste prestasie was sy bydrae tot die bevryding van die Herero uit die staat van knegskap waarin hulle onder die Namakaptein Jonker Afrikaner verkeer het. Maar hierdie prestasie word aanmerklik verdof deur die koelbloedige moord op die Nama binne sy land in Augustus 1880 en die inskiklikheid waarmee hy, in teenstelling met die Namakaptein Hendrik Witbooi, daarna sy volk se vryheid eers aan die Britte en toe aan die Duitsers verkoop het.

Maharero was die seun van Tjamuaha en sy vrou, Otjoruzumo. Tjamuaha was die seun Tjirwe, seun van Mutjise, seun van Mbunga, seun van Tjituka, seun van Kasupi, seun van Vatje, seun van Kengeza. Otjorozumo was die dogter van Ndomo, dogter van Peraa, dogter van Mbondo, dogter van Mukuejuva. Maharero se naam beteken "die oertyd" en die voorvoegsel "ka-" wat soms gebruik word, is die verkleiningsvorm wat algemeen by Herero-voorname voorkom. Maharero trek in 1843 saam met sy vader uit die omgewing van Okahandja na Windhoek om nader aan hul bondgenoot Jonker Afrikaner te wees. Jonker gee Maharero 'n geweer en stel hom aan as voorman van sy afdeling Hererokrygsmanne, maar die behandeling wat Maharero origens van Jonker ontvang, is hardhandig. Wanneer "Tjamuaha se kalf" sy meester se toorn laat ontvlam, is hy gewoonlik aan 'n wawiel vasgebind waaraan hy soms verskeie dae en nagte moes deurbring. Tog was Maharero se verblyf by Jonker op Windhoek ook nie sonder voordele nie: Hy leer hoe om 'n geweer te hanteer, hy vermeerder sy aantal vee en hy leer die Nama van naby ken. Een van Maharero se jeugvriende was Jonker se seun, die latere kaptein Jan Jonker Afrikaner, sy volk se sesde en laaste hoofman.

Toe Maharero se vader op 18 Augustus 1861 enkele maande ná Jonker Afrikaner se heengaan ook sterf, volg Maharero hom op. As opvolger van Tjamuaha was hy een van 'n hele aantal kapteins wat oor afsonderlike groepe of stamme van die Hererovolk regeer het, maar omdat hy een van die weinige met 'n egte stamvuur was (Jonker Afrikaner het die ander versorgers van die heilige stamvuur uitgeroei), neem sy aansien by sy stamgenote steeds toe. Daarbenewens baan sy bereidwilligheid om die Herero van die Nama se oorheersing te bevry vir Maharero die weg na die opperhoofskap.

Ná die gevreesde Jonker Afrikaner se dood, skraap Maharero die moed bymekaar om sy volk uit die Nama se oorheersing te help ontworstel. Teenoor Christiaan Afrikaner, Jonker se opvolger, slaan hy 'n uitdagende houding aan en toe dié daarop met die hulp van Oasib en Hendrik Ses op 15 Junie 1863 Maharero by Otjimbingwe aanval, word die aanval afgeslaan, die vyand op die vlug gedrywe en ongeveer 200 Namas, onder wie Christiaan self, dood op die slagveld agtergelaat.

Vir Maharero was dit 'n groot oorwinning, maar die Nama se mag is nog glad nie gebreek nie. Jan Jonker Afrikaner, Christiaan Jonker se opvolger, was nie van plan om so gou die Afrikaner-stam se baasskap oor die Herero te laat vaar nie. Die volgende sewe jaar (1863–'70) woed sporadiese gevegte tussen die Herero en die Afrikaner-Nama, wat samevattend ook die Herero se Sewejarige Vryheidstryd genoem word. Maharero toon egter weinig ondernemingsgees in die stryd teen die Afrikaner-Nama.

Sy passiewe houding, wat die oorlog onbepaald kon laat voortsloer, het tot gevolg gehad dat die handelaar C.J. Andersson hom inmeng om die oorlog, wat 'n belemmering vir die handel is, spoedig te probeer beëindig. Maharero en sy raadslede willig op voorstel van Andersson in om hom tot opperhoof oor die Herero te benoem en met hierdie volmag in sy hande gaan Andersson gevolglik daartoe oor om die Herero in 'n krygsmag te organiseer wat die Afrikaner-Nama tot oorgawe sou dwing. In Maart 1864 stuur Andersson 'n afdeling Herero onder die bevel van sy assistent, F.J. Green, teen die Afrikaner-Nama uit en sonder om een man te verloor, keer Green met al die vee van die Afrikaner-Nama na Otjimbingwe terug.

Enkele maande later trek Andersson, vergesel van Green en Maharero, aan die hoof van 3 000 Herero teen die vyand uit. Tussen Windhoek en Rehoboth vind daarop op 22 Junie 1864 die Andersson-veldslag plaas, waarin Jan Jonker Afrikaner se mag verslaan word, maar Andersson 'n lelike wond aan sy been opdoen.

Maharero bou ná sy terugkeer van die Andersson-veldslag (die grootste geveg waaraan hy ooit deelgeneem het) vir hom 'n kliphuis op Otjimbingwe, maar in Januarie 1868 trek hy weer terug na Okahandja. Sonder die hulp van Andersson, wat intussen oorlede is, organiseer hy nog twee krygstogte teen die Nama: in November 1868 verslaan hy nie alleen die gekombineerde mag van Jan Jonker Afrikaner en Jakobus Boois by Omukaru ten weste van Okahandja nie, maar hy wis in die geveg ook Jakobus Boois se gevolg heeltemal uit; en in Julie 1869 stuur hy 'n krygsmag suidwaarts diep in Groot-Namakwaland in, maar met weinig sukses.

Moeg vir die langdurige oorlog, gaan daar van talle Namakapteins, onder wie ook Jan Jonker Afrikaner, 'n geroep op om vrede. Maharero, wat aan die wenkant is, is nie besonder gretig nie, maar tog ook nie onwillig nie. Hoofsaaklik danksy die bemiddeling van die sendeling C.H. Hahn word die Vrede van Okahandja op 23 September 1870 gesluit. Hiervolgens word Windhoek deur Maharero in pag gegee aan Jan Jonker Afrikaner, wat onderneem om hom nie te bemoei met die Herero en die blankes wat in sy omgewing woon nie.

Vol selfvertroue ná sy welslae in sewejarige stryd eien Maharero hom nou die titel "Maharero die beroemde, die ryk oppermagtige" toe. Benewens sy oorwinning oor die Nama berus sy dunk van homself voorts op die plek wat hy onder die Hererokapteins inneem. Uit 'n totale Hererobevolking van sowat 80 000 regeer hy vanuit Okahandja oor 23 000, terwyl sy naaste mededingers heelwat minder volgelinge gehad het: Zeraua van Otjimbingwe oor 20 500 en Kambazembi van die Waterberg oor 15 000. Maharero was toe, soos Jonker Afrikaner 10 jaar vantevore, die magtigste man tussen die Oranje en die Kunene.

In die geskiedenis van Namibië word na die dekade van 1870–'80 verwys as die tienjarige vrede omdat daar geen oorlog tussen die Herero en die Nama woed nie. Tydens hierdie vreedsame jare stroom steeds meer blanke handelaars, jagters, reisigers en sendelinge die land binne sodat botsings tussen die blankes en die Herero nie uitbly nie.

Maharero het heelwat las met die geskille tussen die nuwe intrekkers en sy eie onderdane, maar wat hom veral ontstel het, was die gerugte sedert omstreeks 1874 dat talle Boere uit Transvaal in aantog is met die plan om hul permanent in SWA te vestig. Hierdie gerugte was dikwels oordrewe, maar nie heeltemal ongegrond nie. In April 1874 bring Apondo, kaptein van die Mbandero, Maharero die nuus dat waens van die Boere reeds op Rietfontein noordoos van Gobabis staan en nog in aantog is.

Maharero skryf vervolgens op 21 Junie 1874 'n brief aan die goewerneur van die Kaapkolonie, sir Henry Barkly, waarin hy teen die intog van Boere in sy land beswaar maak. Die Kaapse koloniale regering gee nie veel aandag aan die opperhoof se klagte nie, maar hoofsaaklik met die doel om die handel van SWA vir die Kaapkolonie in te palm, word besluit om W.C. Palgrave as spesiale kommissaris na SWA te stuur om ondersoek in te stel na die moontlikheid om die gebied onder die Kaapkolonie se gesag te bring. Palgrave kom in Mei 1876 by Maharero op Okahandja aan, enkele maande nadat Gert A.J. Alberts se trek deur die Kalahari, die eerste van die Dorslandtrekke, op Rietfontein aangekom het. In sy gesprekke met Maharero hamer sowel Palgrave as sy vriend Robert Lewis so op die gevaar wat die intrekkende Boere vir die Herero inhou, dat Maharero en sy medekapteins nie net inwillig dat die Kaapkolonie 'n amptenaar op Okahandja aanstel om oor hulle te regeer nie, maar ook 'n enorme landstreek – wat nie aan hom behoort nie – aan die Kaapkolonie afstaan.

Met hierdie ooreenkoms keer Palgrave na Kaapstad terug, maar hy moet tot sy teleurstelling uitvind dat die regering van die Kaapkolonie nie besonder begerig is om Suidwes-Afrika te annekseer nie, terwyl die Britse regering nog minder daartoe geneë voel. Tog bly die ooreenkoms tussen Maharero en Palgrave nie sonder gevolge nie: Palgrave is in Oktober 1877 terug op Okahandja om Maharero as spesiale kommissaris in die administrasie van sy land by te staan; en in Maart 1878 gaan die Kaapkolonie daartoe oor om Walvisbaai met 'n klein strokie omliggende land as Britse gebied te annekseer.

Toe Palgrave Okahandja in Januarie 1879 verlaat om na Kaapstad terug te keer, laat hy sy assistent Manning by Maharero as raadgewer agter en neem hy twee van Maharero se seuns, Willem Maharero en die latere opperhoof Samuel Maharero met hom saam. In Maart 1880 kom Palgrave op sy derde sending op Okahandja aan, waar hy B.D. Musgrave as Maharero se nuwe magistraat agterlaat om sy eie pligte as hoofmagistraat van SWA op Walvisbaai te gaan opneem.

Maharero se kontak met Palgrave en die regering van die Kaapkolonie word in Augustus 1880 plotseling verbreek deur die uitbreek van 'n oorlog tussen die Herero en die Nama. Hoewel Maharero in 1870 met die vrede van Okahandja ingestem het om Windhoek in pag aan die Afrikaner-Nama te gee, laat hy nogtans sy vee nie net tot by Windhoek nie, maar selfs tot Rehoboth wei. Hierdie optrede van hom lok protes by Jan Jonker Afrikaner en ander Nama uit, maar hy steur hom nie aan die besware nie. In Augustus 1880 kom dit tot 'n botsing toe Namas Maharero se veepos by Gurumanas ten weste van Rehoboth aanval, sy veewagters dood en sy vee wegvoer.

Toe Maharero hiervan verneem, is hy woedend. Sonder dat hy enigiemand raadpleeg, beveel hy as vergeldingsmaatreël dat alle Namas binne die grense van sy land om die lewe gebring word. In die nag van 23 op 24 Augustus 1880 word sy bevel op Okahandja voltrek en in die daaropvolgende paar dae ook in die res van die land. Meer as 200 Namas word om die lewe gebring en een van die weinige wat ontkom, is Hendrik Witbooi, wat enkele jare later as Maharero se gedugte teenstander na vore tree.

Maharero se wrede optrede lei daartoe dat die verskillende Namastamme hul kragte teen die Herero verenig. Tydens 1880 en '81 word Maharero van verskillende kante aangeval, maar sy volgelinge slaag daarin om die meeste aanvalle met welslae af te weer. Hy verslaan hulle oortuigend tydens 'n groot slag by die sendingstasie Gross Barmen. Twee gewese sendelinge van die Rynse Sendinggenootskap, C.H. Hahn en J.G. Krönlein, word uit die Kaapkolonie gestuur om as bemiddelaars op te tree namens die Kaapse regering en die Rynse Genootskap. Hulle slaag daarin om vrede tussen Maharero en talle van sy vyande te bewerkstellig en hy sluit in die loop van 1882 afsonderlike vredesooreenkomste met die Basters van Rehoboth (Februarie), met Abraham Swartbooi (Maart) en met Jakobus Isak van Berseba, Manasse van Hoachanas, en Hendrik Windstaan van die Groot-Doden (Junie). Net Jan Jonker Afrikaner en Moses Witbooi weier om vrede te sluit, maar hulle is nie meer 'n ernstige bedreiging nie.

Om sy aanspraak op die gebied tussen Okahandja en Rehoboth te beklemtoon, trek Maharero aan die begin van 1883 met 'n deel van sy gevolg van Okahandja af suidwaarts en vertoef hy 'n tyd lank op plekke soos Windhoek, Aris, Onguheva en Gurumanas. Begin September 1884 is hy weer terug op Okahandja. Sedert 1884 verskyn vir Maharero 'n gedugte nuwe teenstander op die toneel: Hendrik Witbooi. wat intussen die kapteinskap van die Witboois begin oorneem het. Nadat hulle op 24 Junie 1884 by Onguheva in 'n skermutseling betrokke was, behaal Maharero op 15 Oktober 1885 'n algehele oorwinning oor Witbooi by Osona.

Witbooi was egter geensins van plan om dit daarby te laat nie en hy stel Maharero dienooreenkomstig in kennis. Nog voor Witbooi weer kon slaan, willig Maharero op 21 Oktober 1885 op aandrang van die Duitse kommissaris H.E. Göring in om hom onder die beskerming van die Duitse ryk te stel. Maharero se hoop dat die Duitsers hom teen aanvalle van die Nama sou beskerm, word egter nie verwesenlik nie. Witbooi begin, ná nog 'n nederlaag by Okahandja op 17 April 1886, aanhoudende strooptogte op Maharero se veeposte uitvoer, sonder dat die Duitsers iets daaraan kan doen.

Omdat Maharero nie beïndruk is met die "beskerming" wat hy van die Duitsers kry nie, begin hy weer met die regering van die Kaapkolonie en andere onderhandel. Op aandrang van Robert Lewis sê hy vervolgens op 30 Oktober 1888 die beskermingsverdrag met die Duitsers op. 'n Tyd lank is die Duitse gesag in SWA in die weegskaal, maar toe 'n klein afdeling Duitse troepe onder Curt von François in Junie 1889 by Walvisbaai aan land stap en Witbooi in Januarie 1890 weer die Herero met 'n nuwe aanval dreig, word Maharero meer inskiklik teenoor die Duitsers.

Toe Göring hom in Mei 1890 by Okahandja besoek, herbevestig hy die verdrag wat hy in 1885 met die Duitse ryk gesluit het. Enkele maande later sterf Maharero op Okahandja in die ouderdom van ongeveer 70 jaar. Hy lê daar langs sy vader, Tjamuaha, en sy seun Samuel Maharero (by sy vrou vierde vrou, Katare) begrawe.

Onder sy vernaamste karaktertrekke moet gereken word sy tradisievastheid: Hy het byvoorbeeld nooit die Christelike geloof aanvaar nie; sy luiheid: hy leer byvoorbeeld, in teenstelling met sy kinders en ander kapteins van sy tyd, nooit sy naam skryf nie; en sy inhaligheid: hy laat nooit 'n kans verbygaan om sy aantal beeste te vermeerder nie. Hy het sendelinge en handelaars in sy land verwelkom, maar teenoor blankes wat wou boer, was hy vyandig. Maharero was 'n man van middelmatige lengte, goed gebou en swarter van huidskleur as die deursnee-Herero. Tydens die besoek van Palgrave in 1876 is 'n foto van Maharero geneem wat voorkom in die Palgrave-album, waarvan daar eksemplare is in die Suid-Afrikaanse Openbare Biblioteek en in die Parlementsbiblioteek, Kaapstad. Daar bestaan ook ’n portret en ’n pentekening van hom.



</doc>
<doc id="110105" url="https://af.wikipedia.org/wiki?curid=110105" title="Wasige stringpassing">
Wasige stringpassing

In rekenaarwetenskap is wasige stringpassing of wasige stringsoektog 'n tegniek om karakterstringe te soek wat 'n patroon min-of-meer pas (eerder as presies). Die probleem van wasige stringpassing word tipies in twee subprobleme verdeel: die vind van benaderde substringpassings in 'n gegewe string, en die vind van woordeboekstringe wat min-of-meer pas by die soekpatroon.

Die nabyheid van 'n passing word gemeet in terme van die aantal primitiewe bewerkings wat nodig is om die string om te skakel in 'n presiese passing. Dié getal word die redigeerafstand genoem tussen die string en die patroon.
Hierdie drie bewerkings kan veralgemeen word as vorme van vervanging deur 'n NULL-karakter (hier aangedui met *) waar 'n karakter geskrap of ingevoeg word:
Wasige passing kan ook "transposisie" hanteer, waarin die posisies van twee letters in die string omgeruil word, as 'n primitiewe bewerking. Die verandering van "boet" na "bote" is 'n voorbeeld van transposisie.

Verskillende benaderings tot wasige passing kan verskillende beperkings stel. Sommige gebruik 'n enkele globale ongeweegde koste, dit wil sê, die totale aantal primitiewe bewerkings wat nodig is om die passing in die patroon te verander. By voorbeeld, as die patroon "boek" is, verskil "boet" met een vervanging, "boeke" met een invoeging, "bok" met een skrapping en "plek" met twee vervangings. As alle bewerkings tel as 'n enkele eenheidkoste en die drempel is op een gestel, sal "boet", "boeke" en "bok" pas en "plek" sal nie.

Ander benaderings spesifiseer die aantal bewerkings van elke soort apart, en ander weer stel 'n totale koste maar laat verskillende gewigte toe om toegeken te word aan verskillende bewerkings. Sommige benaderings laat aparte toekenning toe aan individuele groepe in die patroon wat drempels en gewigte betref.

Een moontlike definisie van die probleem van wasige stringpassing is die volgende: Gegewe 'n patroonstring formula_1 en 'n teksstring formula_2, vind 'n substring formula_3 in "T", wat, vir alle substringe van "T" die kleinste redigeerafstand het tot die patroon "P".

'n Brutekragbenadering sal behels om die redigeerafstand na P te bereken vir alle substringe van T en dan die substring te kies met die minimumafstand. Dié algoritme sal egter 'n looptyd hê van O(nm).

'n Beter oplossing wat deur Sellers voorgestel is, maak staat op dinamiese programmering. Dit gebruik 'n alternatiewe formulering van die probleem: vir elke posisie  "j" in die teks "T" en elke posisie "i" in die patroon "P", bereken die minimumredigeerafstand tussen die "i" eerste karakters van die patroon formula_4 en enige substring formula_5 van "T" wat eindig by posisie "j".

Vir elke posisie "j" in die teks "T", en elke posisie "i" in die patroon "P", gaan deur alle substringe van "T" wat eindig by posisie "j", en bepaal watter een van hulle het die kleinste redigeerafstand na die "i" eerste karakters van die patroon "P". Skryf dié kleinste afstand as "E"("i", "j"). Na die berekening van "E"("i", "j") vir alle "i" en "j" kan ons maklik 'n oplossing vir die oorspronklike probleem vind: dit is die substring waarvoor "E"("m", "j") die kleinste is ("m" is die lengte van die patroon "P".)

Die berekening van "E"("m", "j") is baie soortgelyk aan die berekening van die redigeerafstand tussen die twee stringe. Om die waarheid te sê, ons kan die algoritme vir berekening van die Levenshtein-afstand gebruik vir "E"("m", "j"), met die enigste verskil dat ons die eerste ry met nulle moet inisialiseer, en die pad van berekening moet stoor, d.w.s. of ons "E"("i" − 1,"j"), E("i","j" − 1) of "E"("i" − 1,"j" − 1) gebruik het om "E"("i", "j") te bereken.

In die skikking wat die "E"("x", "y")-waardes bevat, kies ons die kleinste waarde in die laaste ry, stel dit as "E"("x", "y"), en volg die pad van berekening agteruit, terug na ry nommer 0. As die veld waar ons aankom "E"(0, "y") was, dan is "T"["y" + 1] ... "T"["y"]  'n substring van T met die kleinste redigeerafstand na die patroon "P".

Die berekening van die "E"("x", "y")-skikking neem "O"("mn") in tyd met die dinameseprogrammeringalgoritme, terwyl die terugwerkfase "O"("n" + "m") in tyd neem.

Tradisioneel word wasige stringpassing geklassifiseer in twee kategorieë: aanlyn en vanlyn. Met die aanlynalgoritmes kan die patroon verwerk word voordat die soektog gedoen word, maar die teks kan nie. Met ander woorde, aanlyntegnieke soek sonder 'n indeks. Vroeë algoritmes vir aanlyn wasige stringpassing is voorgestel deur Wagner en Fisher en deur Sellers. Altwee algoritmes is gebaseer op dinamiese programmering maar los verskillende probleme op. Sellers se algoritme soek by benadering na 'n substring in 'n teks terwyl die algoritme van Wagner en Fisher die Levenshtein-afstand bereken, en is dus slegs gepas vir "woordeboek" wasige soek.

Aanlyntegnieke is herhaaldelik verbeter. Moontlik die mees bekende verbetering is die Bitap-algoritme (ook bekend as die shift-or- en shift-and-algoritme) wat baie doeltreffend is vir relatief kort patroonstringe. Die Bitap-algoritme is die hart van die soekprogram agrep vir Unix. 'n Oorsig van aanlyn-soekalgoritmes is gedoen deur G. Navarro.

Alhoewel blitsvinnige metodes bestaan, is hul werkverrigting op groot data onaanvaarbaar. Voorafverwerking van die teks of indeksering maak soektogte aansienlik vinniger. Daar is reeds 'n verskeidenheid van indekseringsalgoritmes voorgestel. Dit sluit in suffiksbome, metrieke bome en n-gram-metodes. 'n Gedetailleerde oorsig van indekseringstegnieke wat die vind van arbitrêre substringe in 'n teks toelaat, is gegee deur Navarro "et al.". 'n Oorsig van woordeboekmetodes (d.w.s. metodes wat mens toelaat om alle woordeboekinskrywings te vind wat by benadering by 'n soekpatroon pas) is gegee deur Boytsov.

Die algemeenste toepassing van wasige passing tot onlangs was speltoetsing. Met die beskikbaarheid van groot hoeveelhede DNS-data het die passing van nukleotiedkettings 'n belangrike toepassing geword. Wasige passing word ook gebruik in die filtrering van gemorspos. Stringpassing kan nie gebruik word vir meeste binêre data soos beelde en musiek nie. Dié data benodig ander algoritmes soos akoestiese vingerafdrukke.


</doc>
<doc id="110106" url="https://af.wikipedia.org/wiki?curid=110106" title="Dene Smuts">
Dene Smuts

Mudene Smuts (noemnaam Dene, Bloemfontein, 13 Julie 1949 – Kaapstad, 21 April 2016) was 'n Suid-Afrikaanse tydskrifredakteur en parlementslid van die Demokratiese Party en die Demokratiese Alliansie.

Smuts is in die Vrystaatse hoofstad gebore en getoë. Haar vader was regter Frank Smuts. Dene het haar skoolloopbaan voltooi aan die C&N Meisieskool Oranje waar sy reeds uitgeblink het. Ná skool het sy ’n B.A. (Hons.) aan die Universiteit Stellenbosch behaal waar sy in die studenteraad gedien het. Sy betree die joernalistiek as verslaggewer by die Kaapse dagblad "Die Burger". Later was sy redakteur van die Naspers-vrouetydskrif "Fair Lady". Haar bedanking was een van die opspraakwekkendste deur ’n redakteur in Suid-Afrika. Sy is oornag by die tydskrif weg nadat die Nasionaalgesinde bestuur haar verbied het om ’n artikel te plaas wat die Nasionale Party ’n grenssetel in ’n algemene verkiesing kon kos. Daarna was sy besturende redakteur van die meningsblad "Leadership". Smuts was ook ’n bekroonde skrywer.

In die algemene verkiesing op 6 September 1989 het Smuts die veilige opposisiekiesafdeling Groote Schuur vir die toe vyf maande oue Demokratiese Party gewen. Sy was ’n voorstander van spraakvryheid en onder andere skaduminister van uitsaaiwese en telekommunikasie vir die DP. Tydens KODESA was Smuts een van die DP se afgevaardigdes wat moes verseker dat dié party se liberale waardes in die nuwe Grondwet vervat word. In 1992 het sy die eerste vroulike sweep in die parlement geword en van 1994 tot 1997 as die DP se partyvoorsitter opgetree.

In die eerste demokratiese verkiesing op 27 April 1994 was Smuts een van net sewe LP’s van die DP wat die paal gehaal het en die enigste vrou. Sy het onder andere gedien as DP-woordvoerder oor die Waarheid-en-versoeningskommissie, die Grondwet en menseregte. Smuts het meegehelp aan die opstel van die Handves van Menseregte in die Grondwet. Ná die stigting van die Demokratiese Alliansie in Junie 2000 was sy dié party se woordvoerder oor justisie en grondwetlike ontwikkeling.

Sy was gekant teen die DP se samesmelting in 2000 met sy aartsvyand, die Nuwe Nasionale Party, ten einde die DA te vorm, maar het haar later daarin berus en as DA-LP gedien tot 2014, toe sy uit die openbare lewe getree het.

Smuts het haar dogter, Julia, op Donderdag 21 April 2016 gebel en gekla oor 'n kwaai borspyn. Teen die tyd dat Julia haar ma se huis in Kenilworth in Kaapstad se suidelike voorstede bereik het, was sy reeds oorlede. Sy word ook oorleef deur ’n seun, wat ’n ingenieur is.



</doc>
<doc id="110108" url="https://af.wikipedia.org/wiki?curid=110108" title="Abell 2218">
Abell 2218

Abell 2218 is ’n swerm sterrestelsels meer as 2 miljard ligjare van die Aarde af in die sterrebeeld Draak.

Dit dien as ’n kragtige gravitasielens: Dit vergroot en verwring alle sterrestelsels agter die kern van die swerm in lang boë. Dié stelsels lê almal uitgestrek om die kern van die swerm en van sommige is meer as een beeld te sien – laasgenoemde is gewoonlik sigbaar as ’n dubbele stelsel met ’n derde, dowwer een daarnaby. 

Abell 2218 is as ’n gravitasielens gebruik om een van die verste voorwerpe in die heelal te ontdek. Dié sterrestelsel is sowat 13 miljard jaar oud en word van die Aarde af gesien soos dit omtrent 750 miljoen jaar ná die Groot Knal gelyk het.

Die afstand en soort sterrestelsel kan aan die kleur uitgeken word. Die oranje boog op die foto is ’n elliptiese sterrestelsel met ’n rooiverskuiwing van z=0,7. Die blou boë is stervormende stelsels met ’n rooiverskuiwing van z=1-2,5. 



</doc>
<doc id="110109" url="https://af.wikipedia.org/wiki?curid=110109" title="Kirby van der Merwe">
Kirby van der Merwe

Kirby van der Merwe is 'n Suid-Afrikaanse skrywer en is in 1957 in die Paarl gebore as een van ses kinders.

Kirby van der Merwe is in 1957 in die Paarl gebore as een van ses kinders. Hy word op hierdie dorp groot en begin hier skoolgaan. Sy ma, Rosa, is 'n kleremaker en vroeg reeds leer hy by haar kos maak en tuinmaak, waardeur hy 'n verbondenheid met die aarde ontwikkel wat later ook in sy skryfwerk neerslag vind. Op tienjarige ouderdom verhuis die gesin na Franschhoek vir twee jaar, waarna hulle terugtrek Paarl toe. Hier skryf hy sy matriek aan die Noorder Paarl Hoërskool en studeer dan vir 'n jaar kuns aan die Michaelis-kunsskool, waarna hy as onderwyser kwalifiseer aan die Hewat Opleidingskollege in Kaapstad.

Vir lank is hy 'n kunsonderwyser en gee ook onderrig in tale en biologie, waarna hy hom as redaksielid aansluit by die tydskrif "Insig" in Kaapstad, waar hy assistent-boekeredakteur is en artikels en resensies doen en onderhoude voer. In 2002 wen hy die M-Net-beurs vir Skeppende Skryfwerk vir M.A.-graad studies aan die Universiteit van Kaapstad, wat hy onder leiding van Etienne van Heerden voltooi. Hierna sluit hy aan by die redaksie van "Huisgenoot" en word dan 'n redakteur van "By", die bylae tot "Beeld", terwyl hy steeds artikels lewer vir "Boeke-Insig". As bekroonde skilder lê hy hom ook toe op die pottebakkerskuns, beeldhouwerk en kabinetmakery. In 2001 onderneem hy 'n reis na Indonesië om te gaan kyk hoe die land van oorsprong van baie van die Kaapse bruin mense lyk en besoek onder andere die eiland Bali.

Hy is 'n stigterlid en vir 'n ruk lid van die bestuur van die Afrikaanse Skrywersvereniging en dien ook in die redaksie van "Tydskrif vir Letterkunde". Verder sluit hy aan by die Pretoria tak van die internasionale skrywersvereniging, PEN, wat hoofsaaklik Afrikaanse skrywers verteenwoordig. In 2000 neem hy by die Klein Karoo Nasionale Kunstefees deel aan "Die Burger" se lesingreeks “"Hoekom trek die kinders van apartheid hul skouers op?"” Hierin doen hy 'n beroep op voorheen agtergeblewenes om nie agterryers van die wit skrywers se taalstryd te word nie, maar om hul eie stories oor apartheid te skryf en 'n eie boekebedryf te vestig. In 2012 bied hy as deel van die Nasionale Afrikaanse Letterkundige Museum en Navorsingsentrum (NALN) 'n slypskool in kreatiewe joernalistiek met die tema “'n Kirby-plan” aan, waarin hy gefokus het op die skryf van artikels en rubrieke. Hy woon eers in Kuilsrivier maar verhuis dan na Johannesburg. Hy was voorheen getroud en is die vader van drie dogters.

As kunstenaar ontvang hy in 1998 'n merieteprys in die Bellville-Kunsvereniging se Nuwe handtekeninge Kompetisie vir kunstenaars wat nog nie voorheen uitgestal het nie en in 2000 is hy die wenner van die beeldhouwerk-afdeling van hierdie kompetisie. As joernalis wen hy ook verskeie pryse. In 2004 word hy bekroon met 'n Mondi-toekenning vir sy artikel “"Terug na Brandfort"” wat in "Insig" verskyn het. In 2001 is hy op die kortlys vir 'n soortgelyke toekenning met sy artikel “"As mense diewe word"” in "Insig", in 2003 met “"Paraat! In Dainfern"” en in 2005 weer met “"Die baba wat agtergebly het"”. "Beeld" ken die beskrywende artikel van die jaar toekenning in 2007 aan hom toe vir sy beskrywing van die reis na Zimbabwe en terug wat hy in 'n taxi onderneem het. In Augustus 2007 is hy een van vyf Suid-Afrikaners wat uitgenooi word om deel te neem aan Diversity is Power, die Literatuurfees in Suriname. Die ATKV bekroon hom in 2009 met 'n Mediaveertjie in die kategorie Ondersoekende Joernalistiek vir sy artikel “"Die swart en wit van Swartruggens"” wat in "By" verskyn het. Hy wen dieselfde toekenning in 2010 vir sy artikel in "By" getiteld “"So waai die wind in Richmond"” na aanleiding van die Boekbedonnerdfees op hierdie dorp en in hierdie jaar is hy ook die naaswenner van Media24 se glansartikel-joernalis van die jaar toekenning. In 2014 word hy genooi na die Winternachtenfees in Nederland tydens die Week van de Afrikaanse roman.

Hy begin eers skryf nadat hy as jong kunstenaar kennis maak met Onrus se mense soos Uys Krige en Jan Rabie en hy skryf dan sy eerste gedig in 1993. Sy skryfwerk omvat verskeie genres. So is hy by geleentheid 'n finalis vir Radiosondergrense se radiodramawedstryd met “"Vis en vlees"” en vir De Kat-Human & Rousseau se Vonkfiksiewedstryd met “"Brand"”. Van sy gedigte word in “"Nuwe stemme I"”, “"Groot verseboek"” en “"Die Afrikaanse poësie in 'n duisend en enkele gedigte"” opgeneem.

Sy prosadebuut maak hy met die roman “Klapperhaar slaap nie stil nie”, wat handel oor Kinta Januarie, 'n begaafde meisie wat uit die strikke van die sukkelbestaan op die Kaapse Vlakte probeer ontsnap en haar eie pad begin loop. Sy word 'n regsgeleerde wat die grens oorgesteek het na 'n groter wêreld, maar steeds verbonde is aan die een waaruit sy kom. By haar pa se sterfbed word sy gedwing om bestek op te neem van haar eie lewe en dié van haar mense. Sy vind by die hospitaal meer oor haar pa uit by die besoeker, sy kleintyd vriend Hans Brink, as wat sy ooit voorheen van hom geweet het. Langs sy sterfbed maak sy ook kennis met Gustav van As, die jong wit dokter wat haar pa versorg. Die boek skets 'n realistiese prentjie van die dilemma van vandag se jong, opgevoede bruin mense in Suid-Afrika wat na beter streef, maar dan agterkom dat sy of haar familie nie daardie pad met hom of haar kan of wil loop nie en dan verskeur word tussen twee wêrelde. Kirby is 'n finalis in "De Kat" en Human & Rousseau se Vonkfiksie-wedstryd. Van sy verhale word opgeneem in die bundels “"Die stukke wat ons sny"” en “"Vonkfiksie"”.

As vertaler is hy onder meer verantwoordelik vir die oorsit van Carol Campbell se “"My children have faces"” na Afrikaans as “Karretjiemense”, Chris van Wyk se “"Eggs to lay, chickens to hatch"” as “Daar’s 'n hoender wat 'n eier nie kan lê” en Zoë Wicomb se “"October"” as “Oktobermaand”. Carol Campbell se “"Esther’s house"” vertaal hy as “ 'n Huis vir Ester”. Twintig jaar lank wag Ester Gelderblom al op 'n huis. In Oudtshoorn se sner­pende winter gaan kyk sy en haar vriendin Katjie elke jaar om te sien of hulle name dalk dié keer op die regering se lys van nuwe huiseienaars verskyn. Korrupsie beduiwel egter alles en vir omkoopgeld en seksuele gunsies manipuleer amptenare die behuisingskema se waglyste. Toe Katjie se blyplek afbrand, neem die twee vroue die reg in eie hande en beset twee leë huise. So sit Ester en Katjie 'n reeks gebeure aan die gang wat alles kosbaar in hul lewe sal bedreig. Dit is 'n verhaal oor gierigheid en mag en die stryd om geregtigheid wanneer goeie mense besluit genoeg is genoeg.

1999 - Klapperhaar slaap nie stil nie

Vertalings

2011 – Daar’s 'n hoender wat 'n eier nie kan lê – Chris van Wyk

2013 – Karretjiemense – Carol Campbell

2014



</doc>
<doc id="110110" url="https://af.wikipedia.org/wiki?curid=110110" title="Thomas More">
Thomas More

Thomas More (Latyn: "Thomas Morus" en onder katolieke bekend as "Sint Thomas More"; Londen, 7 Februarie 1478 – Tower Hill, 6 Julie 1535) was 'n Engelse renaissance-humanis, juris, filosoof en staatsman. Hy word bekend danksy sy boek "Utopia" (1516), waarin hy die politieke stelsel van 'n ideale niebestaande eilandnasie beskryf. Die beskrywing van Utopia vertoon 'n ooreenkoms met 'n sosialistiese welsynstaat. More gebruik dié boek om hom uit te spreek teen die ekonomiese en politieke beleid van Engeland. Hy word in 1935 deur pous Pius XI heilig verklaar en word gedenk op 22 Junie.

More se vader was 'n regter en sy moeder sterf waarskynlik toe More nog jonk was. As tiener word hy 'n hofknapie vir John Morton, die "Lord Chancellor" (die hoogste amptenaar van die Britse kroon) en die aartsbiskop van Canterbury. More ontvang daar 'n goeie opvoeding en word blootgestel aan 'n breë kultuur. Na sy verblyf by John Morton gaan More na Oxford, waar hy van 1492 tot 1494 skone kunste bestudeer. Na twee jaar word hy deur sy vader teruggeroep na Londen om 'n advokaat te word.

Tussen 1494 en 1501 studeer More dan ook in regte en tree hy toe tot die kringe van die Engelse humaniste soos John Holt, John Colet en William Grocyn. Hy ontwikkel homself tot 'n veelsydige humanis en bestudeer die Bybel in van die oorspronklike tale. Daarvoor ondersoek hy die werke van die kerkvaders Hiëronymus en Augustinus. Daarna word More ook onderlê in die briewe van Paulus en studeer hy Grieks by William Grocyn. In 1499 ontmoet hy dan Desiderius Erasmus, volgens More was dit 'n keerpunt in sy lewe.

In 1504 word More lid van die Engelse Laerhuis. Erasmus bly vir 'n tyd by More aanhuis en skryf daar in 1509 wat aan More opgedra word die "Stultitiae Laus" (Lof van die Sotheid). Ook voer More en Erasmus onderling 'n uitgebreide korrespondensie. In 1510 word More regter en kort daarna ondersheriff van Londen. In 1511 trou hy met Alice Middleton.

As gesant van koning Hendrik VIII van Engeland bly hy in 1515 in Brugge en besoek ook Brussel, Mechelen en Antwerpen. In 1518 word hy lid van die "Privy Council" en sekretaris van die koning. In 1521 word hy tot die adelstand verhef (sir Thomas More) en benoem tot onderskatbewaarder. Hy lei verskillende diplomatieke missies. In 1529 volg hy Thomas Wolsey op as "Lord Chancellor" en beklee hierdie pos tot 1532. More word so 'n vooraanstaande politikus, nie alleen in Engeland nie, maar ook in die res van Europa. Boonop was hy 'n beroemde humanis en geleerde, en staan hy bekend as 'n wys en fynsinnige mens.

Tot ongeveer 1524 woon Thomas More met sy familie in "The Old Barge" in Bucklersbury, in die hart van Londen. Sy eerste huwelik was met Jane Colt. Daar word in biografieë van More beweer dat hy met haar jonger suster wou trou maar om hul vader tevrede te stel, kies hy tog om met Jane te trou. Van Jane word gesê dat sy geen opleiding gehad het nie. In 1505 word hul eerste dogter, Margaret, gebore. In 1506 volg Elizabeth, in 1507 Cicely en waarskynlik in 1509 John. In 1511 sterf Jane egter, waarskynlik tydens 'n bevalling. 'n Maand later trou More met sy tweede vrou, Alice.

Tussen Julie 1523 en Januarie 1524 verhuis hy na Chelsea, wat toe nog 'n rustige dorpie op die noordoewer van die Teems was. Hy laat daar 'n herehuis bou met 'n groot tuin. Tussen 1524 en 1529 groei die More se familie aansienlik. In die huis in Chelsea woon hyself en sy vrou en sy vier kinders uit sy eerste huwelik. Verder het More Margaret Gigs aangeneem en woon Anne Cresacre by hom in. Na hul huwelik trek die eggenote van sy kinders ook by hom in. Aan die begin van die jare 30 van die 16e eeu kom daar nog elf kleinkinders by.

Met al die mense was dit nie die ideale omstandighede om te studeer nie. More laat toe ook op die landgoed, 'n entjie van die hoofhuis, 'n nuwe gebou bou. Hy noem dit "the New Building". In "the New Building" is 'n kapel, 'n biblioteek en 'n lang galery. Dié gebou was vir gebruik deur More self bedoel. Hy bid in die gebou en trek hom terug van ander mense sowel as die druk van die wêreld om hom.

More het nie veel slaap nodig nie. Hy staan gereeld om twee uur snags op om tot sewe uur in the "New Building" te bid en aan sy literêre oeuvre te werk. Buiten die kapel in "the New Building" was daar ook 'n kapel in die gewone huis. Om sewe uur kom hy uit sy eie gebou na die huis om daar saam met sy kinders psalms, 'n litanie en gebede op te sê. Aande gaan die hele familie na die kapel om psalms te sing. Ook gaan hy elke oggend, voordat hy werk, na die mis. Verder staan hy daarop dat daar elke aand met etenstyd uit die Bybel gelees moet word. Hieruit blyk dit dat More 'n besonderse gelowige man was.

More steun Hendrik VIII by die uitvoering van sy politiek. Hy protesteer egter teen die feit dat Hendrik in 1528 aandui hy wil skei van Catharina van Aragon. Toe Hendrik hom distansieer van die Kerk, neem More in 1532 ontslag. In 1534 eis Hendrik dat slegs die troonopvolging deur die kinders van Anna Boleyn as wettig erken sou word. More wil dit nie steun nie vanweë die klosule dat mense die ongeldigheid van Hendrik se huwelik met Catharina van Aragon moes erken en die gesag van Rome oor die Engelse Kerk afwys. Hierdie beginsel standpunt van More beëindig sy politieke loopbaan finaal en More word op 17 April 1534 in die Londense Tower opgesluit. Sy toegewing aan die koning om hom nie verder met politiek te bemoei nie word volgens die mening van die koning en sy vertrouelinge verbreek, omdat hy via die Duitse ambassadeur kontak bly onderhou het met koningin Catharina. Toe hy weier om die "Act of Supremacy" (1534) te erken, word sy optrede beskou as hoogverraad. Hy word deur 'n koninklyke kommissie onder druk geplaas, maar hy hou voet by stuk. Daarop word hy ter dood veroordeel en onthoof by Tower Hill op 6 Julie 1535.

Buiten 'n juris en staatsman was Thomas More ook 'n wetenskaplike en skrywer. Hy skryf sowel in Engels as in Latyn. Naas sy beroemde werk Utopia, skryf hy ook gedigte, religieuse polemieke, briewe en 'n geskiedkundige werk.

Utopia ("De Optimo Rei publicae Statu deque Nova Insula Utopia") word gepubliseer in 1516. Die eerste druk verskyn in Leuven, versorg deur Dirk Martens. Die naam Utopia is waarskynlik afgelei van die Griekse woorde "ou" (“nie”) en "topos" (“plek”) en beteken dus iets soos “Nêrensland”. Ook kan dit afgelei wees van "eu-topia", wat 'goeie plek' beteken. Die boek was tot so 'n mate populêr dat daar 'n nuwe literêre genre uit ontstaan, die utopiese roman.

Die boek Utopia beskryf die samelewing op die fiktiewe eiland Utopia en die politieke, sosiale en religieuse gebruike van die eilandbewoners. Dit is geskryf in die vorm van 'n gesprek tussen Pieter Gillis, Raphael Hythlodaeus en Thomas More self. Raphael Hythlodaeus, 'n filosoof en wêreldreisiger, gee 'n beskrywing van sy besoek aan die eiland Utopia. Volgens Hythlodaeus is Utopia die beste samenlewing ter wêreld, omdat daar geen privaabesit bestaan nie. Hierdeur rig almal homself/haarself op die publieke belang, in plaas van eiebelang. Ook die naam Raphael Hythlodaeus het 'n dubbele betekenis. Die naam beteken 'Boodskapper van die heer' (Raphael) en 'verkoper van onsin' (Hythlodaeus). Deur die dubbele betekenis in die woordgebruik toon More dat sy werk is bedoel vir (mede)humaniste. Hoewel More die rasionele Utopia gebruik om kritiek te lewer op die Europa van sy tyd, moet Utopia nie gesien word as More se eie visie op die perfekte samelewing nie. Sommige gebruike in Utopia, soos genadedood, egskeiding en vroulike priesters, staan lynreg teenoor More se vrome katolieke ideale.

More se werk oor koning Richard III van Engeland was sy enigste geskiedeniswerk. Waarskynlik skryf hy sy "History of Richard III" toe hy ondersheriff was, 'n funksie wat hy beklee tussen 1510 en Julie 1518. More skryf 'n Engelse sowel as 'n Latynse weergawe van dié werk, maar het nie een van beide weergawes ooit klaargemaak nie. Die werk word eers na sy dood gepubliseer.

Aanvanklik word gedink dat die Engelse en Latynse weergawes vertalings van mekaar is, maar dit lyk meer waarskynlik dat More die verskillende weergawes skryf het vir verskillende lesermarkte. Die Latynse weergawe stop by die kroning van Richard III en is waarskynlik bedoel vir die Europeese publiek. Die Engelse weergawe, bedoeld vir Britse lesers, is uitgebrei en behandel ook die moord op koning Eduard V van Engeland en Richard van Shrewsbury in die Toring van Londen en die oorsprong van die komplot van Buckingham.

Die verhaal begin met 'n beskrywing van koning Eduard IV van Engeland, wie voorgestel word as die perfekte monarg. Daarna volg 'n beskrywing van sy broer Richard III en sy kwaadwillige ambisies. Wanneer Eduard IV sterf, sluit Richard III sy neefies Eduard V en Richard of Shrewsbury op in die Tower en bekom die mag.

Die "History of King Richard III" is 'n Renaissancestyl geskiedeniswerk, geïnspireerd deur die werke van Sallustius, Suetonius en Tacitus. Richard III word deur More voorgestel as die argetipiese tiran, 'n beeld wat deur verskeie historici gekritiseer word.

In 1886 word More salig verklaar deur pous Leo XIII. Sy heiligverklaring vind plaas op 19 Mei 1935 (saam met John Fisher), 400 jaar na sy teregstelling. Sy feesdag word vastgestel op 9 Julie. Na die tweede Vatikaanse konsilie word hierdie datum verskuif na 22 Junie. 22 Junie is ook die feestdag van Sint John Fisher, die enige biskop wat tydens die Engelse herforming lojaal aan die pous bly. Sint Thomas More is die beskermheilige van staatslede en politici. In 1980 voeg die Anglikaanse Kerk More en Fisher by die lys van heiliges en helde van die Christelike Kerk met 'n feesdag op 6 Julie (sy sterfdag).



</doc>
<doc id="110112" url="https://af.wikipedia.org/wiki?curid=110112" title="NGC 6357">
NGC 6357

NGC 6357 is ’n emissienewel naby NGC 6334 in die sterrebeeld Skerpioen. Dit bevat baie protosterre wat verdwerg word deur ’n gaswolk en klein, jong sterre met baie omringende gas.

Die newel bevat onder meer die oop sterreswerm Pismis 24, wat verskeie sterre met ’n groot massa het. Een van die helderste sterre in die swerm, Pismis 24-1, is aanvanklik beskou as die grootste ster bekend, teen amper 300 M (sonmassas), totdat ontdek is dit is ’n veelvoudige stelsel met minstens drie sterre; die verskillende komponente is steeds gemiddeld sowat 100 M elk en hulle is dus steeds van die grootste sterre bekend.

Die jong sterreswerm G353.2+0.7 lê oos van Pismis 24 en is ontdek op ’n beeld deur die Chandra-X-straalsterrewag wat gewys het dit bestaan uit sowat 800 sterre.

Die jong swerm G353.1+0.36 lê suidoos van Pismis 24 en bevat ook sowat 800 sterre wat deur X-strale opgespoor is. Die streek het verskeie Klas O-sterre, onder meer [BDSB2003] 10.

NGC 6357 is een van die mees prominente streke naby ons in die Melkweg waar swaar sterre vorm. ’n Verskeidenheid vroeë Klas O-sterre word in die newel aangetref en blaas borrels om die sterreswerms wat in die molekulêre wolk gesien kan word.




</doc>
<doc id="110113" url="https://af.wikipedia.org/wiki?curid=110113" title="NGC 6334">
NGC 6334

NGC 6334 (ook bekend as die Katpootnewel, Beerklounewel en Gum 64) is ’n emissienewel en stervormende gebied in die Melkweg, in die sterrebeeld Skerpioen. Dit is in 1837 deur die sterrekundige John Herschel ontdek – hy het dit by Kaapstad in Suid-Afrika waargeneem.




</doc>
<doc id="110117" url="https://af.wikipedia.org/wiki?curid=110117" title="Tajči">
Tajči

Tajči Cameron (Kroaties: [tǎjtʃi]; gebore as Tatjana Matejaš, [tǎtjana mǎtejaʃ], op 1 Julie 1970 in Zagreb, Joego-Slawië, nou Kroasië) is 'n sangeres. Naas haar geboorteland, Kroasië, is haar musiek ook in Serwië, Bosnië en Herzegowina, Montenegro en Slowenië gewild.



</doc>
<doc id="110118" url="https://af.wikipedia.org/wiki?curid=110118" title="Samuel Maharero">
Samuel Maharero

Samuel Maharero (moontlik Okahandja Suidwes-Afrika, 1854 of 1856 – Serowe, Betsjoeanaland, 14 Maart 1923) was opperhoof van opperhoof van die Herero tydens hul opstand teen die Duitse koloniale oorheersing van die teenswoordige Namibië.

Samuel Maharero was die seun van Katare, die vierde vrou van Maharero. Volgens sy doopinskrywing op Okahandja is hy in 1854 gebore en in 1869 gedoop, anders as sy vader wat nooit die Christelike geloof aanvaar het nie. Volgens sy grafopskrif is hy in 1856 gebore. Maharero en sy broer, Wilhelm Maharero (die regmatige opvolger van sy vader, is albei gedoop en aangeneem in die Rynse sendinggemeente en Wilhelm was 'n opregte en voorbeeldige Christen wat ook as ouderling gedien het. Samuel, daarenteen, was van jongs af 'n losbandige man en is heel gou weens wangedrag uit die Augustineum, die opleidingskool op Okahandja, gesit. Hy kom ook onder kerklike sensuur omdat hy nie kan afsien van die neiging tot 'n sedelose leefwyse nie. By sy vader was Maharero nie 'n gewilde seun nie omdat hy gaandeweg 'n alkoholis geword het en sy optrede onverantwoordelik was. 

Ná die dood van sy broer Wilhelm, wat gesneuwel het in die slag by Gross Barmen op 12 Desember 1880 toe al sy vader se vyande teen Herero opgeruk maar verslaan is, word Maharero 'n aanspraakmaker om sy vader op te volg, hoewel hy volgens die Herero-erfreg geen aanspraak gehad op die opperhoofskap van die Herero nie ('n amp wat selfs sy vader nie met die erkenning van al die Hererostamme ná 1861 beklee het nie). Volgens die Herero-opvolgingsreg was Nikodemus, die oudste lewende lid van die sibbe Oruzo Rohorongo ("die koedoe"), die erfgenaam en volgens mondelinge oorlewering het Maharero se moeder dit deur 'n hofintrige reggekry om die opvolging vir hom te bewerkstellig. 

Omdat Maharero 'n gedoopte Christen was, is dit (volgens die latere getuienis van goewerneur Theodor Leutwein) nog tydens Maharero se leeftyd so gereël dat hy wel gekies is as opperhoof deur die Hererokapteins, maar dat hy net politieke sake sou hanteer, terwyl sy halfbroer Kaveseri as heidense stampriester sou optree, wat onder meer die heilige stamvuur kon versorg. Nikodemus is vir die verlies van die opperhoofskap vergoed deur hom kaptein van die oostelike Herero te maak. By die dood van sy vader op 5 Oktober 1890 het Maharero toe opperhoof van Damaraland geword, hoewel hy nog nie deur al die Hererostamme erken is nie. 

Vroeg in 1891 kry kapt. Curt von François, die waarnemende Duitse Rykskommissaris in Suidwes-Afrika, ná 'n samekoms met Maharero die indruk dat hy hom daarop toelê om sy onsekere posisie as Herero-opperhoof te probeer bestendig. Die vee van sy vader het hy net ten dele geërf; hy was glo verwaand, het geld nodig gehad (onder meer omdat hy reeds 'n volslae dronkaard was) en sou alles doen om die voordele van die opperhoofskap te behou. Teenoor die verteenwoordigers van die Duitse regering (onder wie luit. Hugo von François) bekla hy hom op 3 Augustus 1891 op Okahandja dat sekere Hererokapteins, soos Manasse van Omaruru, Zacharias van Otjimbingwe en Kambazembi van die Waterberg, hom nie as opperhoof wou erken nie. Hy roep die steun van die Duitse regering in en dit word onder sekere voorwaardes en ná beloftes van sy kant aan Maharero toegesê deur Hugo von François, wat Maharero namens sy broer meedeel dat hy deur die Duitse regering "as werklike opperhoof erken word". 

Eers enkele jare later volg die finale erkenning van Maharero as opperhoof op 19 Mei 1895 in Otjihaënena, waar Nikodemus, Kahimemua en ander kapteins aanwesig was op 'n byeenkoms waarop goewerneur Leutwein en Maharero self ook teenwoordig was. Ook Leutwein skilder Maharero soos hy hom leer ken het: trots en indrukwekkend van voorkoms, na die uiterlike 'n heerser, wakker van gees en redelik intelligent, maar swak van karakter; 'n man wat op sy regte staan, maar sy pligte aan gemaksug opoffer; wat ligsinnig een plaas ná die ander in sy land verkoop en verder alkohol en omgang met die vroulike geslag voorop stel. Om teenoor sy eie mense sy gesag te behou, was hy bereid om op die steun van die Duitse regering te leun en selfs die Duitsers te help, byvoorbeeld by die onderdrukking van die opstand in 1896 van Nikodemus, Maharero se vernaamste mededinger om die opperhoofskap, wat deur die Duitse regering ter dood veroordeel en gefusileer is. Daarteenoor is die Duitse regering in SWA, weens 'n gebrek aan militêre mag om sy gesag te rugsteun, verplig om aan die Hererokapteins groot vryheid te laat by die beslegting van hul familie-intriges om so die inmenging in hul interne stryd te vermy. Een voorbeeld hiervan is die verdrag wat met Manasse van Omaruru gesluit is, en waarin sy onafhanklikheid erken is. 

Michael van Omaruru, die seun van Manasse, erken Maharero nie as sy opperhoof nie. Hy dien 'n klag by die Duitse owerheid in en Leutwein besluit dat, aangesien Duitsland 'n afsonderlike beskermingsverdrag met Manasse gesluit het, hy daardeur sy onafhanklikheid erken het; gevolglik is sy seun en opvolger, Michael, dus ook 'n onafhanklike kaptein. 

Op 2 Junie 1900 is Maharero weer verplig om 'n ooreenkoms met Michael aan te gaan. Daarin erken hy Michael se onafhanklikheid, want in die ooreenkoms word daar bepaal dat die Herero wat onder Michael woon, onder hom sou staan, hoewel daar mense was wat by Michael gewoon, maar aan die epanga van Maharero behoort het. 

Die Duitse regering besluit om 1 Januarie 1901 vas te stel as sluitingsdatum vir die hergroepering van die Hererostamme. Dit maak 'n einde aan die gedurige twis wat daar onder die kapteins bestaan het. Die Duitse beleid gee Maharero die geleentheid om hom mettertyd, ondanks voorgewende lojaliteit teenoor die regering, op 'n opstand voor te berei waarin hy die steun van die Hererokapteins sou hê. Oor sy beweegredes vir hierdie wanhoopsdaad bestaan meningsverskil. Ongetwyfeld was dit die vrees vir die toenemende uitbreiding van blanke grondbesit in Damaraland (wat deels aan Maharero se eie roekelose vervreemding van grond toe te skryf was), die gevolglike skaarste aan grond en die streng toepassing van die verbod op die invoer van wapens, wat meestal oor Britse en Kaapse grense plaasgevind het, wat in groot mate die uitbarsting veroorsaak het. 

Teen Desember 1903 het Duitsland ongeveer 200 Schutztruppen in die veld teen die Bondelswart-Nama van Warmbad. Hierdie klein mag is versterk deur 300 Nama wat die Duitsers goedgesind was, hoofsaaklik Witboois. Maharero maak van hierdie geleentheid gebruik om, met feitlik die ganse Hererovolk agter hom, op 12 Januarie 1904 in opstand teen Duitsland te kom. Binne enkele dae word 123 blankes vermoor en Okahandja en Omaruru omsingel. Leutwein is verplig om vrede met die Bondelswarts te sluit en met sy klein troepemag terug te snel na die noorde. Uiteindelik slaag die Duitsers daarin om die Herero terug te dryf tot by Waterberg, waar hulle vasgekeer word en die mag van die Herero op 11 Augustus 1904 in die Slag van Mamakari totaal vernietig word.

Maharero en sy mense vlug in wanorde met hul vee deur die waterlose Sandveld (Omaheke) ooswaarts na Betsjoeanaland, waar uiteindelik net sowat 1 500 van hulle aankom omdat duisende onderweg van honger en dors gesterf het, saam met die meeste van hul vee. Maharero trek met 'n klein deel van die vlugtelinge in die Eiseb Omarumba op en stel hom by Tsau in die hande van die Britse amptenare, wat hom ontwapen. 

In 1906 trek hy na Transvaal waar hy tot 1922 bly, toe hy weer na Betsjoeanaland terugtrek, 'n onderdaan word van die bejaarde Ngwato-opperhoof Kgama III en in die reservaat [Malapye] gaan woon. Die laaste maande van sy lewe woon hy op Serowe, waar hy oorlede en begrawe is. Maharero se oorskot is later na Okahandja gestuur, waar hy op 23 Augustus 1923 deur eerw. Heinrich Vedder langs sy grootvader Tjamuaha en sy vader Maharero ter aarde bestel is.



</doc>
<doc id="110119" url="https://af.wikipedia.org/wiki?curid=110119" title="Art Deco">
Art Deco

Art Deco (Engels: [ˌɑːrt ˈdɛkoʊ], Frans: Art Déco [ardeˈkoː]), soms ook Style moderne genoem, is 'n eklektiese dekoratiewe styl in die kuns, ontwerp en argitektuur van die middel-1920's tot die middel 1940's in Europa, die Verenigde State en ander lande waarmee kunstenaars, ontwerpers en argitekte hul ontwerpe by 'n vinnig industrialiserende omgewing probeer aanpas het.

So word motiewe uit tradisionele ambagte kunsvol met materiale en visuele style van die moderne nywerheidstydperk verbind. Naas natuurlike materiale soos ivoor, jade, chroom, silwer, obsidiaan (lawaglas) en rotskristal het ook mensgemaakte sintetiese stowwe soos bakeliet (die eerste plastiekstof wat vanaf 1910 kommersieel vervaardig is), vitaglas ('n soort argitektoniese glas wat in die 1920's ontwikkel is en die fisieke welsyn van mense sou bevorder aangesien dit die son se ultraviolette strale in geboue laat binnestroom) en gewapende beton ingang gevind tot Art Deco-ontwerpkuns.

Kenmerkend is die gebruik van ryk kleure, opvallende geometriese vorms en weelderige versierings. Op sy hoogtepunt is Art Deco-ontwerpkuns en -argitektuur vereenselwig met maatskaplike en kulturele strominge van die "Goue Twintigerjare" waarin luukse, die leefstyl van beroemdhede, oorvloed en vertroue in maatskaplike en tegnologiese vooruitgang sentraal gestaan het. Danksy nuwe massamedia soos rolprente en die groot belangstelling vir die leefwêreld van filmsterre en welvarendes het Art Deco kort voor lank 'n wêreldwye modeverskynsel geword waarvan die stylelemente ingang gevind het tot feitlik alle terreine van die alledaagse lewe – argitektuur, meubels, voertuie, radiotoestelle, kleremodes, juweliersware, tipografie of gebruiksartikels. Ook skilderykuns en illustrasies is sterk deur die Art Deco-styl beïnvloed. Art Deco was dus 'n omvattende styl wat op 'n groot verskeidenheid terreine toegepas kon word.

Hoe sterk Art Deco-ontwerpe die eietydse tydsgees en gebeure weerspieël het, word sigbaar in die groot verskeidenheid invloede wat ingang tot die styl gevind het en in sy wêreldwye variasies tot uiting gekom. Reeds vanaf die Edwardiaanse tydperk was gehore gaande oor Russiese motiewe wat met die impresario Sergei Diaghilef se "Ballets Russes" as 'n volmaakte sintese van klank, dans, beeld en kostuums beleef kon word. Met die Britse argeoloog Howard Carter se opspraakwekkende ontdekking van farao Toetankamen se grafkamer in die Vallei van Konings in 1922 het Egiptiese kuns en argitektuur mense regoor die wêreld in so 'n mate fassineer dat motiewe en vorms, wat daaraan ontleen is, alomgewilde stylelemente geword het. Maar ook antieke en eksotiese beskawings – Griekeland, Rome, Afrika, Noord- en Suid-Amerika, Asië – was 'n byna onuitputbare bron van inspirasie.

Art Deco volg Art Nouveau of Jugendstil op, wat deur organiese plantaardige vorms beïnvloed is, maar in teenstelling met Art Deco nog min of geen invloede van moderne tegnologie en nuwe materiale getoon het. Art Deco is 'n voorloper van die Moderne Beweging, wat "Arts & Crafts"-detail met detail van die Masjien-era vermeng. Die oorgange tussen die style is vloeiend, met 'n verskeidenheid stylelemente wat in al drie strominge voorkom.

Art Deco was ook een van die eerste style van moderne argitektuur. Dit is deur die verskillende style en bewegings van die vroeë 20ste eeu beïnvloed, soos die Neoklassieke, Konstruktivisme, Kubisme, Modernisme en Futurisme. Die latere Art Deco van die middel tot laat 1930's word ook soms Gestroomlynde Modernisme genoem.

Art Deco het onder andere gepoog om geboue meer vaartbelyn te maak. Die styl is meer algemeen in sakegeboue as in woonhuise gebruik. Talle banke, skole en biblioteke is in hierdie styl gebou. In South Beach, Miami in die Amerikaanse deelstaat Florida het in die 1930's 'n hele Art Deco-buurt ontstaan, terwyl dié styl ook op opspraakwekkende toringgebou-projekte in New York toegepas is – waaronder die Chrysler-gebou, die Empire State-gebou en die Rockefeller-sentrum.

Alhoewel die Art Deco-styl in die meeste lande gedurende die Tweede Wêreldoorlog uit die mode geraak het nadat dit reeds in die 1920's geleidelik deur meer funksionele modernistiese ontwerpe sonder dekor vervang is, was daar vanaf die laat 1960's hernieude belangstelling in Art Deco-ontwerpe. Nog in die 21ste eeu is Art Deco-kuns 'n gewilde bron van inspirasie vir ontwerpers van dekoratiewe kuns, mode en juweliersware.

Die naam Art Deco, 'n afkorting van die Franse "Arts Décoratifs", het sy oorsprong in 'n groot uitstalling wat vanaf April tot Oktober 1925 in Parys gehou is, die "Exposition Internationale des Arts Décoratifs et Industriels Modernes" of "Internasionale Uitstalling van Moderne Dekoratiewe en Industriële Kunste".

Een van die vroegste gebruike van Art Deco as sambreelterm vir 'n hele kuns-en-modestroming word aan die argitek Le Corbusier toegeskryf wat 'n reeks artikels onder die opskrif "1925 Expo: Arts Déco" in sy tydskrif "L'Esprit nouveau" ("Die nuwe Gees") gepubliseer het.

Maar eers vanaf 1966 is die term algemeen en terugskouend gebruik na aanleiding van 'n retrospektiewe Franse kunsuitstalling wat onder die titel "Les Années 25: Art Déco / Bauhaus / Stijl / Esprit Nouveau" gehou is. Tydens dié uitstalling is die term Art Deco spesifiek gebruik om na die nuwe styltendense binne die Franse dekoratiewe kunste te verwys wat sedert die Belle Époque-tydperk na vore getree het. Sedertdien word na 'n wye verskeidenheid ontwerpkuns, wat tussen die twee wêreldoorloë (Frans: "L'Entre Deux Guerres") ontstaan het, as Art Deco verwys. Soms word ook Duitse Bauhaus-ontwerpe hierby ingesluit.

Ook by kunskenners was die term Art Deco destyds gebruiklik. Die gesiene Engelse dagblad "The Times" se uitgawe 2 November 1966 het 'n breedvoerige artikel deur Hilary Gelson bevat wat deur die retrospektiewe uitstalling in Parys geïnspireer en van die opskrif "Art Deco" voorsien is. Gelson verwys spesifiek na "the style now known by connoisseurs as Art Deco". Twee jaar later het die Britse geskiedkundige Bevis Hillier sy baanbrekende monografie oor Art Deco-kuns gepubliseer, "Art Deco of the 20s and 30s".

Dit is egter belangrik om in ag te neem dat Art Deco-ontwerpkuns sy oorsprong in Frankryk het waar dit onder besondere omstandighede ontstaan het. Sommige kuns- en ontwerpkenners pleit dan ook daarvoor dat die term by voorkeur gebruik moet word om na Franse ontwerpkuns te verwys, naas dié van lande wat regstreeks deur Franse Art Deco-kuns beïnvloed is.

Die "style moderne", soos Art Deco-kuns in Frankryk gedurende sy ontstaanperiode in die eerste twee dekades van die 20ste eeu genoem is, het sy hoogtepunt met die uitstalling van 1925 bereik. Franse Art Deco is deur drie hooftrekke gekenmerk – die versmelting van moderniteit en tradisionele kunsvorme, die samewerking tussen kunstenaars en ambagsmanne en die eksklusiwiteit van sy produkte wat op welvarende kenners gemik was.

Die vernuwing, wat Franse ontwerpers in die vroeë 20ste eeu teweeggebring het, was diep gewortel in die Franse geskiedenis en strek so ver terug as in die tyd van die Ancien Régime, die voor-rewolusionêre bewind van die 18de eeu – 'n tydperk waarin die gildes van Franse ambagsmanne van die land die leidende vervaardiger en uitvoerder van luukse artikels soos meubels, porselein, glasware, metaalprodukte en tekstiele van ongekende gesofistikeerdheid en elegansie gemaak en Parys tot die wêreld se hoofstad van styl ontwikkel het.

Die Franse Rewolusie het 'n skielike einde aan dié tradisie gemaak. Die ou gildes is ontbind, en binne enkele dekades het die meeste ambagsmanne, wat deur hul gildes opgelei is, gesterf of hul produksie gestaak. Maar terwyl moderne vervaardigingsprosesse ingang gevind het tot die nuut ontstaande nywerhede, het nyweraars eerder vasgehou aan oorgelewerde style as om nuwes te ontwikkel wat deur moderne tegnologieë geskep sou kon word.

In die laaste dekades van die 19de eeu was daar hernieude belangstelling in dekoratiewe kuns. Die historiese versamelings van die Société du Musée des Arts Décoratifs het in 1882 saamgesmelt met die Union Centrale des Beaux-Arts Appliqués à l'Industrie. Die koninklike ontwerpskool École Royale Spéciale de Dessin, wat reeds in 1765 in die lewe geroep is, is in 1877 hergeorganiseer as die École Nationale des Arts Décoratifs om opleiding in toegepaste kunste en ontwerp aan te bied. 'n Derde belangrike instelling in dié tyd was die École Boulle wat vanaf 1889 teoretiese en praktiese opleiding aan meubelontwerpers verskaf het.
Al drie het daartoe bygedra om 'n nuwe sin vir estetiek en hoogstaande tegniese vakmanskap in die toegepaste kunste te vestig.

Tussen 1889 en 1900 het 'n nuwe kunsstyl hoogtyd gevier – Art Nouveau, vernoem na Siegfried Bing se befaamde Paryse kunswinkel wat vanaf 1895 werke van leidende ontwerpers soos die glasmaker Emile Gallé, die pottebakker Auguste Delaherche, die juwelier René Lalique en die meubelontwerpers Georges de Feure en Eugène Gaillard verkoop het.

Die nuwe styl het 'n vormtaal in organiese ontwerpe gevind wat deur die natuur geïnspireer is, met stylaksente van asimmetriese kurwes en gesofistikeerde plantmotiewe. Die mees gewaardeerde werke was juis dié wat hul inspirasies nie meer in die kunsvorme van die verlede gevind het nie. Min van die Art Nouveau-ontwerpers was egter toegewyde ambagsmanne wat hulle beperk het tot die estetiese aspek, terwyl funksie, materiaal en tegnieke 'n ondergeskikte rol gespeel het. Die massavervaardiging van Art Nouveau-voorwerpe en hul opvallend lae gehalte het bygedra tot die ondergang van die styl ná 1900.

Vervolgens het ontwerpers weer besin oor die kuns van voorindustriële ambagtes en gildes en het probeer aansluit by style wat gedurende die regentskap vanLoius-Philippe en vogue was en met die laaste oorlewende kunstenaar-ambagsmanne verbind is. Ander het verder teruggekyk na ontwerpkuns uit die tyd van die Lodewyk XV en Lodewyk XVI, die Directoire en die Keiserryk (Empire).

Nuwe inspirasies was nie beperk tot oorgelewerde tradisies nie. Eietydse eksotiese en avantgarde-strominge het ingang gevind tot die dekoratiewe kunste – in reaksie op die opspraakwekkende optredes van Sergei Diaghilef se balletgeselskap "Ballets Russes" in 1909 in Parys en hul wilde, ekstatiese, atmosferiese en outré-balletproduksies. Léon Bakst se oosters-geïnspireerde dekor- en kostuumontwerpe vir "Schéhérezade" was vol van ongewone kleurkombinasies en lewendige patrone en motiewe wat meteens as voorbeeld vir Paryse interieurs gedien het.

Terselfdertyd is kunstenaars en ontwerpers deur die regering aangemoedig om voordeel te trek uit materiale en opgeleide mannekrag wat in die Franse kolonies in Afrika en Asië verkry kon word. So is geëksperimenteer met nuwe materiale soos eksotiese houtsoorte en ivoor, nuwe tegnieke soos lakverf-afwerkings en keramiese glasure, en vorme wat aan vreemde, ver afgeleë beskawings en plekke ontleen is. Die fassinasie met eksotiese invloede het sy hoogtepunt gevind in die Exposition Coloniale Internationale, 'n omvattende uitstalling van Franse koloniale kultuur wat in 1931 net buite Parys gehou is.

Avantgarde-estetiek het in dié tyd ook by 'n wyer publiek gewild geraak wat in luukse artikels belang gestel het. Skilder- en beeldhoukuns het hier die voortou geneem. Fauvisme, kubisme en orphisme het hul stempel afgedruk op die nuut ontwikkelende Art Deco-styl. Kontrasterende kleure en patrone, wat sentraal staan in die fauvistiese skilderye van Henri Matisse en André Derain se werkperiode tussen 1905 en 1907 het die inspirasies gelewer vir 'n verskeidenheid tekstiele en muurpapiere en die versierings van geskilderde keramiek. Abstrakte vorme en geometriese stilerings, wat eie was aan Pablo Picasso en Georges Braque se kubistiese skilderkuns tussen 1907 en 1909, het hul invloed laat geld op vorme en oppervlakversierings.

Die Groot Oorlog, wat in 1914 uitgebreek het, het die dinamiese ontwikkeling van dekoratiewe net tydelik stopgesit. Kunstenaars en ambagsmanne is tot diensplig opgeroep, materiale en ander hulpbronne is vir militêre doeleindes aangewend, en die dalende vraag na luukse artikels het die produksie drasties laat krimp. Ná die oorlog was Franse ontwerpers des te meer geesdriftig om 'n eie nasionale vormtaal vir hul kuns te vestig. Die kulminasie van sulke pogings was die uitstalling Exposition Internationale des Arts Décoratifs et Industriels Modernes wat in 1925 gehou is en sy naam later aan die hele kunsstroming sou gee.

Art Deco het gedurende die 1920's en 1930's dwarsoor Frankryk gefloreer, in groot metropole soos Bordeaux en Lyon, maar ook in elegante seeoorde soos Biarritz en Deauville. Die meeste werkswinkels en ateljees van Art Deco-kunstenaars en -ambagsmanne was egter in Parys gesetel, die ongeëwenaarde hoofstad van Art Deco, met meubelontwerpers wat reeds eeue lank in die Faubourg Saint-Antoine werksaam was, en glasmakerye en pottebakkerye aan die stadsrand.

Net die hoofstad het oor 'n uitgebreide infrastruktuur van vertoonsale, kunsgalerye en winkels in die elegante buurte van die middestad langs die Seine se regteroewer beskik. Hier is enkelstukke net soos hele meubilerings en binneversierings aan belangstellendes vertoon. Elkeen van Parys se vier groot afdelingswinkels het sy eie spesiale dekorasie-afdeling ingerig. Die voorste vervaardigers soos Fouquet, Puiforcat en Sèvres het oor hul eie winkelruimtes beskik, terwyl 'n groot verskeidenheid glasware, keramiek, tekstiele en dekoratiewe voorwerpe in spesialiswinkels soos Jean Luce, La Crémaillère en Le Grand Dépôt verkoop is. Voorbeelde van toegepaste kuns is daarnaas in galerye vertoon.

Museums soos die Musée des Arts Décoratifs en die Musée Galliera het gereeld uitstallings gehou wat aan dekoratiewe kuns gewy was. Die eerste terugskouende uitstalling oor Art Deco, "Le Décor de la vie de 1900 à 1925", is in 1937 in die Musée des Arts Décoratifs gehou. Ewe belangrik was jaarlikse salon-uitstallings wat deur professionele organisasies en kunstenaarsverenigings gereël is en tienduisende belangstellendes gelok het soos dié van die "Société des Artistes Décorateurs" wat tussen 1901 en 1922 jaarliks gedurende lentetyd vier weke lank in die Musée des Arts Décoratifs aangebied is. Langer uitstallings is vanaf 1922 in die Grand Palais gehou. Naas die Expo van 1925 en die koloniale uitstalling van 1931 het die Exposition Internationale des Arts et Techniques dans la Vie Moderne in 1937 skare besoekers gelok.

Modemakers, teaters, nagklubs, restaurante en kroeë was eweneens op peil met die laaste modes en strominge.

Welgestelde besoekers het al 'n indruk van Art Deco-kuns gekry voordat hulle in Frankryk voet aan wal gesit het. Die Franse regering het groot passasierskepe as 'n geskikte platform geag om nasionale produkte te bemark en in 1912 opdrag aan die "Compagnie Générale Transatlantique (CGT)" gegee om vier passasier-posskepe vir die gesogte Noord-Atlantiese roete te bou. Leidende ontwerpers het dié skepe van weelderige en kleurvolle dekorasies voorsien wat, na verwagting, die kooplus van toeriste sou wek. Besondere aandag is aan eersteklas-passasiers geskenk – die belowendste potensiële klante wat met wyne van gehalte en stylvolle etes bederf is.






</doc>
<doc id="110120" url="https://af.wikipedia.org/wiki?curid=110120" title="Driestert-lipvis">
Driestert-lipvis

Die Driestert-lipvis ("Cheilinus trilobatus") is 'n vis wat in die Indiese en Stille Oseaan en aan die ooskus van Afrika suidwaarts tot by sentraal-KwaZulu-Natal voorkom. In Engels staan die vis bekend as die "Tripletail wrasse".

Die vis word tot 45 cm lank en beide geslagte het dieselfde kleurvariasies. Die vis het 'n dieplyf met die stertvin se stekels wat oënskynlik uit drie dele bestaan. Die middelste gedeelte van die stekels is langer. Die stertvin is olyf tot bruin van kleur en daar is verskeie kort, vertikale pienk strepe oor die lyf. Daar is ook twee wit bande oor die stertvinbasis. Die kop is bedek fyn, pienk kolletjies en spikkels. Die onvolwasse visse lyk baie soos die volwasse visse met ekstra witterige bande op die lyf en die stertvin is gerond.

Hulle leef in rotsagtige kusareas en aflandige rotsriwwe in water wat 1 tot 140 m diep is. Die vis is 'n alleenloper en vreet klein vissies, skaaldiere en slakke.





</doc>
<doc id="110121" url="https://af.wikipedia.org/wiki?curid=110121" title="164 v.C.">
164 v.C.



</doc>
<doc id="110122" url="https://af.wikipedia.org/wiki?curid=110122" title="131 v.C.">
131 v.C.



</doc>
<doc id="110123" url="https://af.wikipedia.org/wiki?curid=110123" title="Cecil Aronowitz">
Cecil Aronowitz

Cecil Aronowitz (1916–1978) was 'n Suid-Afrikaansgebore altviolis van Russies-Litause afkoms. In 1950 vorm hy die Melos Ensemble, wat tydens die première van Benjamin Britten se "War Requiem" debuteer. Britten het "Curlew River" (1964) en Lachrymae (1976) spesifiek vir hom gekomponeer. In 1976 lewer hy en sy vrou, die pianis Nicola Grunberg, die eerste openbare uitvoering van Dmitri Sjostakowitsj se ""Sonate vir altviool en klavier"" buite Rusland.

Aronowitz is op 4 Maart 1916 in King William’s Town gebore. In 1933 begin hy viool by Stirling Robbins in Durban studeer. Twee jaar later vertrek hy op 'n oorsese studiebeurs na Engeland om sy studies aan die "Royal College of Music" in Londen voort te sit. In 1939 is sy studies deur die Tweede Wêreldoorlog onderbreek en dien hy die volgende ses jaar in die weermag. Toe hy na Engeland teruggekeer, het hy na die altviool oorgeskakel.

Hy sterf op 7 September 1978 in Ipswich, Engeland nadat hy die vorige dag 'n beroerte tydens 'n opvoering gehad het.


</doc>
<doc id="110126" url="https://af.wikipedia.org/wiki?curid=110126" title="Geelhotnot">
Geelhotnot

'n Geelhotnot (of "Common hottentot skipper" soos dit in Engels bekend staan), is 'n vlinder, "Gegenes niso", en behoort tot die familie van Ratsvlieërskoenlappers ("Hesperiidae"). Dit kom voor in Afrika suid van die Sahara, in 'n wye verskeidenheid van habitatte, insluitende savanne, grasveld en oop kolle in woude.

Die Geelhotnot is vinnig en is moeilik om met die oog te volg wanneer dit vlieg. Dit sit gereeld op grasstele. Albei geslagte voed op blomme. Die mannetjies vestig hulself in graskolle en benut grasstele of lae bosse as stellasies. Waar hul gebiede aangrensend is, spandeer die mannetjies baie tyd om mekaar uit hul gebiede te verjaag.


</doc>
<doc id="110132" url="https://af.wikipedia.org/wiki?curid=110132" title="Vlag van Singapoer">
Vlag van Singapoer

Die nasionale vlag van Singapoer is op 3 Desember 1959 amptelik in gebruik geneem. Die vlag vertoon twee horisontale bane in rooi bo en wit onder en ’n wit sekelmaan en vyf vyfpuntige sterre in die skildhoek.

Singapoer het in 1959 selfregering binne die Britse Ryk verkry. Die vlag is op 9 Augustus 1965 as nasionale vlag herbevestig toe die republiek onafhanklikheid verkry het. Voor onafhanklikheid was dit die enigste staatsvlag in Maleisië wat nie ’n verhouding van 1:2 gehad het nie. Die elemente op die vlag (die kleure, sekelmaan en sterre) dui op ’n jong, opkomende volk, verenigde broederskap en gelykheid en nasionale ideale.

Vaartuie gebruik nie die nasionale vlag as ’n vaandel nie. Handelskepe en ontspanningstuie gebruik ’n burgerlike vaandel van rooi met ’n variant van die sekelmaan-en-sterre-embleem in die middel. Nie-militêre regeringsvaartuie soos skepe van die kuswag gebruik ’n blou staatsvaandel met die nasionale vlag in die skildhoek en ’n agtpuntige rooi-en-wit windroos op die wapperkant. Oorlogskepe van die vloot vertoon ’n vaandel soortgelyk aan die staatsvaandel, maar dan in wit met ’n rooi windroos.

Die reëls wat deur die Wet op die Wapen en Vlag en Nasionale Lied van Singapoer gedefinieer is, beheer die gebruik en vertoon van die nasionale vlag. Die reëls is effens verslap sodat burgers op nasionale dae die vlag op voertuie, of enige tyd van die jaar aan hul huise kan vertoon.

Die Singapoer Wapen-, Vlag- en Volksliedreëls definieer die samestelling van die vlag en die simboliek van die elemente soos volg: rooi stel universele broederskap en gelykheid voor en wit stel deurdringende en ewigdurende reinheid en deur voor. Die wassende sekelmaan verteenwoordig ’n jong, opkomende nasie. Die vyf sterre stel die nasie se ideale van demokrasie, vrede, vooruitgang, geregtigheid en gelykheid voor. Gedurende die tweede helfte van die 20ste eeu het die ster en sekelmaan as ’n simbool van Islam bekendheid begin verwerf en Singapoer se vlag is gevolglik in hierdie konteks gesien deur die land se Moslemaktiviste.

Die hoogte-breedte-verhouding van die vlag is 2:3. Vir die vervaardiging van die vlae het die Singapoerse regering bepaal dat die skakering van die rooi wat vir die vlag gebruik word Pantone 032 moet wees. Volgens die riglyne wat deur die Ministerie van Inligting, Kommunikasie en die Kunste (MIKK) mag die vlag in enige grootte gereproduseer en op enige tyd vertoon word mits dit in die voorgeskrewe verhouding en kleur is. MIKK se aanbeveling is groottes van 915x1 370 mm, 1 220x1 830 mm en 1 830x2 740 mm. Die aanbevole materiaal vir die nasionale vlag is dun- of vlagdoek.

In die 19de eeu was Singapoer onder Britse bewind en het die land saam met Malakka en Penang die Straits Settlements uitgemaak. Die vlag wat gebruik is om die Settlements te verteenwoordig was ’n Blou Britse Vaandel, aanvanklik met slegs een goue kroon, daarna met drie goue krone – een vir elke kolonie – in ’n gaffel-en-skyf-motief.

Die Kolonie Singapoer het nie ’n afsonderlike vlag gehad nie, maar die stad het in 1911 ’n wapenskild met ’n leeu op gekry. Gedurende Japannese besetting van Singapoer gedurende die Tweede Wêreldoorlog is die vlag van Japan op land gebruik deur die weermag en gedurende openbare gebeure. Kort na die Tweede Wêreldoorlog het Singapoer ’n onafhanklike Kroonkolonie geword en ’n eie vlag aangeneem. Dit was ’n gewysigde weergawe van die voorafgaande Blou Britse Vaandel, met ’n gaffel-en-skyf-motief waarin hierdie keer slegs een kroon was.

Singapoer het op 3 Junie 1959 selfregering binne die Britse Ryk verkry. Op 3 Desember 1959, met die instelling van die nuwe "Yang di-Pertuan Negara" (staatshoof), is die nasionale vlag saam met die landswapen en die nasionale lied, "Majulah Singapura" (Voorwaarts Singapoer), amptelik aanvaar. Die destydse adjunk-Eerste Minister, Toh Chin Chye, het die ontwikkeling van die nasionale vlag tydens ’n onderhoud in 1989 bespreek:

Die ontwerp van die vlag is binne twee maande voltooi deur ’n komitee onder leiding van Toh. Hy wou aanvanklik die hele agtergrond in rooi hê maar die Kabinet het daarteen besluit omdat rooi as versamelpunt vir kommunisme gesien is. Volgens Lee Kuan Yew het die Chinese bevolking vyf sterre versoek na aanleiding van die vlag van China terwyl die Moslembevolking ’n sekelmaan versoek het. Hierdie twee simbole is verenig om die nasionale vlag van Singapoer te skep.

Op 30 November 1959 is die Ordonnansie op die Staatswapen en -vlag en Nasionale Lied van Singapoer 1959 deurgevoer om die gebruik en vertoon van die vlag en wapen en die uitvoering van die nasionale lied te reguleer. Toe die mosie op 11 November 1959 voor die Wetgewende Vergadering gebring is, het die minister van kultuur, Sinnathamby Rajaratnam, gesê: “Nasionale vlae, wapens en liedere druk die hoop en ideale van ’n volk simbolies uit … The besit van ’n nasionale vlag en wapen is vir ’n volk simbolies van selfrespek.”

In September 1962 het die Singapoerese gestem om by die Federasie van Maleisië aan te sluit. Die proses is op 16 September 1963 voltooi toe die vlag van Maleisië deur Eerste Minister Lee Kuan Yew in Singapoer gehys is. Die Singapoerse vlag is herbevestig as die nasionale vlag toe Singapoer op 9 Augustus 1965 ten volle onafhanklik van Maleisië geword het.

Singapoerese word aangemoedig om tydens vierings van die Nasionale Dag die nasionale vlag buite hul huise te vertoon en bewonersverenigings, vernaam dié van openbarebehuisingskemas reël dikwels gekoördineerde vertonings. Sommige Singapoerese weier egter om die vlag te vertoon omdat hulle hulself met die Volksaksieparty vereenselwig, eerder as met die nasie. Jaarliks van 1 Julie tot 30 September mag enige persoon sonder die goedkeuring van die Minister volgens paragraaf (4), die vlag of ’n afbeelding daarvan inkorporeer as deel van enige kostuum of kleding mits dit nie die vlag disrespekteer nie.

Tydens die Nasionale Dag in 2007 het 8 667 vrywilligers in Padang rooi en wit sambrele omhoog gehou om die grootste voorstelling nog van Singapoer se vlag op te lewer. Dit is gereël deur ’n jeugbeweging wat bande met die Nasionale Handelsuniekongres het.

Buite die periode vir viering van die Nasionale Dag word die vlag op alle regeringsgeboue en regeringsverwante departemente, soos die gewapende magte, howe, kantore en skole vertoon. ’n Afbeelding van die vlag word normaalweg in elke klaskamer vertoon en skole hys en stryk die vlag aan die begin en einde van elke skooldag terwyl die nasionale lied gesing word en die nasionale eed afgelê word.

Hoewel dit as verkeerd geag word, word die nasionale vlag soms vertoon deur vaartuie wat in Singapoer geregistreer is, omdat sulke vaartuie vereis word om geskikte nasionale kleure te vertoon wanneer hulle die have in- of uitvaar. Die vaandel is rooi en belaai met ’n wit sirkel waarbinne die sekelmaan en sterre in wit vertoon word. Die nasionale vlag word nie deur kuswagskepe en militêre oorlogskepe gebruik nie; albei klasse het hul eie vaandels.

Die Singapoerse regering maak ’n aankondiging oor die stryk van die vlag na halfstok in die geval van die afsterwe van ’n belangrike persoon of wanneer die land rou. Die vlag word halfstok vertoon wanneer senior politici of voormalige presidente sterf en op 6 Januarie 2005 is die vlag halfstok vertoon as teken van respek vir diegene wat in die tsoenamiramp van 2004 omgekom het.

Lim Su Chong, ’n Singapoerse komponis het in 1969 ’n lied met die titel "Five Stars Arising" gekomponeer met elemente van die nasionale vlag as tema. Die lirieke van die lied noem ’n nuwe maan, vyf sterre en ’n nuwe vlag wat “opstaan uit die stormagtige see”. Die maan is “jeugdig en helder en dra hoop, en rustig”, elke ster is “’n lamp om die pad te wys; ’n lamp wat almal kan sien” en die vlag is “bloedrooi soos die bloed van die mensdom, dog wit en suiwer en vry”. Die lied word dikwels gedurende Nasionale Dag-vieringe gesing.

In Januarie 2003 is Justin Lee Chee Kong, ’n Singapoerse kunstenaar, deur die Media-ontwikkelingsowerheid verbied om ’n skildery getitel "Dubbelgeluk—’n Fantasie in Rooi", wat bestaan het uit ’n afbeelding van die Singapoerse vlag met verskeie rooi uitbeeldings van die Chinese karakter vir dubbelgeluk, uit te stal. Die beweegrede hiervoor was op grond van die feit dat “die Nasionale Vlag ’n nasionale simbool is en dat geen woorde of simbole daarop gesuperponeer behoort te word nie”.

Lee het aangevoer dat die werk eenvoudig sy liefde vir sy land uitgebeeld het en dat dit ’n uitdrukking van Singapoer se sukses was en hy het in ’n persverklaring gevra dat die werk “hanteer sal word as ’n kunstige en komplimentêre interpretasie van ’n nasionale ikoon”. In ’n onderhoud met "The New Paper" het hy gesê hy weet dat, as ’n burger ’n mens dit nie mag doen nie, maar dat dit kuns is en dat hy ’n kunstenaar is. Hy het ook van dubbele standaarde gekla aangesien ’n Chinese kunstenaar, Gu Wen Da, kort tevore ’n nasionale vlag wat van haar gemaak was, by die Esplanade – Teaters aan die Baai, uitgestal het. Lee het gevoel dat die gebruik van haar die betekenis gedra het dat die vlag die verkeerde kleur was, en dat dit onsmaaklik was.

Later in 2003 het The Rolling Stones Singapoer as deel van hul Licks-wêreldtoer besoek. Tydens die eerste konsert was daar twee opblaaspoppe op die verhoog waarvan een die Rolling Stones-logo en die ander die vlag van Singapoer op die kruis-area gehad het. Weens die onwettige gebruik van die staatsvlag, en uit vrees vir die regering, is die poppe en die vlae verwyder vir die opvolgende konsert.

In Augustus 2007 is ’n e-pamflet aan ten minste 1 500 lede van ’n Singapoerse kroeg se e-poslys gestuur waarin ’n nabyfoto van ’n vrou se kruis met die onderstuk van ’n baaipak waarop die sekelmaan en sterre vertoon is. Dit is gedoen as deel van die kroeg se bemarkingsveldtog vir die Nasionale Dag-vieringe. Volgens die bemarkingsbestuurder van die kroeg “is die pamflet geensins beledigend jeens die land of enige persoon bedoel nie.”

Die meerderheid van die mense in ’n peiling van "The New Paper" het gevoel dat die advertensie minagtend en in swak smaak was. MIKK het gesê dat die advertensie geen wet oortree het nie aangesien slegs ’n gedeelte van die vlag weergegee is – die totaliteit van die vlag se rooi en wit bane is byvoorbeeld nie weergegee nie. Die direkteur van die ministerie se Nasionale Weerstandigheidsafdeling, K.U. Menon, het egter gesê: “Die ministerie moedig nie sulke advertensies wat die nasionale vlag met minag hanteer, aan nie. […] Simbole moet met ’n mate van waardigheid hanteer word en ons hoop die kroeg sal op eie inisiatief die advertensie herroep.”

In November 2010, gedurende die Asiese Spele wat in China gehou is, het die Singapoerse manswaterpolospan se swemklere ’n storm ontketen omdat elemente van die vlag onwelvoeglik vertoon is. Kritici het gemeen dat die kledingstuk beledigend is en ’n vernedering vir die land is met die sekelmaan wat in die middel van die broek verskyn, regoor die kruisarea. Die kledingstuk is deur die span self ontwerp maar het nie voorafgoedkeuring van MIKK gekry nie. Selfs nadat die kontroversie aan die lig gekom het, mog die span egter steeds die swemklere dra omdat die kompetisiereëls dit stel dat ’n span nie deur die loop van die Spele van uniform mag verander nie.

Tot 2004 is die vlag regdeur die jaar eksklusief voor of op regeringsgeboue, ministeries, statutêre rade en skole vertoon. Die vlag mog slegs in Augustus deur individue en nie-regeringsinstellings vertoon word om die land se nasionale dag op 9 Augustus te vier. Gedurende die Nasionale Dag-vieringe (1 Julie tot 30 September) word reëls rakende die vertoon van die nasionale vlag buite geboue verslap. Die vlag mag op enige voertuig (buiten ’n lykswa), vaartuig of vliegtuig vertoon word, en mag as deel van enige kostuum of drag geïnkorporeer word mits dit op ’n respekvolle manier geskied.

Hierdie beperkinge op indiwidue en nie-regeringsorganisasies is in 2004 verslap sodat die vlag deur die jaar onder sekere voorwaardes vertoon kon word. ’n Verklaring van die Ministerie van Inligting en die Kunste (nou MIKK) lui dat “[d]ie nasionale vlag, nasionale lied en Singapoerse leeukop … die sigbaarste simbole van ons soewereiniteit, trots en eer is” en het Singapoerese aangemoedig om hierdie “samebindende” simbole te gebruik om “te identifiseer met die nasie”.

Geen beweegrede is vir die veranderinge gegee nie maar korrespondente van BBC-nuus het gemerk dat die regering ’n patriotiese sentiment, wat gedemp is deur ekonomiese kwessies, gedryf het. (In 2003 was werkloosheid in Singapoer op 5,9% die hoogste in 17 jaar en die uitbraak van die ernstige akute respiratoriese sindroom in Oos-Asië het die eiland se toerismebedryf ’n knou toegedien, wat gelei het die ’n eerste finansiële verlies in die geskiedenis van die Singapoerse lugredery.)

Op versoek van Singapoerese is riglyne vir die gebruik van die vlag in 2006 verder uitgebrei sodat inwoners ’n verskeidenheid geleenthede gehad het om hul lojaliteit jeens Singapoer te betoon gedurende die Nasionale Dag-vieringe. MIKK het toegestaan dat, vir ’n toetstydperk van middel Julie tot einde Augustus, die vlag op voertuie en aan persone vertoon mag word met minimale beperkinge In 2007 is die tydperk verleng na drie maande van Julie tot September.

Singapoerse burgers, regerings- en nieregeringsorganisasies mag regdeur die jaar die vlag vertoon om hulself met die volk te identifiseer en word aangemoedig om dit te doen gedurende nasionale vieringe of gebeure van nasionale belang. Nie-Singapoerse besighede en organisasies mag ook regdeur die jaar die vlag vertoon. Die gebruik en vertoon van die vlag word beheer deur Deel III van die Reëls op Singapoer se Wapen en Vlag en Nasionale Lied wat vasgestel is deur die Wet op Singapoer se Wapen en Vlag en Nasionale Lied. Dit is ’n oortreding gespesifiseerde bepalings van die reëls willens en wetens te verbreek; die straf is ’n boete van nie meer nie as S$1 000.

Die Singapoerse regering bepaal dat geeneen die nasionale vlag met disrespek mag hanteer nie, soos dat die vlag aan die grond raak. Die vlag mag nie onder ’n ander vlag, embleem of voorwerp vertoon word nie; in saluut vir enige mens of voorwerp laat sak word nie; of horisontaal vertoon of gedra word nie, maar altyd omhoog en vry.

Binne Singapoer kry die nasionale vlag voorkeur bo alle ander vlae, onderworpe aan internasionale praktyk. Wanneer dit as sodanig vertoon word, moet dit in die ereposisie wees; bedoelende dit moet waar prakties òf bo alle ander vlae òf langs ander vlae op dieselfde vlak na links (vir die aanskouer) geposisioneer word. Wanneer die vlag gehys word of in ’n prosessie saam met ander vlae gedra word, moet dit vooraan ’n enkel ry vlae geskied, of indien die vlae langs mekaar is, regs soos deur die vaandeldraer gesien, wees (d.i., links soos gesien deur die aanskouer). Die vaandeldraer moet die vlag hoog of oor sy regterskouer dra.

Wanneer die vlag op ’n platform of verhoog vertoon word, moet dit hoër as alle ander versierings hang en hoër as enige spreker wat die platform of verhoog gebruik. Indien dit aan ’n vlagpaal op die platform of verhoog is, moet dit regs van die spreker vertoon word. Wanneer die vlag hang moet dit teen ’n vertikale muur of ander vertikale plat oppervlak gehang word met die sekelmaan en sterre links bo aan die vlag wees vir die aanskouer.

Wanneer die vlag buite ’n gebou vertoon word, moet die slegs aan ’n vlagpaal aan die voorkant van die gebou vertoon word. Indien die vlag snags vertoon word moet dit goed verlig wees. Die vlag mag slegs op die voertuig van die president van Singapoer of enige regeringsminister wat op ’n amptelike sakereis is, vertoon word. Die vlag mag op geen privaatvaartuig of -vliegtuig vertoon word nie.

Geen persoon mag die vlag vir enige kommersiële doeleindes gebruik of aanwend nie, of as enige meubilering, versiering, bedekking of houer, buiten omstandighede wat deur MIKK goedgekeur is waarin daar geen disrespek jeens die vlag is nie. Voorts word dit ook nie toegestaan dat die vlag gebruik word as deel van enige handelsmerk, of om enige vlag te vervaardig of te ontwerp wat enige grafika op die vlag superponeer nie. Die vlag, of ’n afbeelding daarvan, mag ook nie gebruik of toegepas word as deel van ’n kostuum of kleding nie.

Die regering kan versoek dat die vlag halfstok gehang word in die geval van die afsterwe van ’n belangrike persoon of vir ’n dag van nasionale rou. Geen persoon mag die vlag tydens ’n privaatbegrafnisdiens gebruik nie. Die vlag mag egter oor die kis gedrapeer word gedurende ’n militêre- of staatsbegrafnis. Geen persoon mag enige vuil of beskadigde vlag vertoon nie. Enige verslete of beskadigde vlag moet in ’n geseëlde swart vullissak verpak word alvorens dit van kant gemaak word en moet nie sigbaar gelaat word nie.

Staatsvaartuie gebruik die Jalur Gemilang as die staatsvaandel. Die ander vaandels wat in Maleisië gebruik word, word hieronder weergegee.




</doc>
<doc id="110133" url="https://af.wikipedia.org/wiki?curid=110133" title="Tarantula-newel">
Tarantula-newel

Die Tarantula-newel (ook bekend as 30 Doradus) is ’n H II-gebied in die Groot Magellaanse Wolk, in die sterrebeeld Swaardvis. Aanvanklik is gedink dis ’n ster, maar Nicolas Louis de Lacaille het in 1751 besef dit is ’n newel.

Tarantula het ’n skynbare magnitude van 8. As in ag geneem word dit is 160 000 ligjare van die Aarde af, is dit ’n besonder helder niestellêre voorwerp. Sy ligsterkte is so groot dat as hy so naby aan ons was as die Orion-newel, hy skadu's sou gegooi het. Dit is die aktiefste stervormingsgebied in die Plaaslike Groep sterrestelsels. Dit is ook een van die grootstes – met ’n geraamde deursnee van 652 ligjare. 

In die kern van 30 Doradus is die sterreswerm NGC 2070, wat die kompakte konsentrasie sterre bekend as R136 bevat; dit wek die meeste energie op wat die newel sigbaar maak. Die geraamde massa van die swerm is 450 000 M (sonmassas), wat daarop dui dat dit waarskynlik in die toekoms ’n bolswerm sal word. Benewens NGC 2070 bevat die Tarantula-newel ’n paar ander sterreswerms, insluitende die veel ouer Hodge 301. Die swaarste sterre van Hodge 301 het reeds as supernovas ontplof.

Die naaste supernova wat waargeneem is sedert die ontdekking van die teleskoop, SN 1987A, het aan die buitewyke van die Tarantula-newel voorgekom. Daar is ’n prominente supernova-oorblyfsel wat die oop sterreswerm NGC 2060 omsluit, maar die oorblyfsels van baie ander supernovas is moeilik om te bespeur in die komplekse newelagtigheid.




</doc>
<doc id="110140" url="https://af.wikipedia.org/wiki?curid=110140" title="Afrikaanse swerwer">
Afrikaanse swerwer

'n Afrikaanse swerwer is 'n vlinder, "Catopsilia florella", en behoort tot die familie van Witjie-skoenlappers ("Pieridae"). In Engels staan dit bekend as die "African migrant".

Dit kom voor in Afrika suid van die Sahara, insluitend Senegal, Gambië, Guinee-Bissau, Guinee, Mali, Sierra Leone, Liberië, die Ivoorkus, Burkina Faso, Ghana, Togo, Benin, Nigerië, Niger, Kameroen, Ekwatoriaal Guinee, Bioko, Gaboen, die Kongo, Angola, Sentraal-Afrikaanse Republiek, die Demokratiese Republiek van die Kongo, Tsjad, Soedan, Ethiopië, Uganda, Rwanda, Burundi, Kenia, Tanzanië, Malawi, Zambië, Mosambiek, Zimbabwe, Botswana, Namibië, Suid-Afrika (al nege provinsies), eSwatini, Lesotho. Ook in Madagaskar, Réunion, Mauritius, Comore-eilande, die Seychelle (eiland van Aldabra), Arabië.

Dit kom ekstralimitaal voor in die Kanariese Eilande (sedert die 1960's), Egipte, Israel, Libanon, Indië (volgens Larsen (2005a) waarskynlik nie hier 'n inwoner nie) en Sri Lanka (soos Indië, nie 'n inwoner hier nie).

Die Afrikaanse swerwer kom voor in die meeste habitatte, uitgesluit digte bos, woestyn en ysige bergsones. Dit blyk dat die wye habitat-toleransie waarskynlik te danke is aan die migrasiekarakter van die spesie. Werklike broeibevolkings kom waarskynlik meestal voor in die droë en vogtige savannesones, want dit is waar die larwe se gasheerplante voorkom.

Soos die algemene naam aandui, is die vlinder 'n swerwer. Die vlug is kragtig, direk en 'n paar meter bo die grond. Mannetjies se kleur is wit en wyfies kan wit of geel wees. Albei geslagte voed op blomme en mannetjies word dikwels by modderpoele gesien. 

Migrasies in Suider-Afrika is gewoonlik in 'n noordoostelike rigting en vind hoofsaaklik gedurende middel- tot laatsomer plaas. Geel wyfies oorheers oor die wit wyfies in die migrasies wanneer dit in die herfs voorkom. Die bron van die migrasies in Suider-Afrika is vermoedelik Boesmanland, in die gebied suid van Kenhardt, maar meer navorsing is nodig. Wanneer hulle nie migreer nie, is albei geslagte se vlug lukraak.


</doc>
<doc id="110141" url="https://af.wikipedia.org/wiki?curid=110141" title="SN 1987A">
SN 1987A

SN 1987A was ’n supernova aan die buitewyke van die Tarantula-newel in die Groot Magellaanse Wolk (’n nabygleë dwergsterrestelsel). Dit het sowat 167 000 ligjare van die Aarde af plaasgevind, naby genoeg dat dit in die Suidelike Halfrond met die blote oog sigbaar was. Dit was die naaste supernova sedert SN 1604, wat in die Melkweg self voorgekom het. Die lig van SN 1987A het die Aarde op 23 Februarie 1987 bereik. Dit is “1987A” genoem omdat dit die eerste supernova was wat in 1987 ontdek is. 

Dit was in Mei op sy helderste, met ’n skynbare magnitude van sowat 3. In die maande daarna het die helderheid geleidelik afgeneem. Dit was die eerste keer dat moderne sterrekundiges die ontwikkeling van dié verskynsels in besonderhede kon bestudeer, en dié waarnemings het hulle baie insig in supernovas gegee. Van besondere belang was dat SN 1987A die eerste geleentheid was om die radio-aktiewe bron van die energie vir sigbare liguitstralings deur direkte waarneming te bevestig deur die meting van voorspelde gammastraal-uitstraling van twee van sy oorvloedige radio-aktiewe kerns, Co en Co. Dit het die radio-aktiewe aard van die langdurende gloei ná die ontploffing van supernovas bewys.

Vier dae nadat die voorval aangeteken is, is die voorloperster tentatief geïdentifiseer as Sanduleak -69° 202, ’n blousuperreus met ’n deursnee van 40 keer dié van die Son en ’n oppervlaktemperatuur van 16 000 kelvin, en wat voorheen ’n skynbare magnitude van 12,2 gehad het. Vier dae nadat die supernova verdof het, is dit bevestig deur die feit dat Sanduleak -69° 202 verdwyn het. 

Dit was ’n onverwagte identifikasie, aangesien nie in destydse modelle van sterevolusie gedink is blousuperreuse kan as supernovas ontplof nie. Dit is egter nou bekend dat blousuperreuse dit wel kan doen, maar daar word bespiegel dat massaverlies deur middel van ’n dubbelster-metgesel dalk die evolusie van sulke sterre beïnvloed. 

Drie uur voordat die sigbare lig van die supernova die Aarde bereik het, het verskeie neutrino-opspoorders ’n skielike groot hoeveelheid neutrino's gemeet. Dit was die eerste keer dat neutrino's van ’n supernova vasgestel is en die waarneming het die teoretiese modelle bevestig waarvolgens ’n groot deel van die energie van ’n supernova as neutrino's uitgestraal word.

As SN 1987A se grootte in ag geneem word, behoort die kern ’n neutronster te gevorm het. Die neutrino-uitstralings wat waargeneem is, dui daarop dat ’n kompakte voorwerp wel by die ster se kern gevorm het. Sterrekundiges soek egter sedert die supernova vergeefs na ’n kern wat ingeplof het. Die Hubble-ruimteteleskoop neem sedert Augustus 1990 gereeld foto's van die supernova, maar tot dusver is geen teken van ’n neutronster bespeur nie. 

’n Paar moontlike redes word oorweeg, hoewel nie een deur almal aanvaar word nie. Die eerste is dat die neutronster deur digte stofwolke omring word en dus nie gesien kan word nie. ’n Tweede moontlikheid is dat ’n pulsar gevorm het, maar met óf ’n besonder groot óf ’n besonder klein magneetveld. Dit is ook moontlik dat groot hoeveelhede materiaal kon teruggeval het op die neutronster sodat dit verder ingeplof en ’n swartkolk gevorm het. Neutronsterre en swartkolke gee dikwels lig af wanneer materiaal op hulle inval. As daar ’n kompakte voorwerp in die supernova is maar geen materiaal om daarop in te val nie, sal dit baie dof wees en nie waargeneem kan word nie. 

Ander moontlikhede word ook oorweeg, soos dat die kern ’n kwarkster, ’n eksotiese soort kompakte ster, gevorm het.



</doc>
<doc id="110142" url="https://af.wikipedia.org/wiki?curid=110142" title="Kleurindeks">
Kleurindeks

Die kleurindeks in sterrekunde is ’n eenvoudige numeriese uitdrukking wat die kleur van ’n voorwerp aandui, en in die geval van ’n ster sy temperatuur. Hoe kleiner die kleurindeks, hoe blouer (en dus warmer) is die voorwerp. Hoe groter die kleurindeks, hoe rooier (en kouer) is die voorwerp. Dit is ’n gevolg van die logaritmiese magnitudeskaal, waarvolgens helderder voorwerpe kleiner (meer negatiewe) magnitudes as dowwe voorwerpe het.

Om die indeks te meet, word die magnitude van ’n voorwerp deur twee verskillende filters waargeneem, soos U en B, of B en V. U is sensitief vir ultravioletlig, B vir blou lig en V vir sigbare (groen-geel) lig. Die stel filters word ’n fotometriese stelsel genoem. Die verskil in magnitudes wat met die filters gemeet word, word onderskeidelik die U-B- en die B-V-kleurindeks genoem. Laasgenoemde word dikwels in sterkatalogusse aangegee.

Die gelerige Son het ’n B-V-indeks van 0,656 en die wit ster Deneb s’n is 0,09, terwyl die blouerige Rigel ’n B-V van -0,03 het (sy B-magnitude is 0,09 en sy V-magnitude 0,12; B – V = -0,03).


</doc>
<doc id="110145" url="https://af.wikipedia.org/wiki?curid=110145" title="Gebande grondkruiper">
Gebande grondkruiper

'n Gebande grondkruiper (of "Banded groundling" soos dit in Engels bekend staan), is 'n naaldekoker, "Brachythemis leucosticta", en behoort tot die familie van "Libellulidae".

Liggaamslengte: 29-31 mm. Agtervlerklengte: 23,5-25 mm.
Klein, onmiskenbaar, swart lyf met swart bande op elke vlerk en geel pterostigma.
Die mannetjie is een van die mees uitgekenbare van alle naaldekokers, met sy donkerbruin vlerkbande en houtskoolkleurige kop, bors en maag. Die vlerkbande is afwesig in die wyfie.
Wyfies word dikwels saam met die mannetjie gesien, maar paring word selde waargeneem. Die pterostigma is tweekleurig, geel in die middel en donkerbruin aan die kante. Mannetjies en wyfies sit dikwels op kaal grond naby die waterkant.

Dit kom wydverspreid voor in Afrika (behalwe in bosgebiede), die suide van Europa, en die Midde-Ooste. In Suid-Afrika kom dit voor in die Noord-Kaap, Wes-Kaap, Limpopo, Gauteng, KwaZulu-Natal (tot 700 m bo seevlak), Mpumalanga-laeveld en eSwatini.

Habitat is droë, swaarbeweide savanne naby swembaddens, damme en trae lope van riviere. Die spesie word langs grondpaaie of op die rand van terugtrekkende poele en strande gesien, en kom algemeen voor in warm savannegebiede.


</doc>
<doc id="110148" url="https://af.wikipedia.org/wiki?curid=110148" title="John Dering Nettleton">
John Dering Nettleton

Eskaderleier John Dering Nettleton (Nongoma, Natalprovinsie, Suid-Afrika, 28 Junie 1917 – Brest, Frankryk, 12/13 Julie 1943) was ’n Suid-Afrikaanse vlieënier aan wie die Victoria Cross toegeken is, die hoogste en mees prestigeryke eerbewys vir dapperheid midde-in vyandige aanslae wat aan ’n Britse onderdaan of burger van ’n Statebondsland toegeken kan word.

Nettleton was die seun van E.M. Nettleton en kleinseun van adm. A.T.D. Nettleton, wat albei diens gedoen het in die Britse Vloot. Hy het sy skoolopleiding aan die laerskool van die South Africa College School (SACS, destyds nog in die Kaapse middestad) en aan die Western Province Preparatory School, toe nog in Kenilworth, ontvang. Aan laasgenoemde skool, waar hy van 1928 tot 1930 was, was hy die victor ludorum en kaptein van die eerste krieket- sowel as rugbyspan. 'n Medeleerder het hom jare later onthou as iemand wat gereeld in die bres getree het vir jonger seuns en nie 'n afknouery verdra het nie. Hy was eers van voorneme om 'n loopbaan op see te volg en so in sy vader en grootvader se voetspoor te volg, en is op die opleidingskip "General Botha" opgelei. Hy het hoofkadet geword en daarna 18 maande in die Britse handelsvloot gedien, aldus R.R. Langham-Carter Volgens twee ander weergawes van die eerste jare van sy beroepslewe het hy ná skool na Dartmouth gegaan om daar by die Britse Vloot aan te sluit, maar die toelatingseksamen van die vloot gedruip. Hy moes toe na sy vaderland terugkeer waar hy as kadet van die Unie-Vloot by die "General Botha" aangesluit het.

Nadat hy drie jaar lank siviele ingenieurswerk in Suid-Afrika gedoen het, is hy in 1938 met vakansie na Brittanje en het hy besluit om hom by die Britse Lugmag aan te sluit. Nettleton het van kindsbeen af in die vliegkuns belanggestel en het sy opleiding met bomwerpers begin kort ná sy 21ste verjaardag. Hy het hom onderskei as vlieënier en eindelik instrukteur geword. Gedurende die Tweede Wêreldoorlog (1939–'45) het hy in die Royal Air Force Bomber Command gedien, en deelgeneem aan lugaanvalle soos dié op Brest op 24 Julie 1941.

Op 17 April 1942 het hy, as waarnemende eskaderleier, twee formasies elk van ses Avro Lancaster-bomwerpers (ses van sy eie eskader [44], en ses van 97-eskader), tydens 'n waaghalsige dagaanval aangevoer. Dié aanval het meegebring dat hulle meer as 1 600 km oor Duitse gebied moes vlieg. Hul doelwit was 'n fabriek in Augsburg in Beiere, waar dieselmasjiene vervaardig is vir Duitse duikbote wat destyds Geallieerde skeepvaart swaar verliese laat ly het. Op pad na Augsburg was hulle aan swaar aanvalle van Duitse vegvliegtuie en lugafweervuur onderhewig. Een-een is die vliegtuie afgeskiet terwyl hulle meestal net 15 m bokant die grond gevlieg het. Net twee vliegtuie, Nettleton en nog ’n vlieënier s’n, het hul teiken bereik waar die ander in ’n see van vlamme neergestort het. Die aanval was nie besonder geslaagd nie en van die bomwerpers van 44-eskader was dit net Nettleton s'n wat teruggekeer het. Hy het net-net die basis bereik nadat hy 800 km ver moes terugvlieg in sy beskadigde bomwerper.

Die Victoria Cross is aan hom toegeken vir sy onwrikbare vasberadenheid sowel as leierskap en onverskrokkenheid van die hoogste graad. Hy was die eerste Suid-Afrikaner wat dié toekenning tydens die Tweede Wêreldoorlog verwerf het.

Later in 1942 is hy op 'n welwillendheidsbesoek na die Verenigde State gestuur waar hy in die land getoer het saam met mede- Geallieerde helde. By sy terugkeer is hy in bevel van 'n eskader geplaas nadat hy in 1943 tot vleuelkommandeur bevorder is, maar gedurende 'n aanval op Turyn in Noord-Italië in die nag van 12 op 13 Julie 1943 het hy en sy bemanning gesterf. Sy vliegtuig is blykbaar oor die Baai van Biskaje afgeskiet en sy oorskot nooit gevind nie. Hy het pas twee weke vantevore 26 jaar oud geword.

Nettleton was 'n fors geboude man met donker hare, skryf R.R. Langham-Carter in sy lewensbeskrywing in die "Suid-Afrikaanse Biografiese Woordeboek". Daar is 'n geraamde foto van hom in die Western Province Preparatory School.

In Julie 1942 is hy in Lincoln, Engeland, getroud met Elizabeth (Betty) Havelock, 'n lid van die Women's Auxiliary Air Force. Hul seun, ook John Dering Nettleton, wat advokaat in Londen geword het, is op 23 Februarie 1944 gebore, sewe maande ná sy vader se dood en op die presiese dag dat hy amptelik dood verklaar is. 



</doc>
<doc id="110152" url="https://af.wikipedia.org/wiki?curid=110152" title="Sint Jorisdag">
Sint Jorisdag

Sint Jorisdag is die feesdag van Sint Joris.
Min is bekend oor Sint Joris as historiese persoonlikheid. Daar word aangeneem dat hy in die laat 3de eeu n.C. in 'n edele familie in Kappadosië ('n historiese streek in moderne Turkye) gebore is. Hy het in die voetspore van sy vader gevolg en 'n militêre loopbaan gekies. Later het hy deel van keiser Diocletianus se lyfwagte geword. Toe hy geweier het om by Diocletianus se stelselmatige Christenvervolging betrokke te raak, is hy in 303 self gemartel en in Palestina tereggestel. Ná sy dood is hy as 'n vroeë Christelike martelaar vereer.

Sint Jorisdag word deur 'n aantal Christelike kerke en deur verskeie lande en nedersettings, wat Sint Joris as beskermheilige vereer, op 23 April gevier om sy marteldood op dié datum in 303 n.C. te gedenk. As "St. George's Day" word Sint Jorisdag as die nasionale dag van Engeland en sy kultuur gevier.

Sint Joris het in sy leeftyd nooit 'n besoek aan die Britse Eilande gebring nie, maar word sedert die Middeleeue in Engeland as beskermheilige vereer. Volgens legendes het Sint Joris gedurende die Kruistogte en die Honderdjarige Oorlog teen Frankryk aan Engelse kant geveg. Die legende van Sint Joris, wat 'n draak as sinnebeeld vir die Duiwel doodmaak en 'n onskuldige jonkvrou van die dood red, het sy oorsprong in die Middeleeue. Sint Jorisdag-feesvieringe het minder gewild geraak met die politieke unie tussen Engeland en Skotland in 1707, maar het in moderne tye 'n herlewing beleef.


</doc>
<doc id="110153" url="https://af.wikipedia.org/wiki?curid=110153" title="Nicolae Dică">
Nicolae Dică

Nicolae Dică (gebore op 9 Mei 1980 in Pitești, Roemenië) is 'n afgetrede Roemeense sokkerspeler, wat die Roemeense kampioenskap twee keer met FC Steaua Boekarest gewen het.


</doc>
<doc id="110154" url="https://af.wikipedia.org/wiki?curid=110154" title="Shocking Blue">
Shocking Blue

Shocking Blue was 'n Nederlandse rockgroep van Den Haag wat in die jare sestig en sewentig suksesvol was. Shocking Blue was die eerste Nederlandse groep wat in Suid-Afrika 'n treffer gehad het, in 1970 met "Venus". Boonop was dit die eerste Nederlandse groep wat 'n toptreffer gehad het met hierdie plaat op Springbokradio se Top-20-treffersparade.


</doc>
<doc id="110158" url="https://af.wikipedia.org/wiki?curid=110158" title="96 v.C.">
96 v.C.



</doc>
<doc id="110159" url="https://af.wikipedia.org/wiki?curid=110159" title="74 v.C.">
74 v.C.



</doc>
<doc id="110160" url="https://af.wikipedia.org/wiki?curid=110160" title="81 v.C.">
81 v.C.




</doc>
<doc id="110161" url="https://af.wikipedia.org/wiki?curid=110161" title="82 v.C.">
82 v.C.



</doc>
<doc id="110166" url="https://af.wikipedia.org/wiki?curid=110166" title="Arthur">
Arthur

Arthur is 'n algemene manlike voornaam. In ou verhale was dit ook die naam van 'n legendariese Britse koning. Art en Artie is verkleinde vorms hiervan. Artur (sonder die 'h') is 'n algemene spelvariant wat in talle Slawiese, Romaanse, en Germaanse tale gebruik word.

Die oorsprong en die betekenis van die naam is onseker. Die naam word wel in verband gebring met die Keltiese 'beer', die Walliese 'held', die Oudnoorse 'arend' en met die Romeinse gensnaam (geslagsnaam) "Artorius".


</doc>
<doc id="110168" url="https://af.wikipedia.org/wiki?curid=110168" title="Ramkop-lipvis">
Ramkop-lipvis

Die Ramkop-lipvis ("Cheilinus undulatus") is 'n vis wat wydverspreid voorkom in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die suide van Mosambiek. In Engels staan die vis bekend as die "Humphead wrasse".

Die vis word tot 230 cm lank en is een van die grootste rifvisse. Dit kan tot 190 kg weeg. Die groot volwasse visse het 'n prominente knop op die voorkop. Beide geslagte se kleur variasies is dieselfde. Hulle is olyfkleurig tot groen met 'n donker, vertikale breë streep op elke skub wat die elisie van vertikale lyne skep. Daar is twee horisontale strepe net agter die oë.

Die vis leef in tropiese strandmere, aflandige koraalriwwe en skeepswrakke in water wat 1 tot 60m diep is. Die onvolwasse vissies leef in grasagtige gebiede en word min gesien. Hulle is meestal alleenlopers. Die volwasse visse is gedurig op soek na prooi op die riwwe en slaap in grotte gedurende die nag. Hulle vreet 'n verskeidenheid klein vissies, slakke, seekastaiings en ongewerweldes.

Hierdie vis word genadeloos gejag en die spesie word bedreig.





</doc>
<doc id="110169" url="https://af.wikipedia.org/wiki?curid=110169" title="Arthur Ashe">
Arthur Ashe

Arthur Robert Ashe jr. (1943–1993) was 'n Amerikaanse tennisspeler. Hy het in 1969 professioneel begin speel en op 1975 die eerste swart man geword wat die mansenkelspeltitel op Wimbledon wen. Hy het drie Grand Slam-enkeltitels in sy loopbaan verower: die Amerikaanse Ope in 1968, die Australiese Ope in 1970 en Wimbledon in 1975. Hy het ook twee Grand Slam-dubbelspeltitels ingepalm: die Franse Ope in 1971 en die Australiese Ope in 1977. Hy het in 1981 uitgetree.

Ashe is op 10 Julie 1943 in Richmond, Virginië in die Verenigde State van Amerika, gebore. Hy is op 6 Februarie 1993 dood ná 'n bloedoortapping met bloed wat met die vigsvirus besmet was.

In 1985 is hy in die Internasionale Tennisheldesaal vereer. Op 20 Junie 1993 het pres. Bill Clinton die presidensiële medalje van vryheid postuum aan hom toegeken. Die Arthur Ashe-stadion in New York Stad is na hom genoem.

Die tabel toon Ashe se prestasie tydens elk van die Grand Slam-toernooie in mansenkels waaraan hy deelgeneem het:



</doc>
<doc id="110171" url="https://af.wikipedia.org/wiki?curid=110171" title="Waterjuffer">
Waterjuffer

'n Waterjuffer is 'n soort insek van die suborde Zygoptera, wat tot die orde "Odonata" behoort. Die term "Zygoptera" beteken "vlerke wat in pare voorkom". Waterjuffers is delikate, swak-vlieënde insekte. 'n Volwasse waterjuffer het 'n lang, skraal liggaam, wat groen, blou, rooi, geel, swart of bruin is en dikwels helderkleurig. Die kleur van sommige van die spesies verskil in verskillende omgewings, verbleikend van helderblou tot 'n dowwe pers waar hulle reageer op koeler temperatuur of lig.

Die meeste waterjuffers hou hulle vlerke oor hulle eie liggaam, nie uit na die kante soos naaldekokers nie. Waterjuffers is kleiner as naaldekokers, en hulle oë is aan die kante van die kop, nie bo-op die kop nie.

Die mannetjies van die meeste waterjuffers het helderder kleure as die wyfies. Beide geslagte het breë, langwerpige koppe met 'n groot, wyd geskeide uitpeuloë en baie kort voelers. Volwassenes gebruik hul harige agterpote om prooi in vlug te vang. Sodra die prooi gevang is, vreet hulle dit terwyl hulle dit met hul pote vashou.

Volwassenes word gewoonlik regdeur die jaar gedurende die dag gesien. Waterjuffers is vleisetende insekte wat naby varswater leef en broei. Hulle vlieg in tandem tydens paring en hulle paringspatroon is nogal ongewoon.


</doc>
<doc id="110172" url="https://af.wikipedia.org/wiki?curid=110172" title="Tweekol-lipvis">
Tweekol-lipvis

Die Tweekol-lipvis ("Oxycheilinus bimaculatus") is 'n vis wat wydverspreid voorkom in die Stille Oseaan, die Indiese Oseaan, die Rooisee, Oman en aan die ooskus van Afrika suidwaarts tot by die suide van kwaZulu-Natal. In Engels staan die vis bekend as die "Two-spot wrasse".

Die vis word tot 45 cm lank en is een van die kleiner visse in die genus. Die kleur skema kan varieer. Dit kan van rooibruin tot groenbruin wees. Die keel en onderkant is altyd ligter. Die stertvin het 'n ongewone vorm; die boonste en middelste stekels van die vin is langer wat die vin 'n verwaarloosde voorkoms gee. Die onvolwasse visse het 'n geronde stert. Ouer volwasse visse het dikwels 'n breë, donker horisontale streep op die sye wat in vlekke opbreek. Alle visse het groenerige strepe op die kop en by party straal dit uit van die oë.

Hulle leef in rotskus areas en ook aflandige riwwe in water wat 2 tot 50m diep is. Die visse is alleenlopers of kom in pare voor. Hulle is sku en skuil agter seegras of digte alge groei, waar hulle goed gekamoefleer is. Die vis vreet bodem ongewerweldes. Die mannetjies is hoogs territoriaal en hou 'n harm aan.





</doc>
<doc id="110173" url="https://af.wikipedia.org/wiki?curid=110173" title="Vladimir Ashkenazy">
Vladimir Ashkenazy

Vladimir Ashkenazy (* 6 Julie 1937 -) is 'n Russiese pianis en dirigent wat in die Sowjetunie gebore is en van 1987 tot 1994 die musiekdirekteur van die Koninklike Filharmoniese Orkes in Londen was.

Vladimir Davidovitsj Asjkenazi (Russies: "Владимир Давидович Ашкенази") is op 6 Julie 1937 in Nizjni Nowgorod gebore. Hy studeer aan die Moskou-konservatorium, en behaal in 1955 die tweede plek op die internasionale "Frederick Chopin"-kompetisie in Warschau. In 1956 wen hy die Koningin Elisabeth-wedstryd in Brussel en in 1962 wen hy (saam met John Ogdon) die eerste prys by die internasionale Tsjaikowski-wedstryd in Moskou.

Van 1998 tot 2003 was Asjkenazi die hoofdirigent van die Tsjeggiese Filharmoniese Orkes. Hy is tans die musikale leier van die Sydney Filharmoniese Orkes en die Europese Unie se Jeugorkes. Daarnaas is hy eredirigent van die Yslandse Simfonieorkes en voorsitter van die Rachmaninoff Genootskap.

Hy het in 1972 na Ysland gemigreer en woon tans in Switserland. Naas Russiese burgerskap is hy ook 'n Yslandse burger.


</doc>
<doc id="110175" url="https://af.wikipedia.org/wiki?curid=110175" title="Odonata">
Odonata

Odonata is 'n orde van vleisetende insekte, waaraan die naaldekokers ("Epiprocta") en waterjuffers ("Zygoptera") behoort. Naaldekokers en waterjuffers, net soos kakkerlakke, is van die oudste soort insekte op aarde. In prehistoriese tye was Odonata so groot soos valke. Odonata fossiele wat in Kansas, Siberië, en baie ander dele van die wêreld ontdek is, wys dat hulle 'n vlerkspan van ongeveer 76 cm gehad het, dus was hulle die grootste insekte wat ooit bestaan het.

Verskeie eienskappe onderskei die Odonate van ander insekgroepe – baie klein voelers, baie groot oë (beslaan die grootste gedeelte van die kop), twee pare deursigtige membraanagtige vlerke met baie klein are, 'n lang buiksegment (abdomen), 'n akwatiese larwestadium (nimf) met trageale kiewe (agter), en 'n grypende labium (verlengde kake onder die kop). Daar is vyf-en-twintig lewende Odonata-families, meestal naaldekokers en waterjuffers. Die maklikste manier om 'n naaldekoker of waterjuffer van ander insekte te onderskei, is deur die grootte van die oë en vorm van die buiksegment te vergelyk. As die oë baie groot is in verhouding tot die kop; en die buigsegment is lank en dun, is dit heel waarskynlik 'n spesie in die orde Odonata.

Daar is vier eienskappe wat gebruik kan word om naaldekokers en waterjuffers van mekaar te onderskei: Die oë, liggaamsvorm, vlerkvorm, en die posisie van die vlerke waneer die insek rus.

Odonates kom op al die kontinente (behalwe Antarktika) voor, in gebiede waar varswater teenwoordig is. Die meeste spesies in die orde kom in tropiese gebiede voor.



</doc>
<doc id="110176" url="https://af.wikipedia.org/wiki?curid=110176" title="Rigel">
Rigel

Rigel, ook bekend onder sy Bayer-naam, Beta Orionis (β Ori, β Orionis), is die helderste ster in die sterrebeeld Jagter (Orion) en die sewende helderste ster aan die naghemel, met ’n skynbare magnitude van 0,13. Dit is eintlik ’n drie- of vierdubbele sterstelsel; die primêre ster (Rigel A) is ’n blou-wit superreus met ’n geraamde ligsterkte van tussen 120 000 en 279 000 keer dié van die Son, na gelang van die metode wat in die berekening gebruik word. Die waterstof in sy kern is uitgeput en die ster het uitgeswel tot tussen 79 en 115 keer die Son se radius. Dit pulseer van tyd tot tyd en word geklassifiseer as ’n Alpha Cygni-ster.

’n Metgeselster, Rigel B, is 500 keer dowwer as die superreus Rigel A en is net met ’n teleskoop sigbaar. Rigel B is self ’n dubbelster wat uit twee blou-wit hoofreekssterre van spektraaltipe B9V bestaan waarvan die massa na raming onderskeidelik 3,9 en 2,9 keer dié van die Son is. Dit lyk of Rigel B ook ’n baie nabygeleë visuele metgesel, Rigel C, het wat feitlik nes hy lyk.

Rigel se skynbare magnitude is 0,13 en dit is die sewende helderste ster buiten die Son. Dit is ’n onreëlmatig pulserende ster met ’n visuele speling van tussen magnitude 0,05 en 0,18. Hoewel Rigel die Bayer-naam "beta" het, is dit feitlik altyd helderder as Alpha Orionis (Betelgeuse). Die ster se spektrum dien sedert 1943 as een van die stabiele ankerpunte waarvolgens ander sterre geklassifiseer word. Rigel is die derde mees inherente helder eerste-magnitude-ster ná Deneb en Betelgeuse. Dit het ’n B-V-kleurindeks van , wat beteken dit lyk wit of effens blou-wit.

Op 12 Desember om middernag en 24 Januarie om 21:00 is Rigel die sigbaarste in die somernaglug van die Suidelike Halfrond en die winternaglug van die Noordelike Halfrond. In die Suidelike Halfrond is dit die eerste helder ster van die Jagter wat sigbaar word.

In sterrenavigasie is Rigel een van die belangrikste sterre omdat dit helder is, asook maklik opspoorbaar en ekwatoriaal, wat beteken dit kan op al die wêreld se oseane gesien word (met uitsondering van streke binne 8° van die Noordpool af).

Moravveji en kollegas het Rigel A se helderheid op 120 000 keer dié van die Son geraam. Sy oppervlaktemperatuur is omtrent 12 100 K. Dit is ’n blousuperreus wat al die waterstof in sy kern opgebrand en die hoofreeks verlaat het. Dit het uitgesit en verhelder namate dit oor die Hertzsprung-Russell-diagram beweeg het. Przybilla het geraam dit het sowat drie sonmassas verloor sedert dit sewe miljoen tot nege miljoen jaar gelede sy bestaan as ’n ster van 24 ± 3 sonmassas begin het. Dit sal ’n rooisuperreus word en eindelik as ’n tipe II-supernova ontplof. Dit is een van die naaste bekende potensiële supernova-voorlopersterre aan die Aarde.

Rigel se veranderlikheid is ingewikkeld en word veroorsaak deur sterpulserings soortgelyk aan dié van Deneb, die prototipe van Alpha Cygni-sterre. Omdat dit helder is en ook deur ’n streek van newelagtigheid beweeg, verlig Rigel verskeie stofwolke naby hom, veral IC 2118 (die Heksekopnewel).

Rigel word ook verbind met die Orion-newel wat, hoewel in dieselfde rigting van die Aarde af, amper twee keer so ver van die Aarde af is. Ondanks die groot afstandsverskil, bring ’n projeksie van Rigel se baan deur die ruimte vir sy verwagte ouderdom hom na aan die newel. Daarom word die ster soms geklassifiseer as ’n buitekantse lid van die Orion OB1-assosiasie.

Dit lyk of die metgeselle Rigel Ba, Bb en C almal van dieselfde Klas B-hoofreekssterre met ’n massa van drie tot vier sonmassas is, maar hul eienskappe is nie goed bekend nie.

Johann Bayer het die naam "Beta Orionis" in 1603 aan die ster gegee. Hoewel beta gewoonlik die tweede helderste ster van ’n sterrebeeld is, is Rigel feitlik altyd helderder as Alpha Orionis (Betelgeuse). Die sterrekundige James B. Kaler meen Bayer het Rigel waargeneem op ’n seldsame tyd toe Betelgeuse helderder was.

Die ster se tradisonele naam, "Rigel", kom van die Arabies vir been of voet (van Orion). In 2016 het die Internasionale Astronomiese Unie se sternaamwerkgroep (WGSN) dié naam vir die ster goedgekeur. 



</doc>
<doc id="110179" url="https://af.wikipedia.org/wiki?curid=110179" title="Edmond de Sélys Longchamps">
Edmond de Sélys Longchamps

Baron Michel Edmond de Sélys Longchamps (25 Mei 1813 – 11 Desember 1900) was 'n Belgiese liberale politikus en wetenskaplike, en 'n vername kenner van naaldekokers.


</doc>
<doc id="110182" url="https://af.wikipedia.org/wiki?curid=110182" title="Leipziger Platz">
Leipziger Platz

Leipziger Platz is 'n plein in die Berlynse stadsdistrik Mitte wat in die weste aan die plein Potsdamer Platz en in die ooste, by die beginpunt van Leipziger Straße, aan die Pruisiese Herehuis, die eerste parlementskamer van die voormalige Duitse deelstaat Koninkryk Pruise en huidige setel van die Federale Raad van Duitsland, een van die grondwetlike liggame van Duitsland met afgevaardigdes uit alle sestien deelstate wat besluite oor federale wetgewing, administrasie en aangeleenthede rakende die Europese Unie kan neem.

Die plein is tussen 1732 en 1738 met 'n kenmerkende agthoekige uitleg aangelê en het voor 1945 deel uitgemaak van Berlyn se besigste winkelstraat, Leipziger Straße. Die meeste geboue is gedurende die Tweede Wêreldoorlog deur geallieerde lugaanvalle vernietig en hul bouvalle later verwyder. Ná die Duitse hereniging is die plein herbou met moderne kantoor- en sakegeboue wat onder meer die ambassade van Kanada en die winkelsentrum "LP12 Mall of Berlin" huisves.


</doc>
<doc id="110183" url="https://af.wikipedia.org/wiki?curid=110183" title="Suid-Afrikaanse Ambassade in Berlyn">
Suid-Afrikaanse Ambassade in Berlyn

Die Suid-Afrikaanse Ambassade in Berlyn is in die sogenaamde Diplomatieke Buurt ("Botschaftsviertel") in die Sentraal-Berlynse stadsbuurt Tiergarten geleë. Die gebou is tussen 2002 en 2003 as die hoofsetel van die Republiek van Suid-Afrika se diplomatieke sending in die Federale Republiek van Duitsland opgerig en op 14 November 2003 amptelik ingewy.



</doc>
<doc id="110191" url="https://af.wikipedia.org/wiki?curid=110191" title="Johann Christian Fabricius">
Johann Christian Fabricius

Johann Christian Fabricius (7 Januarie 1745 – 3 Maart 1808) was 'n Deense entomoloog bekend vir sy uitgebreide taksonomiese navorsing wat gebaseer is op die struktuur van spesifieke insek monddele, eerder as op hulle vlerke. Hy bevorder ook teoretiese stellings wat progressief vir sy tyd was, veral sy siening dat nuwe spesies en variëteite deur verbastering en deur die invloed van die omgewing op die anatomiese struktuur en funksies kan ontstaan.


</doc>
<doc id="110192" url="https://af.wikipedia.org/wiki?curid=110192" title="Jackie Nagtegaal">
Jackie Nagtegaal

Jackie Nagtegaal is ’n Suid-Afrikaanse skrywer en is op 8 Julie 1984 in Potchefstroom gebore as die jongste van twee kinders.

Sy het 'n ouer broer, Jan-Jan. Haar ma is Reinet Nagtegaal, ook 'n bekende skrywer, en haar pa is Dirk Nagtegaal, 'n prokureur. Jackie leer loop op Jeffreysbaai en Cape St. Francis en die gesin woon daarna lank in Pretoria, waar sy skoolgaan by Monument Park Laerskool en vanaf graad vier by Crawford College. In 1999 trek sy na Melkbosstrand en gaan skool by die Parklands College op Bloubergstrand, waarna sy in 2002 matrikuleer aan die Vineyard Private School op Stellenbosch. Sy is een van net nege leerlinge en neem Afrikaans, Engels, Kuns, Geskiedenis, Bedryfsekonomie en Wiskunde. In hierdie tyd bly sy in 'n woonstel op Stellenbosch. Daarna skryf sy in 2003 in vir 'n B.A.-graad by die Universiteit Stellenbosch met Filosofie, Politiek en Afrikaans-Nederlands as vakke, maar staak haar studies om voltyds te skryf. In 2004 begin sy met reg studies aan die Universiteit van Kaapstad, wat sy later aan die Universiteit van Stellenbosch voortsit en in 2006 'n LL.B.-graad behaal. Hierna word sy as advokaat tot die Kaapse Balie toegelaat. Sy word aangestel as uitvoerende direkteur van Lipco, die groep wat haar ouers op die been gebring het. Een van die filiale van Lipco is Joho Uitgewers (eers Genugtig!-Uitgewers). Die Lipco-groep word die grootste organisasie vir bemiddeling van geskille in Suid-Afrika en sy word in Januarie 2007 saam met haar broer aangestel as mede-besturende direkteur.

Sy is een van die eerstes wat trou ingevolge die Wet op Burgerlike Verbintenisse wat huwelike tussen gay-paartjies wettig, wanneer sy en Vera van der Merwe op 1 Desember 2006 op Melkbosstrand afhaak. Die egpaar gaan kort na afloop van hulle wittebrood in Meksiko na 'n fertiliteitskliniek waar hulle 'n spermskenker uitkies en gelyktydig swanger raak. Jackie verloor egter haar baba deur 'n miskraam, maar Vera se seuntjie Dirkie word in 2007 gebore. Teen die einde van 2009 is Jackie weer swanger en Anna Finn Nagtegaal word op 4 Oktober 2010 in Kaapstad gebore. Saam stig Jackie en Vera in 2005 die afdeling Her Law binne Lipco, wat spesialiseer in vroueregte en hulle publiseer ook die regsboek, “"Her law: Making the law work for you"”, wat in 2007 gepubliseer word. In 2006 genoodsaak die groei by Joho Uitgewers dat sy en Vera, saam met Bev Maritz, die bestuur van hierdie maatskappy voltyds oorneem. Teen die einde van 2010 word die uitgewery gesluit. Sy is steeds saam met haar broer mede-besturende direkteur van Lipco Law for All, 'n regshulpdiens vir diegene wat nie normaalweg regskoste kan bekostig nie en deur 'n maandelikse paaiement hierdie dienste kan benut wanneer nodig. Sy is ook in Januarie 2015 die stigter van The African School of Mediation, wat opleiding verskaf aan bemiddelaars vir die oplos van geskille.

Sy skryf al vandat sy in graad drie is en voltooi “Daar’s vis in die punch” voor haar sestiende verjaarsdag. Hierdie boek bevat volgens eie erkenning baie outobiografiese elemente en beeld die lewe van 'n moderne, ryk tiener uit. Charlie Koekemoer is in graad elf en 'n leerling aan 'n privaat skool in die Kaap. Haar ouers is advokate en selde tuis. Charlie het haar eie kar sonder bestuurslisensie, verstaan seks en dwelms en kuier tot in die vroeë oggendure in klubs. Die skilder Frida Kahlo is haar inspirasie en sy besluit om die Kahlo-uitstalling in die Kaap te gaan soek. Hierdie soektog word ook 'n innerlike reis waarin sy tot groter insig kom oor haar eie bestaan en haar verhouding met haar ouers. Die boek is geskryf in 'n tussentaal tussen Engels en Afrikaans en word later in volbloed-Engels vertaal as “"Alternative realities"”. Die M.E.R.-prys en 'n KykNET-merieteprys word in 2003 aan “"Daar’s vis in die punch"” toegeken. Die boek word ook tot verhoogdrama verwerk en in 2006 by die Klein Karoo Nasionale Kunstefees opgevoer.

“"In limbo"” (wat sy saam met haar ma skryf) is die verhaal van 'n ma en dogter wat albei alkoholiste is en beskryf die probleme wat hulle op die lewenspad ervaar. Die ma is lewensmentor en die dogter is 'n sekslustige entrepreneur wat praatjies hou oor straatkinders. Reinet se bydrae is om die ma se karakter weer te gee, terwyl Jackie uit die perspektief van die kind skryf.




</doc>
<doc id="110193" url="https://af.wikipedia.org/wiki?curid=110193" title="Reinet Nagtegaal">
Reinet Nagtegaal

Reinet Crouse (27 Mei 1956 - 15 Desember 2014) was ’n Suid-Afrikaanse skrywer en in Port Elizabeth gebore as een van vier kinders.

Sy het 'n ouer suster, Elna, en 'n jonger broer, Henk, wat albei ook skrywers is. Haar oudste suster is Marianne. Sy word groot op Vryburg in die Kalahari in die Noord-Kaap, waar sy aan die Hoërskool Vryburg matrikuleer. Op skool hou sy saam met haar broer Henk garagekonserte waarna die bure se kinders en hul ouers genooi is. Na skool studeer sy verder aan die Universiteit van Pretoria, waar sy drama studeer en 'n B.A.-graad en 'n Hoër Onderwysdiploma behaal. Sy gee 'n paar jaar onderwys in Engels, Duits en Afrikaans op Calitzdorp, waarna sy haar as 'n regspraktisyn bekwaam en die B.Proc.-graad aan die Universiteit van Suid-Afrika behaal. Sy is getroud met die prokureur Dirk Nagtegaal en die egpaar het twee kinders, die skrywer Jackie Nagtegaal en die advokaat Jan-Jan. Hulle woon in Melkbosstrand naby Kaapstad.

Haar man en sy stig die regsfirma Lipco vir advokate om as bemiddelaars en arbiters op te tree en in 2014 kry Lipco Law for All by die African Legal Awards die prys vir die mees innoverende regspan in Afrika. In 2001 bestudeer sy en haar man ook Filosofie saam. Vanaf 2002 borg sy en haar man die Nagtegaal-kompetisie waarin nuwe drama- en kabarettekste in Afrikaans bekroon word, maar die verbintenis tussen die Klein Karoo Nasionale Kunstefees (KKNK) en hierdie prys kom in 2006 tot 'n einde. In 2003 begin hulle die uitgewery Genugtig! (later Joho-Uitgewers) om aan debuutskrywers die geleentheid te gee om hulle werk te publiseer. Later word sy ook bestuurder van die Damhuis-restaurant in Melkbosstrand. Reinet vind in Maart 2012 uit dat sy lewerkanker het. In 2014 wen sy 'n ATKV-Mediaveertjie in die rubriek-afdeling vir haar “" 'n Lewe met kanker"”, wat in "Rapport" se "My Tyd"-tydskrif verskyn het. Sy is op Maandag 15 Desember 2014 in haar huis in Melkbosstrand aan lewerkanker oorlede.

In standerd ses wen sy 'n landswye opstelwedstryd en in standerd agt word van haar gedigte in “"Poort"” gepubliseer. Op 'n stadium tydens haar werksloopbaan neem sy drie maande sabbatsverlof om haar eerste boek te skryf. Dit is pret om mee te begin, maar word gou eentonig. Sy skryf haar dan in by Riana Scheepers se skryfskool en word so verder gestimuleer. "Voorvaders kan vlieg, sê Delores" vertel die verhaal van die veertigjarige voormalige aktrise Delores, wat worstel met die verkragting van haar moeder, die dood van haar vader, die minnaar wat haar verlaat het en haar eie doellose lewe. Haar groot toets is die minnaar wat haar sonder 'n afskeidswoord verlaat het vir 'n verhouding met 'n manlike model. Haar familie maan haar teen 'n oordrewe klem op die sensuele, die intuïtiewe en die emosionele, waarna 'n stryd in haar woed tussen die sensuele en die verstandelike om by 'n balans uit te kom. Sy gebruik haar verbeelding en skep so 'n voorvader wat haar innerlike stem verteenwoordig en so word die roman 'n heerlike fantasievlug. Delores se voorvader neem met oorgawe deel aan haar eksentrieke ondernemings. Hy verskyn om die beurt as 'n transvestiet, 'n Kersvader, 'n balletdanser en selfs 'n David Kramer-figuur in die Karoo. Hierdie roman word deur Alexa Strachan vir die verhoog verwerk en in 2002 by die KKNK opgevoer, met musiek en lirieke wat deur die digter H.J. Pieterse geskryf is. “"Voorvaders kan vlieg, sê Delores"” verower in 2000 die Debuut prys in die Groot Romanwedstryd van Sanlam, Insig en Kwêla, in samewerking met Radiosondergrense en LitNet en is in 2002 op die kortlys vir die toekenning van die ATKV-prys. Dit word ook in Engels vertaal en gepubliseer as “"According to Delores"”.

"Abra K’Dabra" ondersoek die skeppingskrag van woorde en hoe die drie vroue hoofkarakters ('n regter, 'n advokaat en 'n skoonmaker) deur taalgebruik hul woorde laat transponeer na werklikheid en so verantwoordelik raak vir hul eie en ander se noodlot. Die karakters ontdek opnuut die tradisie van die ou alchemiste en die “"Sefer Yitzirah"” (“"Boek van die Skepping"” en een van die oudste bestaande Joodse geskrifte) en speel dan daarmee binne die parameters van 'n regspraktyk, met tragiese gevolge.

"In limbo" (wat sy saam met haar dogter Jackie skryf) is die verhaal van 'n ma en dogter wat albei alkoholiste is en die probleme wat hulle op die lewenspad ervaar. Die ma is lewens mentor en die dogter is 'n seks beluste entrepreneur wat opbouende praatjies hou oor straatkinders. Reinet se bydrae is om die ma se karakter weer te gee, terwyl Jackie uit die perspektief van die kind skryf. Hoewel effens oordadig, is die boek 'n satiriese kyk op die doellose en leë lewens van die rykes en die daarmee gepaardgaande statussimbole.

"Loorita se Griekse voorskoot" is 'n kookboek wat sy saam met haar man, Dirk Nagtegaal, skryf. Die titel is 'n huldeblyk is aan hulle oorlede vriendin, die Afrikaner wat met 'n Griek getrou het, Loorita Panagiotopoulos. Sy was ook die bekende akteur en televisie-aanbieder Nico Panagio se ma.

Saam met haar seun, Jan-Jan Nagtegaal, skryf sy die drama "My pa dink hy’s Elvis", wat in 2011 by die Klein Karoo Nasionale Kunstefees, die Innibosfees en elders opgevoer word. Die agtergrond is 'n disfunksionele gesin waar elkeen op soek is na sy eie identiteit. Die seun vergesel sy pa op sy toer van klein plattelandse dorpies met sy vertoning as Elvis-nabootser, waartydens pa en seun verskeie aspekte van hulle onderskeie karakters ontbloot.

2001 – Voorvaders kan vlieg, sê Delores

2007 – Abra K’Dabra

2009 – In limbo (saam met Jackie Nagtegaal)

2012 – Loorita se Griekse voorskoot (saam met Dirk Nagtegaal)



</doc>
<doc id="110194" url="https://af.wikipedia.org/wiki?curid=110194" title="Johannesburgse Kunsmuseum">
Johannesburgse Kunsmuseum

Die Johannesburgse Kunsmuseum is die stad Johannesburg se munisipale kunsmuseum. Dit is in die sentrale stadsdeel in Joubertpark op die hoek van Klein- en Koning Georgestraat geleë en is die grootste van sy soort in Suider-Afrika, met kunswerke van wêreldfaam en versamelings wat omvangryker is as dié van die Suid-Afrikaanse Nasionale Kunsmuseum in Kaapstad, so omvangryk dat slegs sowat 'n tiende daarvan tegelykertyd in die galery se 15 vertoonsale en beeldhoutuine vertoon kan word.

Naas die geskenk van die Dieretuin-terrein aan die inwoners van die stad, is die Kunsmuseum seker die belangrikste monument van die wyse waarop die welvarende mynmagnate 'n deel van hul rykdom in die stad teruggeploeg het. Tog het Gerard-Mark van der Waal in 1986 geskryf: “ 'n Mens wonder . . . of dit blyke van hul verantwoordelikheidsgevoel en sin vir gemeenskapswaardes was of van hulle gewete wat (hulle) gepla het terwyl hulle die arbeiders (swartes) uitgebuit het.”

Ten spyte van terugslae was die oprigting van hierdie "kultuurmonument" 'n belangrike mylpaal in die kunslewe en kulturele opvoeding van die Johannesburgse publiek. Die museumgebou is deur die befaamde Britse argitek en boumeester van Nieu-Delhi in Indië, Edwin Lutyens, ontwerp. In 1934 is dit beskryf as ". . . one of the finest architectural conceptions south of the equator".

Tans huisves die kunsmuseum meer as 9 000 werke deur onder andere Auguste Rodin, Dante Gabriel Rossetti, Pablo Picasso, Camille Pissarro, Claude Monet, Edgar Degas, Herbert Ward en Henry Moore, en Suid-Afrikaners soos Gerard Sekoto, Walter Battiss, Alexis Preller, Maud Sumner, Sydney Kumalo, Ezrom Legae en Pierneef. Dit huisves ook 'n uitgebreide versameling werke deur hedendaagse kunstenaars.

Die meeste kunsmuseums wêreldwyd het hul ontstaan te danke aan die ywer en deursettingsvermoë van een persoon. In die geval van die Johannesburgse Kunsmuseum was dit Florence Phillips, wat in 1912 lady Florence geword het toe haar man tot ridder geslaan is. Nadat Florence en Lionel in 1906 van die weelde van Tylney Hall, Hampshire, Engeland, na die “kultuurwoestyn” van Johannesburg teruggekeer het toe hy as plaaslike direkteur van die Central Mining and Investment Corporation aangestel is, het Florence haarself vergoed vir die verhuising deur hul huis, Villa Arcadia in Oxfordweg, weldra in die vergaderplek van Johannesburg se deftige kringe te omskep.

Dit was in haar hoedanigheid as “eerste vrou van die Rand” dat sy hier op die gedagte gekom het om 'n kunsmuseum in Johannesburg in te rig. Haar plan was om eers aansienlike bydraes by al die “Randlords” af te pers, in die vorm van of kontant of skilderye, en dan die stadsraad te oorreed om 'n geskikte museum te bou en in stand te hou. Net die beste was goed genoeg vir Florence Phillips. Sy het dus sir Hugh Lane, die kunskenner en -versamelaar wat destyds besig was om kunswerke vir die Kunsmuseum van Dublin te versamel, aangestel om raad te gee oor aankope vir die Johannesburgse Kunsmuseum in wording. Sy wou 'n versameling ou meesters hê, maar sir Hugh het haar oorreed om haar geld in eietydse kunstenaars te belê wat die “ou meesters” van die toekoms sou wees. Sy het die bal aan die rol gesit deur haar bloudiamantring, 'n geskenk van haar man, op besoek aan Londen te verkoop en drie skilderye van Phillip Wilson Steer aan te koop wat toe pas die aandag van die kunskritici begin trek het. Dit het sy aan die kunsmuseum geskenk, tesame met haar waardevolle versameling antieke kant- en borduurwerk. Daarna het sy die steun van ryk mynmagnate soos Max Michaelis, Otto Beit, Julius Wernher, Hermann Eckstein, Abe Bailey en Sigismund Neumann gewerf.

Haar voorbeeld en volharding het eindelik vrugte afgewerp, en teen 1909 is altesame £20 000 ingesamel. Die kern van die versameling wat deur Lane opgekoop is, het bestaan uit 130 skilderye en beeldhouwerke. Onder hulle was daar werke van verskeie “moderne” skilders soos Monet, Pisarro, Augustus John, Morland Lewis en Pre-Impressioniste soos Boudin en Géricault. 'n Gedeelte van hierdie versameling is hoog deur die koerante van Londen aangeprys toe dit in Mei en Junie in die kunsmuseum van Whitechapel uitgestal is voor dit drie maande later verskeep is.

Daar was toe egter nog geen gebou nie. Die Stadsraad was steeds sku vir die bedrag van £20 000 wat dit sou kos om 'n geskikte gebou op te rig. Die geld was eenvoudig nie beskikbaar nie, en die stadsraad het geweier om so 'n groot lening vir 'n kunsmuseum aan te gaan. Daar moes dus 'n tydelike tuiste gevind word, en die keuse het op die perseel van die Mynbouskool in Eloffstraat geval. Die uitstalling is op 29 November 1910 hier geopen en is tot 1915 daar gehuisves.

Voor 1910 is verskeie persele vir 'n kunsmuseum voorgestel en oorweeg. Onder hulle was vertrekke in die nuwe stadsaal wat gebou sou word. Teen Junie 1910 het die stadsraad minstens ingestem om 'n perseel vir 'n kunsmuseum in Joubertpark beskikbaar te stel, maar argitekte soos M.J. Harris en H.G. Veale het die ligging so naby die spoorlyn gekritiseer en Harris het voorgestel dat die Kunsmuseum eerder op die terrein van die Fort op Hospitaalheuwel opgerig moes word. Daar sou dit die verbeelding van die publiek aangryp ". . . in a manner worthy of a temple of art".

Dit het egter in die argitek, sir Edwin Lutyens, se bedoeling gelê om die spoorlyn te oordek en Joubertpark met die Uniegrond te verbind sodat 'n formele tuin om die Kunsmuseum uitgelê kon word. Die rede vir die spesifieke plasing van die Kunsmuseum is dat Lutyens sy ontwerp in Engeland voorberei het en dus geen kennis van die plaaslike omstandighede kon hê nie.

Daar was egter nog geen geld vir die gebou nie. Eindelik het genl. Jan Smuts, destyds koloniale sekretaris van die Transvaalse regering, tot die redding gekom. Op sy aandrang het die regering ingestem om sy aandeel van die inkomste uit die stad se mark te verbeur op voorwaarde dat die stadsraad 'n groot deel van dié geld vir die kunsmuseum afstaan. Die voorstel is aanvaar en die stadsraad het £20 000 vir 'n geskikte gebou opsygesit.

Intussen het Florence Phillips op haar tipiese lofwaardige manier besluit dat die gebou deur niemand anders as Edwin Lutyens, bekende Britse argitek, ontwerp sou word nie. Hiermee het sy haar die wrewel van die Transvaalse Instituut van Argitekte op die hals gehaal. Hulle het aangevoer dat die opdrag aan 'n plaaslike argitek gegee moes word. Die geskil is eindelik bygelê toe ooreengekom is dat die Suid-Afrikaanse argitek Robert Howden vir Lutyens sou bystaan.

Die ontwerp van die Kunsmuseum lewer blyk van die argitek se buitelandse afkoms. Lutyens het 'n hoë status in Engeland gehad vanweë sy huisontwerpe vir die welgesteldes. Kenmerkend van sy ontwerptrant was 'n abstrakte, stereometriese vormgewing met kaal mure en ingesnyde vensters, skryf Van der Waal. Onder meer vanweë sy noue verbintenis met Herbert Baker, het Lutyens omstreeks 1906 sy styl verander van Neo-Queen Anne na Beaux Arts. Die Johannesburgse Kunsmuseum was moontlik Lutyens se eerste staatsgebou in die Beaux Arts-mode. Volgens die klassisistiese tradisie het dit 'n swaar portico met fronton gehad, voor 'n gerustikeerde liggende kuboïed met borswering.

Aan weerskante en agter die hoofblok het Lutyens egter pawiljoene met skilddakke en hoë skoorsteengroepe beplan, wat die trant van die woonhuisbou aanslaan. Diepgaande meningsverskille tussen lady Florence en Lutyens enersyds en die stadsraad andersyds het die ontwerp ongelukkig skade berokken. Die meningsverskil het gehandel oor die boumateriaal waarin die bouwerk uitgevoer sou word. Aanvanklik het Lutyens en Phillips sandsteen vir die eksterieur voorgestel, maar toe die koste te hoog geblyk het, het hulle 'n gepleisterde baksteenuitvoering aanbeveel. Die Stadsraad het nietemin op die duurder sandsteenuitvoering besluit.

Die hoeksteen van die nuwe kunsmuseum in Joubertpark is op 11 Oktober 1911 gelê deur die burgemeester van Johannesburg, H.J. Hofmeyr, maar die bouwerk kon nie begin nie omdat Lutyens se werktekeninge nog nie klaar was nie. Dit het eers vier maande later uit Londen aangekom en het voorsiening gemaak vir ruim sale om 'n sentrale binneplein. 'n Nuwe storm is kort daarna rondom die gebou ontketen. Lutyens wou bakstene gebruik omdat hy slegs £20 000 vir die hele gebou tot sy beskikking gehad het. Die stadsraad het egter op 'n klipgebou aangedring. Die geld was toe net genoeg vir die hoofgebou wat sonder enige seremonie in November 1915 geopen is.

Die eerste aanbouings – die oos- en wesvleuels waarvoor Lutyens se oorspronklike planne voorsiening gemaak het – is 25 jaar later (in Oktober 1940) voltooi, twee maande ná lady Florence se dood. Daarmee was die gebou egter nog nie voltooi nie. Die uitbreidings wat in 1986 ingewy is, sluit twee pawiljoene in en sluit die museum en Joubertpark tot 'n meer harmonieuse geheel saam.

Die vernaamste oogmerk met die oprigting van die kunsmuseum was om keurwerke van eietydse Britse en Europese kunstenaars uit te stal. Dié beleid het nog tot die einde van die ou Suid-Afrika gegeld, maar historiese versamelings uit vroeër periodes, soos werke van 17de-eeuse Nederlandse skilders, is ook uitgebou, asook versamelings van Suid-Afrikaanse en eietydse internasionale kunswerke in 'n verskeidenheid media.

Die vaste versameling is met die jare uitgebrei. Die Vriende van die Johannesburgse Kunsmuseum is in 1971 gestig om openbare belangstelling in die kunsmuseum aan te wakker en geld in te samel om nuwe werke aan te koop. Die kunsmuseum word deur die Stadsraad gefinansier deur 'n spesiale komitee geadviseer. Anglo American Corporation het in 1985 'n trustfonds vir die aankoop van kunswerke gestig. Afgesien van die munisipale kunsmuseum is daar ook 'n dosyn of wat privaat kunsgalerye in Johannesburg. Soos in alle ander Westerse stede, tree hierdie galerye as agente vir plaaslike en oorsese kunstenaars op en reël hulle spesiale uitstallings van tyd tot tyd.

Uitbreidings van meer as R10 miljoen aan die Johannesburgse Kunsmuseum is in 1986 ingewy om die eeufees van die stad te gedenk. Hierdie aanbouings is gesamentlik deur Anglo American en die Stadsraad gefinansier en voltooi die gebou min of meer soos (later sir) Edwin Lutyens dit in 1911 ontwerp het. Die uitstalruimte is aansienlik vergroot, en die uitbreidings sluit 'n bewaringsateljee, tegniese werkswinkels, 'n biblioteek, koffiekamer en binnehowe vir beeldhouwerk in. Die vernaamste versamelings is Brits, Frans en Nederlands. Daar is ook versamelings van Suid-Afrikaanse en eietydse internasionale kunswerke. Die afdrukkabinet bevat meer as 2 000 afdrukke – van die tyd vanaf Dürer en Rembrandt tot vandag.

In Februarie 2017 kondig die Johannesburgse Kunsmuseum aan dat dit gesluit sal wees tot verdere kennisgewing, en dat die kunsversameling na 'n veilige plek verskuif sal word, omdat die gebou nie meer veilig is vir die publiek en vir die kunsversameling nie. Die sluiting word toegeskryf aan slegte vakmanskap van die maatskappy wat aangestel is om die lekkasies aan die dak reg te maak, en koperdiefstal. Die museum heropen weer op 7 Mei 2017.






</doc>
<doc id="110195" url="https://af.wikipedia.org/wiki?curid=110195" title="Suid-Afrika-huis (Londen)">
Suid-Afrika-huis (Londen)

Die Suid-Afrika-huis in Londen is die setel van die Suid-Afrikaanse hoë kommissaris en 'n Suid-Afrikaanse konsulaat in die Verenigde Koninkryk.

Suid-Afrika-huis lê besonder sentraal in Londen. Dit is op die hoek van Strandstraat, teenoor Trafalgarplein met die gedenksuil ter ere van lord Horatio Nelson, naby die Sint James-paleis, die National Gallery en langs die kerk St Martin-in-the-Fields.

S.A. Huis is ontwerp deur sir Herbert Baker, sy assistent A.C. Scott en die ingenieur dr. Oscar Faber. Die opdrag was dat die fasade sou aanpas by die aanliggende geboue. Dit is opgerig op die terrein van die destydse Morley's Hotel en aanliggende perseel en die bou-aannemer was die firma Holland Hannen en Cubitts. Koning George V het die sierlike gebou in liggrys portlandklip met Korinthiese suile op 22 Junie 1933 geopen. Ook aanwesig was koningin Mary, genl. Jan Smuts en die hoë kommissaris Charles te Water. Tydens die Tweede Wêreldoorlog het genl. Smuts soms hier gewoon en is die gebou tydens 'n Duitse lugaanval effens beskadig. Vanaf 1961 tot 1993 het S.A. Huis die Suid-Afrikaanse ambassade gehuisves. Toe was die straat voor S.A. Huis dikwels die toneel van anti-apartheidsbetogings en het brandstigting en beskadiging soms plaasgevind. Tans is S.A. Huis die fokuspunt van die Suid-Afrikaanse kultuurlewe in die Verenigde Koninkryk. 'n Goeie biblioteek en 'n leeskamer met Suid-Afrikaanse koerante en tydskrifte is vir die publiek toeganklik. Nelson Mandela het twee maal tydens 'n besoek 'n skare bewonderaars van die balkon toegewuif. Britse bewaringsowerhede het die gebou tot monument verklaar.

Afgesien daarvan dat die gebou self 'n besienswaardigheid is, is dit ook nog vol besondere kunswerke. Aan die buitekant van die gebou word die flora en fauna sowel as die geskiedenis van Suid-Afrika uitgebeeld. Veral die Bartolomeus Dias-standbeeld deur Coert Steynberg is bekend. In die marmervloer van die voorportaal is 'n springbok en die suiderkruis in koper ingelê. Vir die binneafwerking is marmer sowel as 'n ryke verskeidenheid inheemse houtsoorte, veral stinkhout en geelhout, gebruik. Jacobus Hendrik Pierneef het in 1933-34 sewe muurskilderye gemaak. Le Roux Smith le Roux en Eleanor Esmonde-White se muurskildering toon tonele uit die Zulu-kultuurlewe. Werke van Jan Juta, Gwelo Goodman, John Amshewitz, Anton van Wouw, Jan Volschenk, Edward Roworth, G.P. Canitz en John Thomas Baines beeld Suid-Afrikaanse tonele uit. Ook is daar 'n groot versameling antieke Hollandse meubels. Die gebou en al die kunswerke is die eiendom van die Suid-Afrikaanse volk.




</doc>
<doc id="110198" url="https://af.wikipedia.org/wiki?curid=110198" title="Tylney Hall, Hampshire">
Tylney Hall, Hampshire

Tylney Hall is ’n herehuis in Hampshire, Engeland wat in 1897 deur die Suid-Afrikaanse mynmagnaat sir Lionel Phillips en sy vrou, die weldoener lady Florence Phillips, vir £77 000 gekoop en volgens die Victoriaanse styl gerenoveer is. Dit dien sedert 1984 as hotel.

Die eerste Tylney Hall is omstreeks 1700 gebou, hoewel ’n herehuis sedert die 16de eeu op die perseel gestaan het. In 1725 het die landgoed deur die vroulike lyn in besit gekom van Richard Child, burggraaf Castlemaine, later graaf van Tylney. Tydens sy eienaarskap is ’n groot, formele tuin aangelê. Ná die huwelik van Catherine Tylney Long in 1812 met William Wellesley Pole en hul geldelike probleme, is die herehuis afgebreek en die waardevolle timmerhout op die landgoed verkoop. Van 1857 tot 1878 was die eiendom onbewoon. In die 1870’s het Charles E. Harris geleidelik grond op die landgoed begin koop en eindelik sowat 1 215 ha bekom. Daarna het hy Edward Birchall opdrag gegee om ’n nuwe herehuis op dieselfde plek as die 18de-eeuse huis te bou.

Selden Wornum het Tylney Hall van 1899 tot 1901 aansienlik gewysig in opdrag van die Phillipse, wat dit kort vantevore gekoop het. Hy het ook die formele tuin aangelê, onder meer die Italiaanse Terras, Hollandse Tuin en die kombuistuin. Van 1901 tot 1904 het Robert Weir Schultz opdrag by Florence Schultz gekry om die beddings en formele dele van ’n weelderige tuin aan te lê, wat ’n oranjerie, kweekhuise, somerhuise, boothuis, ens. moes insluit. Omstreeks die tydstip waarop die Phillipse na Suid-Afrika teruggekeer het, 1906, het Gertrude Jekyll opdrag gekry om Schultz van die ontwerp en plante te voorsien vir ’n wilde tuin, en vir blomomramings in die tuin. Die Phillips-egpaar het Tylney Hall voor die Eerste Wêreldoorlog verkoop

Tydens die oorlog is dit as hospitaal gebruik. Dit is in 1919 weer verkoop, die keer aan maj. Cayzer, later lord Rotherwick, wat die landgoed in 1933 aan sy skeepsredery verkoop het. Dit het toe die hoofkantoor van die Clan-redery geword. In 1936, sir Lionel Philips se sterfjaar, is die huis en park aan Middlesex se graafskapsraad verkoop en is dit in ’n tehuis omskep. Die park is verkoop aan die Tylney-gholfklub en toe die graafskapsraad afgeskaf is, het die Brent Borough Council die Tylney Hall oorgeneem. In 1984 het dié plaaslike owerheid die huis en 25 ha-tuin aan Celebrated Country Hotels verkoop. Die raad het ’n gedeelte van die parkgrond behou om te gebruik as buitelugopvoedingsentrum en die res van die park word steeds benut as gholfbaan.




</doc>
<doc id="110199" url="https://af.wikipedia.org/wiki?curid=110199" title="Dodder">
Dodder

Dodder is ’n parasitiese slinger­plant, "Cuscuta", wat ander plante as gas­heer gebruik. Dit staan ook bekend as "warkruid" of "monniksbaard". Dit staan in Engels bekend as "hellweed", "devil's gut", "beggarweed", "strangle tare", "scaldweed" of "dodder".

Dodder het geen chlorofil nie en kan nie sy eie voedsel deur fotosintese maak nie. Dit groei op ander plante, en gebruik hul voedingstowwe, wat lei tot die verswakking van die gasheerplant. Landboukundiges beskou dodder as 'n verwoestende onkruid en probeer om dit uit te roei.



</doc>
<doc id="110201" url="https://af.wikipedia.org/wiki?curid=110201" title="Masaigesie">
Masaigesie

'n Masaigesie (of "Masai Sprite" soos dit in Engels bekend staan), is 'n waterjuffer, "Pseudagrion massaicum", en behoort tot die familie van "Coenagrionidae".

Liggaamslengte: 31-35 mm. Agtervlerklengte: 16.5–20.5 mm.
Die kop en die toraks (bors) van mannetjies is dieselfde rooi kleur. Hulle het ook 'n baie duidelike helder-rooi merk in die vorm van 'n handgewig, agter die oë. Die masaigesie is ook die enigste "Pseudagrion" met helderoranje aan die kante van die toraks. Mannetjies het 'n kobaltblou abdominale punt.

Dit kom voor in Angola, Botswana, Comore, die Demokratiese Republiek van die Kongo, Ethiopië, Ghana, Kenia, Malawi, Namibië, Somalië, Suid-Afrika, Soedan, Tanzanië, Uganda, Zambië, Zimbabwe, moontlik Burundi, en moontlik Guinee. Algemeen in groot dele van Suid-Afrika, behalwe in die Limpopo-provinsie, en selde hoër as 1300 m bo seevlak.

Sit gewoonlik naby aan die water op lelies en grasstingels in poele en damme.


</doc>
<doc id="110207" url="https://af.wikipedia.org/wiki?curid=110207" title="Kallie Kriel">
Kallie Kriel

C.M. (Kallie) Kriel (gebore 1969 in Johannesburg) is die hoof uitvoerende beampte van die Suid-Afrikaanse burgerregte-organisasie AfriForum. Kriel is getroud met Elana, ’n opvoedkundige sielkundige en hulle het vyf kinders.

Kriel het in Pretoria grootgeword waar hy aan die Hoërskool Pretoria-Noord gematrikuleer het. Hy het sy B.A.-graad in 1990 aan die Universiteit van Pretoria (UP) verwerf sowel as ’n hoëronderwysdiploma in 1991 en sy honneursgraad in 1992. In 1996 het hy sy meestersgraad in politieke geografie aan UP behaal.

In 1991/92 het Kriel op die studenteraad van Tukkies gedien.

Hy het na die voltooiing van sy studies drie jaar by die Hoërskool Centurion skoolgehou. Daarna het hy by die vakbond Solidariteit aangesluit en was die hoof van bemarking en -ledevoordele net voor die stigting van AfriForum. Kriel is sedert 1999 in diens van die Solidariteit-beweging. In 2006 het hy die leiding in die stigting van die burgerregte-inisiatief AfriForum geneem.

AfriForum staan aan die spits van ’n wye verskeidenheid veldtogte ter beskerming van burgerregte. Van die grootste aksies waarby Kriel die afgelope paar jaar betrokke was, is die stryd vir die behoud van Pretoria se naam, die Julius Malema-hofsaak teen haatspraak en plaaslike en internasionale veldtogte teen ongeldige sportkwotas.

Kriel het AfriForum sedert 2006 opgebou tot een van die invloedrykste burgerregteorganisasies in Suid-Afrika. AfriForum het 'n aktiewe ledetal van meer as 170 000 in 2016 gehad, en meer as 216 000 lede aan die einde van 2018.

Onder die leiding van Kriel het AfriForum Suid-Afrika se eerste privaatvervolgingseenheid op die been gebring. Kriel het in Januarie 2017 aangekondig dat advokaat Gerrie Nel as die hoof van dié eenheid aangestel is. Die eenheid het reeds verskeie sake aangekondig.

Kriel is ook by ’n reeks veldtogte teen onteiening sonder vergoeding, die beskerming van eiendomsreg en die bewusmaking van plaasmoorde in Suid-Afrika betrokke. Kriel en Ernst Roets , een van AfriForum se adjunk- uitvoerende hoofde, het in Mei 2018 ’n toer na die VSA onderneem om die internasionale gemeenskap te mobiliseer teen die ANC se amptelike beleid van onteiening sonder vergoeding, wat gedurende Desember 2017 deur dié party aanvaar is, asook vir bewusmaking oor plaasmoorde. 

In Oktober 2018 het AfriForum ’n samewerkingsooreenkoms teen onteiening sonder vergoeding met die Zoeloe-koning Goodwill Zwelithini  gesluit. Kriel het ook in 2018 ’n samewerkingsooreenkoms tussen AfriForum en die leier van die politieke party COPE, Mosiuoa Lekota, teen onteiening sonder vergoeding aangekondig. Oor dié samewerkingsooreenkomste het Kriel gesê: “Almal in die land gaan negatief geraak word wanneer die ANC se miskenning van eiendomsreg die land se ekonomie verder benadeel. Juis daarom moet groepe oor ’n wye front nou teen onteiening sonder vergoeding saamwerk. AfriForum se samewerking met COPE om eiendomsreg te beskerm, is 'n goeie begin. Mense vanuit verskillende agtergronde, en wat somtyds verskillende standpunte het, kan wel suksesvol saamwerk deur te fokus op sake van gedeelde belang. Die beskerming van eiendomsreg is 'n saak van gedeelde belang.” 

Kriel het AfriForum sedert 2006 opgebou tot een van die invloedrykste burgerregte-organisasies in Suid-Afrika. AfriForum het ’n aktiewe ledetal van meer as 170 000 in 2016 gehad en teen Oktober 2018 meer as 215 000 lede.  


</doc>
<doc id="110209" url="https://af.wikipedia.org/wiki?curid=110209" title="Uwe Jens Lornsen">
Uwe Jens Lornsen

Uwe Jens Lornsen (* 18 November 1793 in Keitum op die eiland Sylt; † 12 Februarie 1838 in Collonge-Bellerive, Meer van Genève, Switserland) was 'n Duitse regsgeleerde en amptenaar in diens van die Deense regering. Met sy werk oor die grondwetlike bedeling van Sleeswyk-Holstein, "Ueber das Verfassungswerk in Schleswigholstein", het hy 'n kampvegter vir 'n verenigde en onafhanklike Sleeswyk-Holstein geword. Belangriker nog was sy voorstelle vir omvattende administratiewe hervormings in Denemark, 'n staat waarin die ekonomiese en maatskaplike vooruitgang in Lornsen se leeftyd nog deur hopeloos verouderde strukture belemmer is. 

Uiteindelik kon Lornsen met sy kritiek op die bestaande staatsbestel vernuwende prosesse aan die gang sit wat tot hervormings gelei het. Hulle het egter taamlik laat gekom en kon die strewe na nasionale eenheid in etnies en taalkundig gebaseerde entiteite nie meer stuit nie.

Lornsen is in 'n bekende familie van seevaarders op die Noord-Friese eiland Sylt gebore. Sy vader, Jürgen Jens Lornsen (1756–1843), was kaptein en raadslid op Sylt. Uwe Jens Lornsen, die derde en enigste seun wat sy babajare oorleef het, sou in die voetspore van sy vader gevolg het, maar die uitbreek van die seeoorlog tussen die Verenigde Koninkryk en Denemarke, en die Britse seeblokkade, wat uit die militêre konflik tussen die Verenigde Koninkryk en die Napoleontiese Frankryk voortgespruit en tot 1814 voortgeduur het, het hom laat omswaai. Pleks van 'n loopbaan as seekaptein het hy vanaf 1811 'n skoolopleiding in Tondern (Tønder) en by die Domskool in Sleeswyk gevolg en daarna, vanaf 1816, aan die Universiteit van Kiel en die Universiteit van Jena (vanaf 1818/19) in regte studeer.

In Kiel het hy kennis gemaak met professor Nikolaus Falck (1784–1850). Falck, wat net soos Lornsen in 'n Noord-Friese kapteinsgesin gebore is, het Lornsen se belangstelling vir die stigting van 'n Friese historiese vereniging gewek. Vaderlandse geskiedenis was vir Lornsen veral dié van sy eie geboortestreek, Friesland.

Gedurende sy studentetyd in Kiel het Lornsen in 1816 by die patriotiese studenteverenigings "Alte Kieler Burschenschaft" en "Burschenschaft Teutonia zu Kiel" aangesluit. In Jena was hy een van die leiers van die "Urburschenschaft", 'n patrioties gesinde studentevereniging wat hom vir die daarstelling van 'n nasionale studentebond (pleks van die bestaande verenigings wat volgens deelstate georganiseer was) en die politieke samesmelting van alle onafhanklike Duitse deelstate in 'n verenigde Duitsland beywer het. 'n Tyd lank was Lornsen só gaande oor die gedagtes van vryheid en menslikheid dat hy selfs van voorneme was om aktief aan die vryheidstryd in Haïti en Griekeland deel te neem - 'n plan wat sy vader as "romanagtig" bestempel het en nog betyds kon verydel.

Ná die "Urburschenschafter" Karl Ludwig Sand se polities gemotiveerde moord op die Duitse skrywer, geheime Russiese konsul en antirewolusionêr August von Kotzebue in 1819 en die daaropvolgende Besluite van Karlsbad, waarin die leidende Duitse deelstate ooreengekom het om alle liberale en nasionale bewegings te stuit, is Lornsen deur die geheime polisie dopgehou. In Jena is sy politieke gedagtes grootliks beïnvloed deur die filosofiese werke van Johann Gottlieb Fichte.

In Oktober 1820 het Lornsen sy juristiese staatseksamen in Kiel afgelê en was vir 'n kort tydperk as advokaat by die geregshof in Oldesloe werksaam. Daarna het hy as amptenaar tot die Deense regering se Kanselary vir Sleeswyk, Holstein en Lauenburg (dikwels ook Duitse Kanselary genoem) in Kopenhagen toegetree - 'n pos wat hy agt jaar lank sou beklee.

Reeds in die laat 18de eeu het die lewe van mense in Europa as gevolg van twee gebeurtenisse ingrypend verander. In die geesteswêreld het die verligting 'n nuwe tydperk van wetenskaplike en rasionele wêreldbeskouing ingelui, terwyl die bestaande maatskaplike en politieke orde van die absolutistiese staatsbestel met sy streng rangorde en klassestelsel deur die massiewe omwenteling gedurende die Franse Rewolusie omvergewerp is.

Al het dié gebeure elders afgespeel, het hulle nogtans ook die lewens van mense in die noorde van Europa geraak. Mense het begin verder kyk as hul onmiddellike omgewing en leefwêreld, het toegang gekry tot nuus en goedere uit verderaf geleë gebiede, terwyl hul tradisionele landelike samelewing met eenvoudige koöperatiewe, wat as veldgemeenskappe georganiseer was, geleidelik vervang is deur nuwe konsepte soos die privaat besit van landbougrond, mededinging en 'n winsgedrewe ekonomie.

Binne dié konteks het mense nuwe organisasievorme vir hul samelewing probeer vind - 'n proses wat sy politieke uitdrukking in die nuwe ideaal van nasiebou gevind, die vorming van etnies-gebaseerde nasionale state. Hierdie nuwe samelewings is gegrond op 'n gelykvormige administratiewe en regstelsel, maar ook op 'n taalgemeenskap - 'n konsep wat voorheen net 'n ondergeskikte rol gespeel het.

Dié maatskaplike, ekonomiese en staatkundige prosesse het in 1830 'n nuwe hoogtepunt bereik. In Frankryk het die Julirewolusie van dié jaar die weg gebaan vir die troonbestyging van 'n sogenaamde "burgerkoning", Vlaandere en Wallonië het weggebreek van die Nederlandse Koninkryk om 'n selfstandige staat België te vorm, en in heel Europa het politieke opstande losgebars.

Op 10 Oktober 1830 is Lornsen volgens eie wens as landdros ("Landvogt") op die eiland Sylt benoem - 'n keuse wat teen die wil van sy vader ingegaan het. Lornsen het belanggestel in 'n rustige omgewing waar hy kon voortgaan met sy wetenskaplike werk wat as voorbereiding sou dien vir 'n skrywersloopbaan

Tydens sy reis op 'n posstoomskip vanuit Kopenhagen na die eiland het hy op 19 Oktober in Kiel aangekom en kennis gemaak met plaaslike openbare persoonlikhede. Belangriker nog was sy ontmoeting met vriende wat aan die plaaslike Christian-Albrecht-universiteit verbonde was. Nog in Kiel het hy op 1 November sy politieke skrif "Ueber das Verfassungswerk in Schleswigholstein" gepubliseer wat oornag in twee drukkerye gedruk is en waarin hy vir 'n omvattende herstrukturering van bestaande politieke strukture gepleit het. Dié publikasie het in die nasleep van die Julirewolusie van dieselfde jaar verskyn, 'n politieke gebeurtenis wat skokgolwe deur Europa se heersende kringe gestuur het.

Die weglating van die koppelteken tussen die Deense Sleeswyk en die Duitse Holstein was meer as 'n blote afwyking van spelreëls. Dit moes deur heersende Deense kringe reeds as 'n politieke standpunt en program verstaan word, en is later, in 'n veranderde politieke konteks, afwykend van die oorspronklike bedoeling geïnterpreteer aangesien die vereniging van Sleeswyk en Holstein deur patrioties gesinde Duitse kringe as een van die sleutels tot die nasionale vereniging van Duitse deelstate beskou is. 9 000 eksemplare van die skrif is versprei. 

Terwyl Lornsen homself as 'n kampvegter vir 'n verenigde Sleeswyk-Holstein beskou het wat as 'n selfregerende land binne die Deense koninkryk sou bestaan, met gemeenskaplike "koning en vyand", het hy hom nie ten gunste van die vereniging van Sleeswyk-Holstein met Pruise uitgespreek nie soos dit in 1864 voltrek is, nog het hy in gedagte gehou dat die noorde van Sleeswyk oorwegend Deenssprekend was.

Volgens die Duitse geskiedkundige Alexa Geisthövel, 'n deskundige oor 19de en 20ste eeuse Duitse geskiedenis, het die Sleeswyk-Holstein-kwessie met die publikasie van Lornsen se skrif voor 'n waterskeiding gekom. Dit is skielik aan openbare debatvoering onderwerp, en tot en met 1852 is byna 300 monografieë daaraan gewy, al het plaaslike inwoners, veral dié van groter stede soos Kiel en Flensburg, anders as wat Lornsen gehoop het, nie begin om op groot skaal petisies aan die stadsrade in te handig wat hulle op hul beurt aan die Deense owerheid in Kopenhagen sou wend. In Kiel is Lornsen se petisie deur 271 burgers geteken. Die verwagte politieke omwenteling het sommer nie plaasgevind nie. Lornsen se eise is deur die Kielse burgemeester afgestempel as iets wat voortgespruit het uit die gedagtewêreld van 'n onryp jong man. Die stadsraad het vervolgens geweier om die petisie in Kopenhagen in te handig. Dieselfde het in Flensburg gebeur. Die akademiese wêreld was verdeeld oor die skrif. Patriotiese studente het dit verwelkom, maar sowel Nikolas Falck asook Christian Paulsen, professor in staatsreg, het dit skepties beoordeel of selfs verwerp. Nogtans het baie mense dit in hande gekry, en 'n politieke debat het begin - iets wat in Kopenhagen aandag getrek en min aanklank gevind het.

In 1832 het die Kielse professor Christian Paulsen met sy publikasie "Ueber Volksthümlichkeit und Staatsrecht des Herzogthums Schleswig nebst Blicken auf den ganzen dänischen Staat", waarin hy kwessies aangaande die etniese groepe, staatsreg en status van die hertogdom Holstein binne die Deense staatsverband aangespreek het, repliek gelewer op Lornsen se skrif. Paulsen het hom vir die beskerming van Deens in Sleeswyk uitgespreek en net soos Lornsen aangedring op die modernisering van die absolutistiese staat. Dit was die begin van die stryd tussen Deens- en Duitssprekendes in Sleeswyk.

Lornsen kon nog sy nuwe pos en verpligtinge op Sylt opneem, maar is enkele dae later, op 23 November 1830, op bevel van die Deense koning Frederik IV in hegtenis geneem nadat hy daar voortgegaan het met sy politieke stryd. Teenoor 'n amptenaar in Tønder het Lornsen sy politieke standpunte passievol verdedig en verklaar dat hy nie sou rus nie en dit as sy plig sou beskou om sy landgenote in te lig. Op 31 Mei 1831 is hy van sy amp onthef en tot een jaar tronkstraf gevonnis wat hy aanvanklik, in 1831/32, in Kiel en vervolgens in Rendsburg gedien het. Dié straf kon onder die heersende omstandighede nog as minder swaar bestempel word. Nog in 1820 is die politikus Jacob Jacobsen Dampe, wat hom openlik ten gunste van 'n meer liberale grondwet in Denemarke uitgespreek het, weens hoogverraad aangekla en die doodstraf opgelê. Later is dié vonnis verander na 'n langtermyn-gevangenisstraf van twintig jaar.

Lornsen se politieke visioen vir die hertogdomme Sleeswyk en Holstein was dié van 'n bloeiende en mededingende samelewing pleks van die absolutistiese bewind wat enige maatskaplike en ekonomiese vooruitgang belemmer het. Al het hy vir 'n hoë graad van selfregering gepleit, het hy nooit geëis dat hulle onafhanklik van die Koninkryk Denemarke sou bestaan nie, soos dit later deur nasionalistiese kringe in die Duitse Ryk aan hom toegeskryf is. 

Sy politieke visie was dié van 'n federale dubbelstaat met net een gemeenskaplike "koning en vyand" - net buitelandse, verdedigings- en sekere finansiële belange sou deur die sentrale regering in Kopenhagen waargeneem word. Vir die voorgestelde land "Schleswigholstein" het Lornsen 'n verteenwoordigende grondwetlike bestel met 'n tweekamerparlement volgens die voorbeeld van Noorweë geëis waarin afgevaardigdes die wetgewende gesag sou uitoefen - met 'n absolute vetoreg vir die Deense koning.

Vanuit die huidige perspektief kan Lornsen se wetgewende liggaam met sy ingewikkelde prosedures allesbehalwe demokraties genoem word aangesien die stemreg volgens hom nog aan besit en maatskaplike status gekoppel sou wees. In vergelyking met die destydse absolute koninklike gesag sou dit egter noemenswaardige vooruitgang op politieke gebied beteken het.

Naas sy staatsregtelike opleiding het Lornsen hom ook bekwaam op die gebied van administrasie en administratiewe reg. So het hy sy werk oor grondwetlike kwessies, die "Verfassungswerk", met beginsels vir 'n nuwe administratiewe stelsel begin. Hier het hy besondere aandag geskenk aan die skeiding van administrasie en regspraak asook transparente finansiële strukture, kontrole en beheer en sodoende ook die knellendste vraagstuk in die destydse Deense staatsbestel aangespreek - sy hopeloos verouderde instellings wat in Europa nie meer mededingend was nie - en bowendien 'n remskoen aan sy ekonomiese prestasie wat die skepping van welvaart onmoontlik gemaak het.

Terwyl hy reeds met 'n groot skuldlas gesit het, het Lornsen in 1833 na Rio de Janeiro vertrek om daar genesing vir 'n vermeende siekte te soek. Terselfdertyd het hy hom met sy reis aan die politieke vervolging onttrek waaraan demagoge in Europese lande met reaksionêre bewindhebbers blootgestel was.

In Rio de Janeiro het hy - met die steun van sy Kielse vriend Franz Hermann Hegewisch - allerhande mediese kure en behandelings probeer vir 'n siekte waaraan hy volgens eie oortuiging gely het, maar wat deur geen geneeskundige gediagnoseer of bepaal kon word nie. Gedurende sy Brasiliaanse ballingskap het hy 'n nuwe werk, "Die Unions-Verfassung Dänemarks und Schleswig-Holsteins", geskryf wat sy juristies-historiese nalatenskap sou word en deur Wilhelm Beseler in 1841 postuum gepubliseer is. 

In 1837 het Lornsen na Europa teruggekeer toe sy suster Erkel - die enigste wat volwasse ouderdom bereik het - ernstig siek geraak het. Dié slegte nuus het Lornsen se psigiese ewewig verder versteur. Hy is deur vae, maar hewige skuldgevoelens geteister en het vasgeklou aan die waanidee dat hy aan 'n hoogs aansteeklike siekte sou ly. Toe hy in Genève die nuus van Erkel se selfmoord ontvang het, het hy sy oorspronklike plan om na Sylt terug te keer gestaak. 'n Laaste poging om deur 'n mediese behandeling by die Geneefse homeopaat Charles Pêchier van sy kwale genees te word was vergeefs. Lornsen het sy siekte steeds as ongeneesbaar en aansteeklik en homself as 'n bedreiging vir sy medemense beskou. Ná die voltooiing van sy hoofwerk het Lornsen sy eie lewe by die Meer van Genève geneem. Naby Kiel is 'n gedenkteken vir Lornsen op die begraafplaas "Parkfriedhof Eichhof" opgerig.

Historici is nie eens oor die oorsaak van Lornsen se sielkundige kwale nie. Sommige neem aan dat hy aan 'n bipolêre gemoedsteuring gely het, terwyl Silke von Bremen Lornsen se sieklike geestestoestand as hipochondrie interpreteer.

Sy werke, sy ballingskap en sy tragiese dood het van Lornsen 'n geheimsinnige karakter en 'n simboliese figuur van die Sleeswyk-Holsteinse beweging gemaak. Hy was een van die eerstes wat van die Sleeswyk-kwessie 'n onderwerp van openbare debatvoering gemaak het. Later het die gedagte ontstaan dat die sleutel tot die nasionale eenheid van Duitsland juis in Sleeswyk-Holstein sou lê - 'n oortuiging wat vir die Duitse rykskanselier Otto von Bismarck die aanleiding tot die Deens-Duitse Oorlog van 1864 gegee het.

Ter ere van Lornsen is in 1878 in Rendsburg 'n monument opgerig waarop na hom as die "eerste martelaar vir die Sleeswyk-Holsteinse saak" verwys word, al kan sy afsterwe nie aan politieke vervolging toegeskryf word nie. Die "Heimatmuseum" in Keitum op Sylt het 'n eie afdeling aan die lewe en werk van Lornsen gewy, terwyl in Westerland 'n pad na hom genoem is ("Lornsenweg"). Ook op die vasteland van die huidige Noord-Duitse deelstaat Sleeswyk-Holstein herinner talle nedersettings met die straatnaam "Lornsenstraße" aan die kampvegter vir die eenheid van Sleeswyk-Holstein, onder meer in Bad Segeberg, Bredstedt, Eckernförde, Elmshorn, Flensburg, Heide, Husum, Kellinghusen, Kiel, Neumünster, Niebüll, Quickborn, Rendsburg, Schenefeld en Süderbrarup.

In Hamburg se stadsdeel Altona, wat gedurende Lornsen se leeftyd onder Deense bewind gestaan het, dra 'n straat en 'n plein sy naam, net soos een van die gimnasiums (hoërskole) in Schleswig. Die hoogste punt op die eiland Sylt - die Uwe-duin in Kampen - is eweneens na hom vernoem.

Die water- en skeepvaartkantoor te Tönning het sedert 1937 drie skepe "Uwe Jens Lornsen" gedoop. Die huidige skip, wat sy naam dra, is 'n opmetingskip wat op 30 Maart 1999 in bedryf gestel is en sy tuishawe in Tönning het.



</doc>
<doc id="110219" url="https://af.wikipedia.org/wiki?curid=110219" title="56 v.C.">
56 v.C.



</doc>
<doc id="110221" url="https://af.wikipedia.org/wiki?curid=110221" title="DASO">
DASO

DASO (Engels: Democratic Alliance Student Organisation) is die studente-organisasie van die Demokratiese Alliansie van Suid-Afrika. 

Die organisasie neem deel aan verkiesings van die Verteenwoordigende Studenterade van Suid-Afrikaanse universiteite.

In Mei 2015 het DASO verrassend met 52,5 % van die stemme die verkiesings van die Universiteit van Fort Hare gewen, wat baie sterk bande met die ANC het. Dit was nog 20,5 % in 2014. 


</doc>
<doc id="110225" url="https://af.wikipedia.org/wiki?curid=110225" title="Rowan Atkinson">
Rowan Atkinson

Rowan Atkinson (gebore 6 Januarie 1955) is 'n Britse akteur, skrywer en komediant wat in talle TV-programme en rolprente verskyn. Hy is veral bekend as die hoofkarakter in die TV-program "Blackadder" en vir sy vertolking van die karakter "Mr Bean". Die koerant "The Guardian" het hom as een van die 50 snaaksste akteurs in Britse komedie gelys, en in 2005 haal hy die lys van grootste 50 komediante ooit in 'n meningspeiling deur mede-komediante.

Rowan Sebastian Atkinson is op 6 Januarie 1955 in Consett in Durham in die Verenigde Koninkryk gebore. Hy is die jongste van die vier kinders van Eric Atkinson ('n boer) en Ella May, en is tuis onderrig. Atkinson studeer elektroniese ingenieurswese aan die Universiteit van Newcastle en behaal daarna 'n meestersgraad aan die Queen's College van die Universiteit van Oxford.

Atkinson begin sy loopbaan as komediant tydens die "Edinburgh Festival". Daarna toer hy met sy eenmanvertoning deur die land. Hierdie vertoning is vir televisie verfilm en is steeds gewild op DVD.

Sy eerste TV-reeks was "Not the Nine O'Clock News". Die sukses van hierdie reeks verskaf aan hom die hoofrol in die "Blackadder"-reeks. Hierdie reeks was uiters gewild en drie opvolgreekse asook enkele afgeleide werke is gebeeldsend. Ná Blackadder kom Atkinson met sy bekendste skepping, "Mr. Bean", vorendag.

Atkinson het in 2012 tydens 'n onderhoud gesê dat hy moeg is vir Mr. Bean. Hy is te oud om sulke kinderagtige dinge te doen en sal nie vinnig (of selfs nooit) weer die rol vertolk nie. Sy laaste optrede as "Mr. Bean" was tydens die Olimpiese Somerspele 2012 in Londen.



</doc>
<doc id="110226" url="https://af.wikipedia.org/wiki?curid=110226" title="Nar-coris">
Nar-coris

Die Nar-coris ("Coris aygula") is 'n vis wat voorkom in die Stille Oseaan, die Indiese Oseaan, die Oman en aan die ooskus van Afrika suidwaarts tot by by die suide van KwaZulu-Natal. In Engels staan die vis bekend as die "Clown coris".

Die vis word tot 70 cm lank. Die vis ondergaan kleur variasies veral tussen groei fases. Die onvolwasse vissie se lyf is wit aan die voorkant en liggrys aan die agterkant met twee groot, halfsirkel oranje kolle op die rug met 'n swartkol met 'n witrand kol bo elke oranje kol op die dorsale vin. Die volwasse wyfies het wit kruis wat die ligte voorkant van die lyf met die donkergrys agterkant skei. Volwasse mannetjies ontwikkel ook 'n groot knop op die voorkop en is donker blou-groen met een of twee groen kruise op die lyf.

Hulle leef in rots kus areas en aflandige koraal- en rotsriwwe in water wat 1 tot 50m diep is. Hulle verkies sanderige areas in die riwwe. Die onvolwasse visse word ook in tussengety poele gevind. Die visse is alleenlopers en begraaf hulle self wanneer gevaar dreig. Hulle vreet hardedop ongewerweldes.





</doc>
<doc id="110227" url="https://af.wikipedia.org/wiki?curid=110227" title="Aston Villa">
Aston Villa

Aston Villa is 'n Britse sokkerklub in Witton, Birmingham. Die klub is in 1874 opgerig en was in 1888 een van die stigters van die "Football League". Hulle aartsvyande is die "Birmingham City"-sokkerklub, wat in dieselfde stad geleë is. Aston Villa se tuisveld is Villa Park, wat sitplek aan 42 640 toeskouers bied.



</doc>
<doc id="110229" url="https://af.wikipedia.org/wiki?curid=110229" title="Elna Crouse">
Elna Crouse

Elna Crouse is ’n Suid-Afrikaanse skrywer en is op 30 Julie 1951 in Port Elizabeth gebore.

Sy bring die grootste deel van haar skoolloopbaan op Vryburg deur en matrikuleer daarna aan die Hoërskool Voortrekker in Boksburg. Daarna studeer sy aan die Universiteit van Pretoria, waar sy in 1972 'n B.A.-graad in tale met sielkunde as ekstra hoofvak behaal en in 1973 die H.N.O.D. Diploma in buitengewone onderwys. Sy hou daarna skool by die Transoranje Skool vir Dowes en voltooi die B.A. Honneursgraad in sielkunde met deeltydse studie aan die Universiteit van Pretoria in 1975. Daarna werk sy as skoolsielkundige by die inspektoraat van nasionale opvoeding. Sy trou in 1977 met die beeldhouer Tienie Pritchard en verlaat die formele sektor om tuisteskepper te word. Hulle bly in Hartbeespoort en het 'n dogter, Milla. Vanaf 1997–2001 aanvaar sy weer betrekkings as sielkundige berader en menslikeehulpbronbestuurder.Die skrywers Reinet Nagtegaal en Henk Crouse is haar sussie en boetie en haar oudste suster is Marianne.

Sy publiseer kortverhale in tydskrifte, waarna sy met die kortverhaalbundel " 'n Moeg hond onder die bed" debuteer. Hierin skryf sy hoofsaaklik oor verhoudings en mense wat voor 'n keuse te staan kom. Verskeie temas word aangeraak. 'n Vrou ondergaan 'n mastektomie en is dan afhanklik van haar man se ondersteuning. 'n Kind oorreed 'n ou hengelaar om nader aan sy seun te kom en 'n vrou gee 'n geskenk aan haar ma in die vorm van 'n liedjie wat sy op die klavier speel. Die titelverhaal is na aanleiding van die man en vrou wie se seks die dogtertjie wakkermaak, wat dan sê dat sy "'n moeg hond" onder die bed hoor.

Sy skryf ook gedigte, wat in "Gestaltes van 'n dogter: In konfigurasie" gebundel word. Die gedigte vertel die verhaal van die werklike verkragtings van 'n ma en haar dogter en die gevolge daarvan, met die ma as die spreker. Die Griekse mite van Persephone word ook gebruik as agtergrond. Die god van die onderwêreld, Hades, ontvoer vir Persephone en haar ma, Demeter, wat godin van die aarde se vrugbaarheid is, treur só dat die hele wêreld in rou gedompel word. Die oppergod Zeus gryp in en so vertoef Persephone vir ses maande in die onderwêreld by Hades en vir ses maande by haar ma, wat dan ook die begin van ons vier seisoene is. Die ervarings van die spreker en haar dogter laat hulle voor die hekke van die hel omdraai, wat hierdie mite toepaslik maak op die gedigte.




</doc>
<doc id="110230" url="https://af.wikipedia.org/wiki?curid=110230" title="Ludwig Feuerbach">
Ludwig Feuerbach

Ludwig Andreas Feuerbach (Landshut, 28 Julie 1804 – Rechenberg-Neurenberg, 13 September 1872) was 'n Duitse filosoof.

Ludwig Feuerbach was 'n filosoof wat homself ten doel gestel het om die mens weer in materiële denke te vestig. Hy is ook die grondlegger van die moderne sekulêre denke. Op die gebied van godsdiensfilosofie kom hy met twee opvattings voorendag:

Feuerbach sien religie as slegs 'n bevrediging van 'n verlange van die mens. Hy beskou religie as 'n kompensasie vir beperktheid en eindigheid. Godsdiens is volgens Feuerbach niks meer as 'n illusie nie. Hy pleit vir 'n beskawing wat nié gebaseer is op religie nie maar op die natuurwetenskap.

'n Belangrike werk van Feuerbach is "Gedanken über Tod und Unsterblichkeit". Hierin stel hy dat die geloof in onsterflikheid – soos dit in die westerse godsgeloof voorkom – slegs 'n gedagte is van die mens waaruit dit blyk dat dié sy subjektiewe vermoëns oorskat. Hiermee vestig Feuerbach 'n basis vir 'n gedagte binne die eksistensialisme dat die mens van homself/haarself afhanklik is.

In sy boek "Das Wesen des Christentums" (oorspronklike spelling: "Das Wesen des Christenthums") (1841) betoog hy, nogmaals, dat die idee van die opperwese nie meer is as die projeksie na buite toe van sy/haar innerlike natuur. Dit het 'n sterk invloed op die denke van Karl Marx gehad, veral waar dit oor die vervreemdingsteorie aangaan, en ook op Joseph Dietzgen en Max Stirner.Feuerbach stel, in navolging van die Franse dokter La Mettrie 'n eeu vroeër, dat die menslike organisme nie 'n hoër wese soos die siel vereis nie.

Feuerbach het 'n materialistiese vertrekpunt maar word desondanks deur Marx, die grondlegger van historiese materialisme en historiese determinisme, in sy "Stellingen over Feuerbach" op hierdie punt hewig gekritiseer, omdat Feuerbach volgens hom nie die politieke gevolge van sy werk insien nie.

Feuerbach maak deel uit van die linkse-hegeliane. Hulle was jong Duitse intellektuele wat weliswaar die dialektiek van Hegel waardeer, maar sy idealisme en metafisika breedvoering kritiseer. Ook Feuerbach lewer kritiek teenoor Hegel se godsdiensideaal. Hegel skryf dat God van homself vervreemd raak toe Hy die mens skep. Feuerbach draai die bewering om. Hy skryf dat die mens van homself/haarself vervreemd raak toe hy/sy God skep. Hy beweer selfs dat die geloof in God en die heilige familie die oorsaak van alle disharmonie op aarde is.

Hy gebruik die hegeliaanse dialektiek vir die redenasie. Hy beskou die hemelse en harmonieuse familie as die tese. Die aardse en ontwrigte familie as die antitese. Ten slotte vorm dit die aardse harmonieuse familie as sintese, deur die hemelse familie en ook God te vergeet. Deur te besef dat harmonie wel op aarde moontlik is, verdwyn die ontwrigting vanself.

Hierdie stelling word deur Karl Marx, wie vir Feuerbach aanvanklik bewonder, as 'n utopie beskou. Buitendien beskuldig Marx Feuerbach van kripo-idealisme. Want volgens Marx was die filosofie van Feuerbach geensins materialisties nie, maar nog altyd idealisties. Volgens Marx beskou Feuerbach die mens as 'n abstrakte, statiese en eensame wese, want hy hou nie rekening met die geskiedenis en die klasseposisie van mense nie. Feuerbach beweer dat die mens sy Gode geskep het om liefde met almag saam te voeg, terwyl Marx beweer dat die mens sy God geskep het as gevolg van onderdrukking. Marx dink dat religie sou verdwyn deur kollektiewe klassestryd en die rewolusie, terwyl Feuerbach vind dat elke individu sy geluk moes soek in die werklike wêreld en nie in 'n goddelike surrogaat nie.

Volgens Feuerbach is die siel of gees nou verbind met die liggaam en dus nie 'n ander hoër wese nie. Netso is daar geen God agter die natuur nie volgens Feuerbach. Die sielkunde is daarby gerig op subjektiewe ervarings, kortom die innerlik beleefde sielslewe. Die geestelike is dus eindelik 'n illusie wat voortspruit uit 'n subjektiewe waarneming. Objektief gesien is die siel die produk van die ingewikkelde werking van die brein, wat die onderwerp is van die fisiologie.



</doc>
<doc id="110232" url="https://af.wikipedia.org/wiki?curid=110232" title="Henk Crouse">
Henk Crouse

Johannes Hendrik Crouse is 'n Suid-Afrikaanse skrywer en is op 14 Julie 1957 in Port Elizabeth gebore as enigste seun in 'n gesin van vier kinders.

Die skrywers Reinet Nagtegaal en Elna Crouse is sy susters en sy oudste suster is Marianne. Hy word groot en gaan skool op Vryburg, hoewel die gesin vir twee jaar na Boksburg verhuis het toe sy pa daarheen verplaas is. In 1975 matrikuleer hy aan die Hoërskool Vryburg. Dan studeer hy vanaf 1976 verder aan die Universiteit van Pretoria, waar hy die B.A.-graad en LL.B.-graad verwerf en hom as regsgeleerde kwalifiseer. Sy liefde vir Afrikaans maak dat hy dit as een van sy hoofvakke neem, al is dit nie 'n vereiste vir die graad nie. Sy verpligte militêre diensplig doen hy as 'n regsoffisier in die Lugmag. Na diensplig praktiseer hy as prokureur, maar verlaat die praktyk op dertigjarige ouderdom vir 'n loopbaan in die beleggings bankwese. Hy word dan in Johannesburg hoof van die regsafdeling van die internasionale HSBC Bank. In die vroeë tagtigerjare is hy getroud met Lydia, een van sy kollegas in die regspraktyk. Hulle het twee dogters(Kristi en Cara) en bly in Johannesburg. Beide dogters bekwaam hulle, net soos hulle ouers, in die regte.

Van kleins af is hy lief vir skryf. Op skool skryf hy 'n opstel oor die onderwerp “"Mense wat toustaan"”, waarin 'n prostituut en predikant voor Petrus toustaan om verhoor te word en uit te vind of hulle hemel toe gaan. In sy verhaal gaan die prostituut eerder as die predikant hemel toe, wat vir so 'n opskudding op sy tuisdorp, Vryburg, sorg dat hy amper nie deur sy kerk aangeneem word nie. Hy skryf die roman “Man op die dak” wat die probleme van 'n disfunksionele, welaf stads gesin behandel. Die pa (Chris Malherbe) is in sy middeljare behep met sy voorkoms en het 'n impotensie-probleem wat hy met die hulp van geselskap meisies probeer oplos. Sy lewensuitkyk verskil hemelsbreed van sy vrou, die hipergelowige Susan, wat sin probeer kry in haar godsdiens belewing. Hulle negentienjarige student-dogter, Leana, het 'n dwelm- en selfmutilasie-probleem. Sy raak betrokke by die Wiccabeweging, wat 'n ou geloof is waarin vroue as goeie hekse op stads dakke bymekaarkom. Chris se verhaal word afgewissel met insidente uit sy verlede, waaruit dit blyk dat hy probeer vergoed vir die foute wat sy pa in sy opvoeding gemaak het, maar weens sy eie tekortkominge steeds sleg te kort skiet as vader. Eindelik handel die roman minder oor die opspraakwekkende gebeure en dinge wat die gesin oorkom, as oor die sielkundige impak daarvan op die karakters. “"Man op die dak"” is in 2006 op die kortlys vir die Eugène Marais-prys.




</doc>
<doc id="110235" url="https://af.wikipedia.org/wiki?curid=110235" title="Eugene Beukes">
Eugene Beukes

Eugène Beukes is ’n Suid-Afrikaanse skrywer en is in Kaapstad gebore.

Hy word groot op Worcester, waar hy sy skoolopleiding ontvang. Na skool studeer hy verder aan die Universiteit van die Wes-Kaap. Vanaf 1988 tot 1996 is hy predikant van die Verenigende Gereformeerde Kerk in Malmesbury en vanaf November 1996 bedien hy die gemeente Riverlands. Van 1996 tot 1998 dien hy op die bestuur van die Afrikaanse Skrywersvereniging en vanaf 1997 tot 2000 is hy as projekleier betrokke by die Weskus Slypskool vir voornemende skrywers.

Hy debuteer as digter in 1995 in die versamelbundel “"Ons kom van ver af"” saam met vier predikant-kollegas. In dieselfde jaar word 'n gedig van hom opgeneem in die Nederlands-Vlaamse tematiese versebundel “"Vrede sluiten is wegen openen"”. Van sy gedigte is ook opgeneem in die versamelbundels “"Poskaarte"”, “"Nuwe Afrikaans sonder grense vir Graad 12"” en “"Metafore vir herlewing"”, laasgenoemde saamgestel deur die Afrikaanse Skrywersvereniging.



</doc>
<doc id="110236" url="https://af.wikipedia.org/wiki?curid=110236" title="Lalie Beukes">
Lalie Beukes

Johanna Maria Petronella Magrieta (Lalie) Beukes (* 7 Augustus 1916, † 8 Mei 2009) was ’n Suid-Afrikaanse skrywer en is op die plaas Stukkenddam naby Keimoes in die Benede Oranje gebore.

Haar ouers was Lukas Daniel Beukes en Johanna Petronella Theron, en die bekende dramaturg Gerhard Beukes een van haar broers. Sy studeer vir kleuteronderwys aan die Stellenbosch Kollege en gee daarna onderwys by Lindeshof in Caledon. Hierna is sy vir ongeveer elf jaar lank betrokke by die Oudtshoorn Girls High School, waar sy in die Montaguhuis ingewoon het. Teen die einde van 1954 aanvaar sy 'n pos aan Sentraal Laerskool in Bloemfontein. In 1957 gaan sy na Londen, waar sy as onderwyser verskeie aflosposte beklee. In Januarie 1958 keer sy terug na Bloemfontein en 'n pos by Sentraal Laerskool, waar sy later aangestel word as 'n departementshoof. Vir baie jare is sy sekretaresse van die OVS-Kunsvereniging. 

Sy was 'n ywerige byeboer en bergklimmer, het pottebakkerswerk gedoen en skilderklasse by Vader Frans Claerhout geneem. Sy is op 8 Mei 2009 in Bloemfontein oorlede.

Haar kindertoneelstuk in een bedryf, “"Sneeuwitjie en die sewe dwergies"”, is opgeneem in Gerhard J. Beukes se versamelbundel “"Spele vir die Jongspan"”. In hierdie stuk het sy die bekende Europese sprokie verwerk, om deur middel van fantasie die verhaal en boodskap aan kinders oor te dra. Sy het ook kinderversies vir jong kinders geskryf, soos “"Katjie Nelletjie"” en “"Sommer baie laf"”.



</doc>
<doc id="110243" url="https://af.wikipedia.org/wiki?curid=110243" title="Peter Snyders">
Peter Snyders

Peter James Snyders is ’n Suid-Afrikaanse skrywer en is op 14 November 1939 in Wynberg in Kaapstad gebore.

Nie een van sy ouers is geleerd nie – sy pa is 'n hout masjinis en sy ma is 'n tuisteskepper. Hy word groot in Wynberg en Athlone. In 1957 matrikuleer hy aan die Hoërskool Spes Bona in Athlone, waar S.V. Petersen skoolhoof was. As briljante leerling verwerf hy 'n beurs om hom aan die Universiteit van Kaapstad as dokter te bekwaam, maar hy moet dit van die hand wys om te gaan werk sodat hy kan help met die gesin se inkomste. Aanvanklik doen hy vir vier of vyf jaar kantoor werkies. Terwyl hy deeltyds B.Sc. (Chemie) studeer aan die Universiteit van Suid-Afrika (Unisa), aanvaar hy dan betrekkings as Senior Tegniese Chemikus by Mondi Board Mills, Ink ontwikkeling en Kwaliteitsbeheer Tegnikus by Coates Brothers, Assistent Produksiebestuurder by George Warman (Technical) Publications, Senior Waardeerder by API (nou Nampak) en Senior Chemikus, Kwaliteitsbeheer bestuurder en Produksielyn bestuurder by Chemserve Metal Sciences. Hy voltooi egter nie hierdie studies nie en skryf later weer in by Unisa en voltooi kursusse in Engels, Afrikaans-Nederlands en Musiekgeskiedenis. In 1989 verwerf hy sy B.A.-graad aan die Universiteit van Wes-Kaapland met Chemie, Letterkunde en Linguistiek as hoofvakke.

In 2002 skryf hy in vir 'n M.A.-graad in Skeppende Kunste aan die Universiteit van Kaapstad en van hierdie jaar af skryf hy voltyds. Vir "Die Burger" behartig hy 'n gereelde rubriek wat hy “"Kopstukke"” noem. Hy vestig hom in Greenhaven, Athlone in Kaapstad. Sy primêre taalgebruik is Kaaps en hy bestudeer verder ook Afrikaans, Engels, Nederlands, Duits, Xhosa en Khoi. Snyders studeer musiek by Merton Barrow en is ook 'n komponis wat gewilde liedjies in Engels en Afrikaans skryf, wat hy dan in Nederlands vertaal. Van hierdie liedjies is reeds deur twee plaaslike pop groepe opgeneem, waaronder die liedjie “"She loves you"” deur die popgroep Shaft. In 1970 behaal hy drie plekke in die top twintig met liedjies wat hy inskryf vir die internasionale Durban Song Festival. Hy het reeds meer as vierhonderd liedjies gekomponeer. In 1966 en weer in 1976 maak hy ook opnames wat op musiekplate uitgegee word.

Op die Kaapse Vlakte is hy baie betrokke by die gemeenskap deur amateur toneelspelers op te lei. Aanvanklik is hy lid van die Belhar Amateur Drama vereniging en stig dan die Unison Players in 1975, 'n teater vereniging wat aanvanklik in Athlone gebaseer is maar later verhuis na Mitchells Plein. Hierdie groep voer talle van sy dramas op. Hy is lid van die Suid-Afrikaanse Akademie vir Wetenskap en Kuns, die Afrikaanse Skrywersvereniging (en voor dit die Afrikaanse Skrywersgilde), die Suid-Afrikaanse Draaiboekskrywersvereniging en die ANV Vereniging vir Taal en Kultuur. Hy tree gereeld op by onder andere die Volks ruimte, die Klein Karoo Nasionale Kunstefees op Oudtshoorn en die Woordfees op Stellenbosch, waar hy van sy gedigte voorlees. In 2003 lewer hy by die derde Swart Afrikaanse Skrywersimposium aan die Universiteit van die Wes-Kaap 'n referaat oor Kaaps.

Op skool begin hy skryf omdat hulle 'n stukkie koek gekry het as hulle iets kon voordra en opvoer, en vir 'n arm kind was die koek 'n groot motivering. Hy skryf ook briewe, want 'n sekere koerant het briefskrywers betaal as hulle briewe gepubliseer word. Op sestien word sy eerste kortverhaal gepubliseer. Aanvanklik is hierdie skryfwerk in Engels, totdat hy besluit om te skryf oor die mense wat hy ken en te skryf soos hulle praat. Hy raak bekend veral as skrywer van dramas en gedigte.

Sy dramas word eers bekend deur opvoerings daarvan op die Kaapse Vlakte, waar hy dit in die mense se huise opvoer om sodoende die gewone mens wat nie die geleentheid kry om toneel toe te gaan nie, ook te bereik. Daarna word dit onder andere op kunstefeeste en in die Nico Malan, Baxterteater, Volks ruimte (People’s Space), die Joseph Stone, die Breughel, Kunstekaap (Artscape) en die Kaapse Vlakte opgevoer. “Voor dit gebeur” word in 1975, 1977 en weer in 1978 opgevoer. Dit is 'n eenbedryf oor munisipale werkers wat 'n baba vind wat in 'n drein agtergelaat is. Hierdie drama word later verwerk en uitgebrei as “Die drein”, wat in 1988 by die Nico Malan-Arena opgevoer word. “Lied vir Lisa” is 'n eenbedryf wat in 1979 vir die eerste keer opgevoer word. Sy eerste vollengte-drama, “Elke ou storie” (later verwerk tot “"Political joke"”), word in Februarie 1979 op die Kaapse Vlakte en in Junie 1979 in die Volks ruimte opgevoer. Veral die drama “Lindie! Lindie!” is gewilde sitkamer teater. Hiervoor kry hy dan ook sy eie toneelgroep op die been, waarvoor hy skrywer, regisseur, sekretaris en skakelman is. Hy begin ook sy eie uitgewery, naamlik Unison. In 1983 word sy drama “Waak oor ons huis” (later herdoop na “Min genade”) bekroon met die prys vir die beste oorspronklike teks in die Departement van Binnelandse Sake se Toneelfees. Onder die titel “"Min genade"” word dit in 1988 ook in die Nico Malan se Arena-teater opgevoer. Hierdie drama het as tema die gedwonge verskuiwings wat in terme van die Groepsgebiedewet in die sewentigerjare in Brackenfell uitgevoer is.

Sy eerste gepubliseerde drama is “Political joke” ('n verwerking van “"Elke ou storie"”), wat in 1986 op die kortlys is vir die toekenning van die Perskor-prys. In Antie Rosie se sjebien op die Kaapse Vlakte probeer Sammy om sy grap van vyf manne van verskillende rassegroepe wat om 'n tafel sit, aan die meer politiek bewuste Ralph te vertel. Die onderwyseres Sally is 'n soort koor in die agtergrond en daar is 'n toetrede elke nou en dan van Antie Rosie en haar ander klante. Sodra Sammy 'n karakter in sy “joke” wil voorstel, kap Ralph hom, want hy wil probeer om die verkeerde houdings en groepsverhoudinge wat aan ras benaminge knoop, stop te sit. So wissel die stuk van grap na erns, met die sjebien-agtergrond en die klante wat net in hulle normale kom en gaan skerp sosiale kommentaar lewer. Die driekamer-parlement van die apartheidsregering loop veral sterk deur. “Political joke 2” van 2000 het die subtitel “"Daai’s nou politiek"”, wat die titel was waaronder dit 'n eerste opvoering by die KKNK van 1999 beleef het. Sammy en Ralph is weer die hoofkarakters, waarin Sammy sy grap vertel wat hy in die eerste drama nooit klaargemaak het nie. Weereens kan hy nie die grap voltooi nie, want in die nuwe Suid-Afrika is dit ironies genoeg selfs moeiliker om polities korrek te wees. Die onverdraagsaamheid in ons nuwe bestel word baie duidelik uitgebeeld en die stuk slaag amper meer as maatskaplike en politieke dokument as drama.

Hy skryf ook Engelse dramas. “Violations” word in 1985 by die Baxter-teater in Kaapstad opgevoer, met die woonvertrek van twee vriendinne as plek waar die aksie plaasvind. Vicky is prakties en het ondervinding van inperking en ondervraging in Suid-Afrika, terwyl Libby 'n idealis is wat probeer om 'n toneelstuk oor inperkinge te skryf. Vicky stel 'n spel voor waar Libby 'n paar dae as eensame ingeperkte in die woonstel aangehou sal word, met Vicky as bewaarder. Libby het moeite om binne die beperkings van die spel te bly, terwyl Vicky aandring op realisme en baie aggressief word, selfs as dit gevoer word tot lesbiese omgang met Libby. Vir Libby word die spel al hoe meer ontnugterend. Die dramaturg bring op slim wyse die boodskap tuis dat hierdie slegs 'n spel was wat die twee deelnemers diep omgekrap het, maar hulle kon dit tog enige tyd staak. Hulle doen dit dan eindelik, wat weer dui op die onmoontlikheid om jou werklik in te dink in die omstandighede van iemand wat ingeperk is of wie se privaatheid aangetas word deur seksuele molestering in aanhouding. Nog 'n drama uit hierdie tyd is “The boys and the birds”, wat die tema van voorbehoedmiddels en aborsie behandel. Hy is medeskrywer van “The final sting of the dying wasp” saam met Geraldine Aron, Dermod Judge, Michael O’Brien, Russel Savadier en Jessica Sherman.

In 1976 skryf hy sy gedig “"Strandfontein"” in vir die My Poem-kompetisie. Die gedig is in Kaaps en omdat hy nie seker is in watter taal kategorie dit val nie, skryf hy dit in vir die kategorie Vreemde Tale. Hy ontvang eervolle vermelding vir sy poging en word die aand van die toekennings ook gevra om sy gedig voor te dra. Adam Small vra hom vir meer gedigte en by die Afrikaanse Skrywersgilde beraad in Gordonsbaai in 1977 lees hy vyf van sy gedigte voor. Sy gedigte word aanvanklik gepubliseer in publikasies soos "Standpunte", "Contrast", "Spado", "Graffier", "Ensovoor"t, "Tydskrif vir Letterkunde", "Tollgate", "Bok", "Beeld" en "Die Burger", waarna hy saam met Etienne van Heerden, André le Roux du Toit (Koos Kombuis) en Daniel Hugo gedigte laat opneem in “Brekfis met vier”. In sy gedigte verwoord hy in Kaaps die ongeregtigheid, onregverdigheid en swaarkry wat primêr aan apartheid te wyte is. Na die verkryging van demokrasie verwoord hy steeds dieselfde temas van swaarkry en ongeregtigheid, maar met verbreding van die oorsake daarvan na die middelklas-bekommernisse van misdaad, korrupsie en dies meer.

“ 'n Ordinary mens” is sy debuut digbundel. Hierin haal hy grepe uit die lewe van die gewone bruin mens en maak gedigte daarvan in die Kaapse spreektaal. So is die hooftema letterlik die “ordinary” mens, wat van alle kante bedreig en verneder word, maar homself handhaaf teen die “hulle” en nie onder gekry kan word nie. Verfrissend is die humor wat gereeld deurskemer tussen die pyn en vernedering wat hierdie gewone mens moet ondergaan. “"Expensive ekstratjie"” is 'n anekdote in versvorm, waar die spreker op die Kaapse stasie op 'n verfilming deur 'n televisiespan afkom. Die regisseur wil 'n paar ekstras hê en die spreker gaan so op in hierdie pad na roem dat hy vir die beeldsaai van die opname vir hom 'n nuwe kleurtelevisiestel koop (om sy veelkleurige das te kan sien) en die belangrike mense in die omgewing nooi om saam na sy vertoning te kom kyk. Hy is egter slegs momenteel sigbaar. In “"Ek is oek important"” beskryf 'n straatveër die ryk en belangrike mense wat 'n gemors agterlaat, wat hy dan moet opruim. In sy indirekte assosiasie met hierdie mense word hy dan ook belangrik. In “ 'n Waarskynlike mens” is die verse minder polities en word meer alledaagse menslike temas behandel, insluitende daaglikse teleurstellings en frustrasies soos ontoereikende salarisse, die huwelikslewe en vol busse. Die ernstiger politieke verse word met ironie versag en die gedigte tref weer deur die spreek taalgebruik.

“Tekens van die tye” takel korrupsie en magsmisbruik onder die nuwe bedeling en sluit ook verse in oor maatskaplike toestande soos armoede, geweld en misdaad. Woede oor die magsmisbruik en korrupsie word getemper deur meegevoel met die slagoffers en weerloses wat die spit moet afbyt. As bruin mens sien hy geen beter toekoms in die nuwe bedeling as onder apartheid nie, soos verwoord in onder andere “"Demokrasie (Pty) Limited"” en “"Demoncracy"”. Die protes word ingeklee met spot vir die een kant en deernisvolle humor vir die ander kant, wat die boodskap dus sterker laat deurkom. Sy gedigte word in verskeie versamel bundels opgeneem, waaronder “"Groot verseboek"”, “"Die Afrikaanse poësie in 'n duisend en enkele gedigte"”, “"Digters en digkuns"”, “"I Qabane Labantu"”, “"Miskien sal ek die wingerd prys"”, “"Ons klein en silwerige planeet"” en “"Nuwe verset"”. Nadat van sy gedigte ook in die April 1985 uitgawe van die Belgiese tydskrif "Kruispunt" opgeneem is, verskyn 'n Nederlandse vertaling van sy poësie deur Jan Deloof in 1995 onder die titel “Verzachtende omstandigheden”, waarin beide die Nederlandse en Afrikaanse variante naas mekaar gepubliseer word.

Saam met Clinton du Plessis gee hy die kortverhaalbundel “Brunch vir twee” uit. Sy sewe kortverhale in hierdie bundel staan almal in die kroegkultuur van gewaagde grappe, geskryf in sy kenmerkende Kaaps. Van sy kortverhale word ook in versamelbundels opgeneem, waaronder “"Horrorskoups"” en “"Namakwalands het sy sterretjies"” in “"Op hulle stukke"” onder redaksie van Jeanette Ferreira en “"Doktor Orraait"” in Jeanette Ferreira se “"Kruis en dwars"”.

In 1986 word 'n televisieprogram van "Woord en kontrei" aan sy werk en kontrei, die Kaapse Vlakte, gewy. Hy word in 1998 saam met E.K.M. Dido, Etienne van Heerden, Wilma Stockenström, Marlene van Niekerk en Marita van der Vyver deur die Nederlandse Taalunie genooi vir 'n skrywers toer deur Nederland en België, waar hy deelneem aan die Winternachtenfees in Den Haag en Suid-Afrika verteenwoordig by die International Poetry Festival in Den Haag. In 2008 word hy weer uitgenooi na die Winternachtenfees.




</doc>
<doc id="110245" url="https://af.wikipedia.org/wiki?curid=110245" title="UY Scuti">
UY Scuti

UY Scuti is ’n helder, polsende rooisuperreus en veranderlike ster in die sterrebeeld Skild. Dit is moontlik die grootste ster bekend volgens sy radius en is een van die helderste sterre in sy soort. Dit het ’n geraamde gemiddelde radius van (sonradiusse), of ’n deursnee van 2,4 miljard km (15,9 AE). Sy volume is dus 5 miljard keer dié van die Son. Dit is sowat 9 500 ligjare van die Aarde af. As dit in die middel van die Sonnestelsel geleë was, sou sy fotosfeer verder gestrek het as die wentelbaan van Jupiter. Die radius is egter nie vir seker bekend nie en kan groter wees.

UY Scuti is in 1860 die eerste keer opgeteken, deur Duitse sterrekundiges by die Bonn-sterrewag. Dit is BD -12 5055 genoem: die 5 055ste ster tussen 12°S en 13°S vanaf regte klimming 0h.

Met die volgende waarneming van die ster is bevind die helderheid het effens verander, wat daarop gedui het dit is ’n nuwe veranderlike ster. In ooreenstemming met die internasionale naamgewing van veranderlike sterre, is dit UY Scuti genoem: die 38ste veranderlike ster van die sterrebeeld Skild (sien Benaming van veranderlike sterre).

Onder besonder goeie omstandighede met geen ligbesoedeling nie, kan UY Scuti met ’n klein teleskoop of groot verkyker gesien word as ’n rooierige ster met ’n effense valerigheid. Hoewel die ster baie helder is, word ’n waarnemer se sig deur die Melkweg belemmer.

Die ster word geklassifiseer as ’n halfreëlmatige veranderlike ster met ’n polsperiode van sowat 740 dae.

In 2012 het sterrekundiges van die Baie Groot Teleskoop in Chili die parameters van drie superreusesterre naby die sentrale streek van die Melkweg gemeet: UY Scuti, AH Scorpii en KW Sagittarii. Hulle het vasgestel al drie is sowat duisend keer groter as die Son en dus van die grootste sterre sover bekend. UY Scuti was die grootste van die drie, teen 1 708 ± 192 sonradiusse: die grootste sover bekend en 1,7 keer dié van die beroemde Betelgeuse. Dit is so groot dat ’n hipotetiese voorwerp wat teen die snelheid van lig beweeg, sewe uur sou vat om om UY Scuti te beweeg, terwyl dit net 14,5 sekondes sou duur vir ’n reis om die Son.

Die ster se massa is onseker, hoofsaaklik omdat daar nie ’n sigbare metgeselster is waarteen sy massa deur middel van swaartekragversteuring gemeet kan word nie.

Gebaseer op huidige modelle van sterevolusie, het UY Scuti begin met die fusie van helium terwyl die fusie van waterstof om die kern voortduur. Die ster se ligging diep in die Melkweg se skyf dui daarop dat dit waarskynlik metaalryk is.

UY Scuti behoort binne die volgende paar miljoen jaar litium, koolstof, suurstof, neon en silikon in sy kern te verbrand. Daarna sal sy kern yster begin vervaardig en eindelik ’n tipe IIb-, IIn- of Ib/Ic-supernova veroorsaak.




</doc>
<doc id="110248" url="https://af.wikipedia.org/wiki?curid=110248" title="Laerskool Totius">
Laerskool Totius

Die Laerskool Totius is 'n primêre staatskool met Afrikaans as onderrigmedium in Boston, 'n voorstad van Bellville.

Teen April 2016 het die skool 595 leerders van gr. RR tot gr. 7 gehad, van wie 135 in die voorgraadse en 460 in die graadklasse was. Die kleinste graadgroep was die gr. 7's met 53 en die grootste die gr. R's met 80 leerders. Daar was 'n redelik gelykop verdeling van 228 meisies en 232 seuns. Sedert 2015 is mnr. H.L. Bester die skoolhoof.

Die skool is op 9 April 1951 met 150 leerders en vyf onderwyseresse in ses losstaande klaskamertjies begin. Destyds het dit Voorbereidingskool Boston geheet, en is net leerders tot gr. 3 geakkommodeer.

Gedurende die tydperk April 1951 tot Desember 1953 was Voorbereidingskool Boston besig om die fondamente te lê waarop Totiusskool sedert 1 Januarie 1954 begin verrys het. Met die afsterwe van prof. J.D. du Toit (Totius), godgeleerde, Bybelvertaler, digter en volksman, in 1953 is besluit om die skool na hom te noem.

In Januarie 1954 het dit Totiusskool geword. In dieselfde jaar is toestemming van die departement van onderwys verkry om die skool in ´n laerskool te verander, en elke jaar het een graadgroep bygekom.

Omdat daar te min plek in die tydelike geboue van die skool was, moes die leerders en onderwysers in twee groepe verdeel word en is onderrig in dubbelskofte gedoen. Een groep se skooldag was van 8 vm. tot 1.30 nm. en die ander s´n van 12 vm. tot 4.30 nm.

Die hoeksteenlegging van die nuwe skoolgebou, soos dit vandag nog daar uitsien, is op 5 Mei 1955 gedoen. Op 28 November 1956 is die nuwe skoolgebou ingewy. Dr. J.G. Meiring, superintendent-generaal van onderwys in Kaapland, het die skool geopen. Dr. Meiring het tydens dié geleentheid aanbeveel dat, aangesien die skool na Totius heet, die laaste vers van Psalm 91, wat deur Totius berym is, die skool se Psalm moes word.

Die volgende hoofde het die skool gedien:

Prof. dr. J.D. du Toit (1877–1953) is een van 'n handjie vol groot geeste wat aan Suid-Afrika geskenk is. Vir die skool is hy die verpersoonliking van Liefde en Lig, die twee grondliggende gedagtes wat ons as leuse aanvaar. Totius is die afgeleide vorm van prof. dr. J.D. du Toit se naam. Dit is ook die naam waaronder hy gedig het.

Die skoolwapen, die sewepuntige ster, met sy leuse "Liefde en Lig", simboliseer hoër ideale en die nastrewing van 'n verderliggende doelstelling, waardeur die leerders se horisonne verbreed en verryk word. Die LIG word in sewe punte van die ster saamgevat; elke punt verteenwoordig 'n dag van die week:

Woorde: J.F. Spies
Toonsetting: Dirkie de Villiers



</doc>
<doc id="110252" url="https://af.wikipedia.org/wiki?curid=110252" title="Koningin-coris">
Koningin-coris

Die koningin-coris ("Coris formosa") is 'n vis wat voorkom in die westelike Indiese Oseaan: Oman en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Queen coris".

Die vis word tot 60 cm lank. Die visse ondergaan kleur variasies soos hulle verouder. Hulle is aanvanklik grys tot donker grysbruin met klein swart spikkels op die sye. Die kop is gelerig met 'n prominente ligblou diagonale streep wat oor die kop gaan tot onder die oog. Daar is ook dun blou strepies oor die kop terwyl die stertvin rooi is met 'n breë digte rant.

Die volwasse mannetjies is lig tot donker bruin of grys met verskeie klein groen of blou-groen kolletjies op elke skub. Daar is ook 'n reeks, redelike digte grys vertikale treoe oor die lyf en ligte groen strepe oor die kop. Die onvolwasse vissies is bruin tot rooierig met vyf wit vlekke op die kip en rug wat swart rante het.

Die vis leef in rotskus areas en aflandige koraal- en rotsriwwe in water wat 1 tot 40m diep is. Hulle is gewoonlik alleenlopers leef in sand en rommel gebiede digby die riwwe. Hulle vreet skaaldiere en slakke. Die vis begrawe hom ook self in die sand wanneer gevaar dreig





</doc>
<doc id="110253" url="https://af.wikipedia.org/wiki?curid=110253" title="KY Cygni">
KY Cygni

KY Cygni is ’n rooisuperreus van spektraaltipe M3.5Ia in die sterrebeeld Swaan. Dit is een van die grootste sterre bekend, met ’n geraamde radius van (sonradiusse). Dit is ook een van die helderstes: sowat 300 000 of meer keer so helder as die Son. Dit is sowat 5 000 ligjare van die Aarde af.

KY Cyg lê naby die helder oop sterreswerm NGC 6913, maar behoort waarskynlik nie daartoe nie. Sy ligging is naby dié van die helder ster γ Cygni. Dit is in 1930 as ’n veranderlike ster geïdentifiseer en hernoem tot KY Cygni (sien Benaming van veranderlike sterre). Die spektraaltipe is vasgestel op M3Ia, met klein aanpassings sedertdien.

Die ster is baie rooi omdat dit sowat 7,75 magnitudes teen sigbare golflengtes verloor.

KY Cygni is ’n groot, helder superreus met ’n sterk sterwind. Dit verloor massa teen ’n enorme tempo, hoër as die meeste ander rooisuperreuse, en word soms beskryf as ’n koel hiperreus. Sy eienskappe is onseker, maar sy temperatuur is sowat 3 500 K en sy ligsterkte meer as .

KY Cygni is ’n veranderlike ster, maar met geen duidelike periodisiteit nie. Soms wissel dit vinnig, en ander kere is dit vir lang tye taamlik konstant. 



</doc>
<doc id="110255" url="https://af.wikipedia.org/wiki?curid=110255" title="95 v.C.">
95 v.C.



</doc>
<doc id="110258" url="https://af.wikipedia.org/wiki?curid=110258" title="Adriaan Snyman">
Adriaan Snyman

Adriaan Snyman (28 Februarie 1938, Lichtenburg- ) is ’n Suid-Afrikaanse skrywer. Hy publiseer boeke in verskeie genres, waaronder spanningsverhale, historiese romans en jeugverhale. Hy verwerf veral bekendheid met sy romans wat oor Noag se ark handel. Hy skryf ook 'n aantal nie-fiksie boeke oor onderwerpe soos Siener van Rensburg, die millennium, die Bybel en die Boere. Verder skryf hy ook onder die skuilname De Wet le Roux, Francois Richter en Stephanie Meiring. As De Wet le Roux en Francois Richter skryf hy spanningsverhale terwyl hy liefdesverhale as Stephanie Meiring publiseer.

Adriaan Snyman is op 28 Februarie 1938 op die plaas Klipkuil in die distrik Lichtenburg in Wes-Transvaal gebore, waar hy die eerste dertien jaar van sy lewe deurbring.Hierna verhuis die gesin na Johannesburg. Hy matrikuleer aan die Tegniese Kollege in Johannesburg waarna hy vir die Transvaalse Provinsiale Administrasie werk, eers as klerk en later as boekkeurder in die biblioteek van die Onderwysdepartement. Hy verwerf 'n B.A.-graad met deeltydse studie deur die Universiteit van Suid-Afrika. Hierna word hy joernalis in diens van die Departement van Landbou-Tegniese Dienste in Pretoria en sluit daarna aan by die redaksie van "Hoofstad" in Pretoria en later by "Die Burger" in Kaapstad. Geruime tyd was hy perdewedren-skrywer vir "Die Burger".

In 1981, na 'n sigeunerbestaan saam met sy gesin, vestig hy hom op Hartenbos en begin voltyds skryf. Later emigreer hy na die Verenigde State van Amerika, maar keer vroeg in die negentigerjare van die vorige eeu terug na Suid-Afrika. Hy vestig hom in Mosselbaai, vanwaar hy vanaf 1991 Vaandel-Uitgewers (eers Hugenote Publikasies, toe Libanon Uitgewers en vanaf 1996 onder sy huidige naam) bedryf, 'n uitgewery wat sy vele boeke oor Siener van Rensburg en boeke oor die regse Boere politiek uitgee. Hy maak ook 'n video van Siener se lewe en reis in 2001 regdeur die land om mense in te lig oor die voorspellings van 'n gewelddadige burgeroorlog in Suid-Afrika, waartydens blankes op groot skaal uitgemoor sal word. Die video wat hy oor die profeet en sy voorspellings maak word ook wyd vertoon. In 2002 word sy huis deursoek en die polisie lê beslag op verskeie dokumente, asook rekenaars wat inligting oor Siener se profesieë bevat. Die video wat hy gemaak het word later as bewysstuk gebruik in die hofsaak teen regse rebelle wat aangekla word van sameswering tot gewelddadige verset teen die regering. Hy is getroud met Annelize Morgan, 'n bekende skrywer, en hulle het vyf kinders. Hulle verhuis in 2012 na Ladismith in die Karoo, waar misdaad volgens amptelike statistieke van die laagste in die land is.

Hy skryf onder sy eie naam, asook die skuilname De Wet le Roux, Stephanie Meiring en Francois Richter.

Op hoërskool begin hy gedigte skryf om sy verlange na en herinnering aan die rustigheid van die platteland te verwoord. Sy eerste verhaal word deur "Die Huisgenoot" gepubliseer wanneer hy slegs agtien jaar oud is. Terwyl hy by die Transvaalse Provinsiale Administrasie werk word sy eerste gedig in "Die Brandwag" gepubliseer en skryf hy verskeie kortverhale wat in tydskrifte verskyn en ook oor die radio uitgesaai word. In 1963 debuteer hy met die kortverhaalbundel "Die sorge van ons dae". Die kortverhaal "Die telegram" uit hierdie bundel word ook opgeneem in die versamel bundels "Mosaïek" en "Kleinbegin in die prosa", laasgenoemde wat lank voorgeskryf word op skole. In hierdie kortverhaal is die gebeure hoofsaak, waar die skrywer vernuftige leidrade gee om die leser in te trek in die verwagting van slegte nuus, wat verder aangewakker word deur die koms van 'n telegram. Die inhoud van die telegram keer egter alle verwagtings op sy kop. Van sy kortverhale word ook opgeneem in die versamelbundel "Van spoke gepraat".

"Priester van die rotte" (1966) is 'n novelle waarin die lewenstryd van uitgesakte en ontgogelde mense vertel word, wat hulle lewensdae in kroeë en bordele slyt. Benewens die volwassenes sonder hoop vertel dit ook die verhaal van 'n jong, verlamde seuntjie wat alleen in 'n huis lê en wag vir die terugkoms van sy ma wat weggeloop het.

"Die weg van 'n arend"(1966) is 'n spanningsverhaal met die leerling-vlieënier Dawie Richter as hoofkarakter. Hy wil nie regtig vlieënier wees nie en bots met almal by Vliegpan, die opleidingsentrum. Later bemeester hy tog die moeilike vliegkuns, maar word dan van sabotasie aangekla.

"Kruistog na die ewigheid" (1972) is 'n oorlogsroman wat afspeel tydens die Tweede Wêreldoorlog. Die lotgevalle van die Suid-Afrikaanse Vyfde Brigade en die veldslae van Sidi Rezegh, El Alamein en Tobroek word hier te boek gestel in 'n roman waarvoor hy meer as drie jaar navorsing gedoen het.

Belangwekkend is sy romans oor Noag, naamlik "Skip van genade" en "Die arkbouer".

"Skip van Genade" (1970) is die bekende Bybelse verhaal van die sondvloed, maar die skrywer bou die gegewe uit deur 'n omvattende beskrywing van die samelewing en tydperk na aanleiding van ander geskrifte soos die Babiloniese vloed verhaal, Joodse apokriewe en ander Bybelse geskrifte. Veral interessant is die uitbeelding van die leefwyse van die Sumeriërs en hulle koning Siusudra, wat deur sy towenaar ingelig word dat daar wel 'n watervloed sal kom en dat hy ook vir hom 'n ark moet bou. Volgens hierdie legende het Siusudra die vloed oorleef, maar die roman volg die Bybelse gegewe dat slegs Noag en sy gesin gered is. Noag se mense begin in 'n tyd van groot droogte twyfel aan Noag se God en sien hoe die Sumeriërs onder Siusudra in hulle stad Sjoeroepak in hulle sonde floreer. In groot getalle dros hulle dan na die Sumeriërs, met Noag wat onder hulle bespotting deurloop en selfs aangerand word.

"Die arkbouer" (1989) (in Engels vertaal as "The ark builder") vertel weereens die verhaal van Noag en die sondvloed, nadat hy verdere inligting bekom het oor die antieke wêreld van die Sumeriërs en Setiete. Benewens die Bybel word ander bronne oor die sondvloed en die wêreld van daardie tyd ook betrek, insluitende die Epos van Gilgamesj (wat dateer uit die tyd tussen 700 v.C.-600 v.C.), Joodse apokriewe en twee ander weergawes van die vloedramp wat uit vroeëre millennia dateer, die oudste ongeveer 2400 v.C. Hierdie boek skets die toestande in Noag se dae en beskryf hoe sy broers Herson en Kedar hom verlaat om te dros na die stad Sjoeroepak. Noag kry te doen met die argwaan en hoon van die gemeenskap en die verbrokkeling van sy familie. Hy lewe in 'n gewelddadige tyd maar hy het 'n merkwaardige roeping.

In "Heuwel van getuienis"(1983) (in Engels vertaal as "The wine of God’s fury") is Jammerdal in die sentrum van die stryd tussen die goeie en die bose, waar hierdie twee so verstrengel geraak het dat dit nie meer onderskeibaar is nie. Pater Nikolas kyk toe hoe daar onverklaarbaar 'n brand in die sakristie ontstaan, waarna die kerk afbrand. Hy beweer dit was 'n ongeluk, maar dan word ook sy skuld daaraan uitgewys. Die vreemdelinge met buitengewone magte, Apollion en Lilith, kom daarna op die dorp aan en verkry pater Nikolas en na hom een vir een sy gemeentelede onder hul mag. Net die blinde Cecilia en Christiaan, die pater se bokwagter, swig nie voor die vreemdelinge nie. Vreemde en onverklaarbare dinge gebeur, totdat Christiaan en Apollion in 'n titaniese stryd tussen goed en kwaad teenoor mekaar te staan kom.

"Die laaste vrees" (1985) speel af tydens die stryd van die Poolse partisane teen die einde van die Tweede Wêreldoorlog om hulle land van die Duitse juk te bevry. Die Geallieerdes gooi voorrade vir hulle oor Warschau af, maar een van die vlugte met Suid-Afrikaners aan boord word afgeskiet en doen noodgedwonge 'n noodlanding agter vyandelike linies, waardeur hulle midde in hierdie stryd geplaas word.

"Meggie" (1993) is 'n verhaal wat op die waarheid gebaseer is en op die lewe van 'n werklike persoon. Meggie McDonald kom as twaalfjarige saam met haar Skotse ouers na Suid-Afrika, waar haar pa sy fortuin op die delwerye wil kom maak. Weens omstandighede beland hulle as bywoners op 'n plaas in die Riversdal-distrik, waar hulle toenemend met die bruin en swart werkers assosieer. Meggie se ontberings lei daartoe dat sy later haar lot inwerp by die bruin man Maer-Flip Elders. Die verhaal word vertel met goeie insig in die tipiese spreektaal van die omgewing, met humor wat deurentyd die benarde situasie van die karakters versag. 'n Fragment uit "Meggie" word deur Hennie Aucamp in die versamelbundel "Wys my waar is Timboektoe" opgeneem.

Vir kinders en die jeug skryf hy ook etlike verhale. "Jokkie vir die sweetvos" (1972) is die verhaal van die arm seun Francois wat daarvan droom om 'n jokkie te word en met perde te werk. Hy kom agter dat dit baie harde werk sal verg om sy ideaal te verwesenlik en dan is daar nog vele ander struikelblokke. Hy moet stry teen sy broer wat predikant wil word en meen dat perdewedrenne van die bose is en ook stry om die hand van Lize, die afrigter se dogter. Dit word Francois se begeerte om die wonder perd Sieraad te ry.

"Talita koemi" (1973) vertel die verhaal van die dogtertjie van Jaïrus, Ragel, wat deur Jesus uit die dode opgewek is. Na hierdie wonderwerk word Ragel se ouers volgelinge van Jesus, maar Ragel en haar oupa, Hiskea, bly agter in die huis in Kapernaüm. Weens haar geloof in Jesus word sy uitgeskuif en wil niemand enigiets met haar te doen hê nie. Die dorpenaars weier om te glo dat sy uit die dood opgewek is nie en die Joodse Vergadering wil haar dwing om te erken dat sy tydens Jesus se besoek slegs geslaap het. Selfs haar oupa Hiskea keer in hierdie krisis oomblik sy rug op haar. Sy vlug na Jerusalem om na Jesus en haar ouers te gaan soek. Hierdie boek word verwerk en later heruitgegee as "Dogtertjie staan op."

In "Die silwer wiel" (1986) neem al die standerd vyf seuns aan 'n fietswedren deel. Daar is die bullebak Krap Hagen en sy trawante wie se ouers vir hulle vinnige fietse koop, maar ook die arm seun Boetie Faber met die horrelvoet en sy vriend, Klein-Org Stroebel. Hulle moet hulle fietse self uit ou onderdele bou. Boetie oefen solank op die alkoholis oom Siegbert se dikwiel terwyl hy sy eie fiets saamflans. Saam stry hulle, oom Siegbert teen sy alkoholisme en Boetie teen sy liggaamsgebrek. Op die dag van die wedren is oom Siegbert nugter en Boetie eindig tweede, net na Krap Hagen. Ten spyte van die voorspelbaarheid van die verhaal, tref die openhartige eerlikheid en entoesiasme van die boek.

"Kruisvuur" (1978) speel af tydens die diensplig jare en handel oor Gerhard, wat twyfel of hy die pas sal kan volhou as gevolg van sy asma. Sy dapperheid besorg eindelik aan hom 'n medalje.

"Die vuurwoud" (1979) speel tydens die Eerste Wêreldoorlog in Delville-bos af, tydens die beroemde geveg wat hier plaasgevind het en waarin talle Suid-Afrikaners betrokke was. Dit is steeds die een geveg waarin meer Suid-Afrikaners op een geleentheid hulle lewens neerlê as in enige ander gebeurtenis. Stefan Meinhardt vind hom as baardraer by hierdie geveg. Hy het teen sy moeder se sin by die oorlog troepe aangesluit, weliswaar onder sy oom se toesig. Sy oom is dokter Wilhelm Coetzer, hoof van die Korps, en Stefan moet aan die ander bewys dat hy nie gepamperlang word nie.

Die avontuurverhaal "Nagbrug" (1987) is 'n herskrywing vir die jeug van die roman "Die laaste vrees" Hierdie verhaal speel af tydens die Tweede Wêreldoorlog, wanneer 'n groep jong vlieëniers noodvoorrade van Italië na Warskou neem. Michael, die jong Suid-Afrikaner, se vliegtuig word beskadig en hy word sodoende getoets.

Die delwers geskiedenis vorm die agtergrond vir "Ons Koba" en "Klipkuil: kroniek van die diamantveld".

"Ons Koba" (1989) speel in die goud delwerye af, waar die vyftienjarige Koba na haar pa se dood poog om 'n lewe te maak op die goudvelde by Pelgrimsrus. Haar pa is deur drie goud rowers doodgeskiet en sy het haar boetie Pietman en die twee kleintjies om voor te sorg. Die historiese delwers milieu rondom Pelgrimsrus word realisties en histories korrek weergegee, terwyl Fanie Bekker die boek illustreer met swart en wit tekeninge. In 1993 is "Ons Koba" op die kortlys vir die toekenning van die Ou Mutual-prys.

"Klipkuil: kroniek van die diamantveld" (1989) fokus op die lewe op Klipkuil, 'n delwersdorp, met die dertienjarige Theo wat in diamantsmokkelary betrokke raak.

"Die jaar van die sneeuskip" (1991) vertel die verhaal van Marianne, wat deelneem aan 'n soektog na Noag se ark (die sneeu skip van die titel) wat volgens oorlewering op berg Ararat (Agri Dagi of Berg van Pyn in Turks) in Turkye lê. Sy moet haar eie vrese oor haar broer se dood in 'n bergklim ongeluk en haar verhoudings met ander uitsorteer. Theuns, haar broer se bergklim maat vir wie sy nog altyd vir haar broer se dood blameer het, neem aan die soektog deel en ook Dewald, en sy besef dat haar gevoelens jeens hulle teen die hange van die berg getoets sal word.

Vanaf die negentigerjare spits hy hom daarop toe om Siener van Rensburg se visioene ter boek te stel. Veral generaal De la Rey het geglo dat Siener 'n ware profeet was en het gereeld sy hulp ingeroep tydens die Anglo-Boereoorlog, terwyl generaal De Wet en ook staatslui soos Hertzog, Louis Botha en Jan Smuts getuig het hoe van sy gesigte bewaarheid is.

"Stem van 'n profeet" (1993) word in Engels vertaal as "Voice of the prophet" en hierdie boek word ook in Duits vertaal. Hierdie boek vertel meer van Siener van Rensburg as mens en sy geskiedkundige impak.

"Teen die aand sal dit lig word" (1994) is 'n roman met Siener se gesigte as tema en vertel hoe die Afrikaner hom uit die as van die 1994-verkiesing weer ophef en hom eindelik van die heerskappy van vreemdes bevry.

"Siener van Rensburg: Boodskapper van God" (1995) is die biografie van die profeet Siener van Rensburg. Dit bevat veral voorspellings van wat met sy volksgenote gaan gebeur en hierdie boek is vol onthullings, historiese gegewens, visioene en honderde verklaring van die Siener se gesigte.

"Die laaste loopgraaf" (1997) bevat besonderhede oor die volk se laaste groot stryd, die Derde Vryheidsoorlog en die oorwinning van die Boere in hulle vryheidstryd.

"Siener: Blaas die basuin"(2008) is aanvullend tot die visioene in "Boodskapper van God" en verklaar wat vorentoe in Suid-Afrika gaan gebeur.

"Die Oera Linda Boek" (1998) bestaan reeds sedert 2193 voor Christus en handel oor 'n 4000 jaar oue beskawing. Merkwaardig genoeg bevat die boek talle verstaanbare Afrikaanse woorde en uitdrukkings. Die boek bevat ook 'n profesie wat oor dertig eeue strek.

"Bloedvlaag oor Prieska" (1999) bevat inligting oor die bloedige stryd wat die Boere sal moet veg voor hulle die oorwinning en vryheid verkry.

"Waarskuwing 2000" (1999) bevat inligting oor wat in lande regdeur die wêreld gebeur en waarskuwings oor wat mens in die nuwe millennium te wagte kan wees.

"Die Mesias-kode" (2001) bevat inligting oor die geheime kode wat opgesluit lê in die Bybel en die uniekheid van die Bybel bewys, asook vele wetenskaplike ontdekkings verklaar.

"Die lewende wesens" (2001) verklaar die Bybelse verwysings na hierdie wesens en verduidelik die belangrike rol wat hulle aan die einde van die tyd sal speel.

Onder die naam De Wet le Roux skryf hy hoofsaaklik ontspanningsverhale.

"Kamp van vervloeking", "Laksman in boeie" en "Die weg na vryheid" is almal oorlogsverhale.

In die ou Kaapse verhaal "Vallei van vrees" besoek Antoinette Cordier haar eksentrieke oupa en vind dat hy die slagoffer was van struikrowers. Een van die struikrowers keer terug en 'n voëlvryverklaarde skipbreukeling red haar en haar oupa, maar verdwyn daarna met haar perd. Dan word haar oupa se sak vol riksdaalders gesteel en die wedloop om die versteekte familie-juwele te vind, begin.

As Stephanie Meiring skryf hy hoofsaaklik liefdesverhale. "Branders van Onheil" (1974) is die verhaal van die verpleegster Linda Verwey, wie se verloofde, Paul Meyer, 'n betrekking aanvaar by 'n weerstasie in Ysland. Om naby hom te wees, gaan werk sy by 'n hospitaal in Glasgow, in Skotland. Paul se liefde vir haar is egter besig om af te koel. Hy word ernstig beseer in 'n ongeluk en na die Boston-hospitaal op Zetlandeiland in die Noordsee oorgeplaas. Omdat sy by hom wil wees, en ook omdat sy hulle verhouding wil probeer red, vra Linda 'n oorplasing na hierdie hospitaal. Met haar aankoms op die dorpie Lerwick is die hoof van die hospitaal, dokter Heinrich Kellerman, openlik vyandig teenoor haar en dieselfde nag skrik sy wakker en ontdek 'n inbreker in haar kamer.

In "Die pad na die sterre" (1974) verneem Elana Verwey dat Johann Reynders van Hollywood af terugkom Kruisburg toe om 'n rolprent op sy geboortedorp te kom maak. Johann bring vir Maureen Hill saam met hom. Leon Swarts is verlief op Elana en hy is bang dat sy tog nog vir Johann bo hom sou verkies. Tillie Groenewald is steeds verlief op Johann en sy doen alles in haar vermoë om hom te vang. Dan gebeur 'n lelike ding op Kruisburg en die mense fluister dat Johann daarvoor verantwoordelik was.

Lizel Joubert is in "More se goue strande" (1975) 'n begaafde ballerina. Jacques Verwey is 'n joernalis wat haar ontmoet toe hy 'n artikel moes skryf oor die balletskool. Hulle begin 'n verhouding, maar Jean Cox verskyn op die toneel en werk saam met Jacques. Jacques word nou onseker rondgeslinger tussen Lizel en Jean, terwyl Lizel op haar beurt onseker is tussen Jacques en Herman de Vries. Herman is die suksesvolle jong sakeman saam met wie sy in die reën vir 'n bus moes wag.

In "Die aandwind bring verlange" (1977) bewonder Stella Gerber in die geheim vir Deon Malherbe, die afrigter van haar vader se renperde. Sy raak dan verlief op Ignasius Versfeldt, die beroemde Springbok-rugbyspeler, maar Ignasius is nie seker van sy liefde vir haar nie. Intussen help Deon Malherbe haar om haar geliefkoosde renperd, Irish Wind, te behou. Hy rig egter ook vir Jupiter af, die groot swart hings wat behoort aan Daphne Stewart.

In "Anderkant de reënboog" (1979) vind Melissa Greyling op 21-jarige ouderdom uit dat sy 'n aangenome kind is. Sy voel hierna asof sy nêrens tuis hoort nie en haar pleegmoeder Beulah waarsku haar dat Gerhard Beneke nie meer met haar sal wil trou as hy die waarheid te hore kom nie. Sy vlug na Pretoria toe waar sy as aktrise 'n nuwe loopbaan begin en terselfdertyd begin soek na haar ware moeder. Sy kan Gerhard egter nie vergeet nie.

Linda ontmoet die skrywer Carl Reynders in "Nonnatjie" (1979) en gaan eet saam met hom, al het sy reeds 'n afspraak met haar aanstaande verloofde, Stefan Muller. Carl is egter verloof aan Yvonne Beneke, die aktrise wat die hoofrol vertolk het in die film waarvan Carl die draaiboek geskryf het – en Yvonne se pa het die rolprent gemaak. Stefan is baie jaloers en Yvonne Beneke net so jaloers, want sy waarsku Linda persoonlik om vir Carl uit te los. Carl wil haar egter nie uitlos nie, want hy het lank voordat hy haar ontmoet het, reeds 'n roman geskryf getitel Nonnatjie. Die Nonnatjie van sy verhaal was net so 'n meisie soos Linda wat op 'n Bosveldplaas grootgeword het waar die wildevy en die apiesdoring groei.

Francois Richter skryf onder andere die spanningsverhaal "Genadelose ure", wat in die Klub 707-reeks uitgegee word.

1963 – "Die sorge van ons dae"

1964 – "Onsterflike lig"

1966

1970 – "Skip van genade"

1972

1973 – "Talita koemi"

1978

1979 – "Die vuurwoud"

1983

1985 – "Die laaste vrees"

1986 – "Die silwer wiel"

1987 – "Nagbrug"

1989

1991 – "Die jaar van die sneeuskip"

1992 – "Siener van Rensburg, profeet van sy volk"

1993

1994

1995 – "Siener van Rensburg, boodskapper van God"

1997 – "Die laaste loopgraaf"

1998 – "Die Oera Linda Boek"

1999

2000 – "Komende oordele"

2001

2003 – "Die komende wêreld diktatuur"

2008 – "Siener: Blaas die basuin"

1963 – "Die sorge van ons dae"

1970 – "Die wit ballerina"

1972 – "Kasteel in die woud"

1973

1974

1975

1976 – "Erfenis van geluk"

1977

1978 – "Skaduwees van gister"

1979

1980 – "Trane sal verbygaan"

1981

1982 – "Vrou in die skemering"

1983 – "Ruiter in die wind"

1985 – "Die goue droom"

1986

1989 – "Die son sal weer skyn"

1998 – "Omnibus"




</doc>
<doc id="110259" url="https://af.wikipedia.org/wiki?curid=110259" title="Annette Snyman">
Annette Snyman

Anna Sophia Theron (27 Mei 1941 - 19 September 1980) is ’n Suid-Afrikaanse skrywer en is op die plaas Uitvlug in Tulbagh gebore.

Haar vader is Pieter Francois Theron, boer van Tulbagh, en haar moeder is Maria Catharina Elizabeth Louw, beter bekend as Miemie Louw-Theron, 'n Afrikaanse skryfster. Sy is een van drie kinders en het 'n broer, Kobie, en 'n suster, Hannah. Sy word groot op die familieplaas Uitvlug in die Tulbagh-distrik en ondergaan haar skoolopleiding op die dorp. Na skool studeer sy verder aan die Universiteit van Stellenbosch, waar sy in 1961 die B.A.-graad en in 1962 die B.A. Honneurs-graad met onderskeiding verwerf. In 1963 kry sy ook die M.A.-graad met onderskeiding met 'n verhandeling oor “"Aspekte van die bywoord in Afrikaans"”. Op universiteit is sy lid van D.J. Opperman se letterkundige laboratorium. Na kwalifikasie is sy vanaf 1962 verbonde aan die Universiteit van Stellenbosch as professor Willem Kempen se spesiale navorsingsassistent. Sy studeer in 1968 en 1969 in België verder vir haar doktorale eksamen. In 1971 word sy aangestel as lektrise in Afrikaans-Nederlands by die Universiteit van Stellenbosch en sy behaal in 1974 die D.Litt.-graad met lof met 'n proefskrif oor “"Aspekte van meerfunksionaliteit in Afrikaans"”. Sy trou in 1976 met die bekende literator, professor Henning J. Snyman van die Universiteit van Kaapstad, wat voorheen ook aan die Universiteit van Stellenbosch verbonde was. Haar vader word op 18 Februarie 1969 wreed vermoor deur twee ontsnapte gevangenes op sy plaas by Tulbagh, waarna haar moeder grotendeels by haar op Stellenbosch inwoon. Op Vrydagaand 19 September 1980 sterf sy in 'n motorongeluk buite Stellenbosch.

Verskeie van haar gedigte word in tydskrifte gepubliseer, onder andere in haar studentedae in "Inset" onder die naam Annette Theron en later ook in "Standpunte". D.J. Opperman en Fred le Roux neem ook 'n keur van haar gedigte in 1965 in die versamelbundel “"Stiebeuel 2"” op. Na haar dood versamel haar man haar verse vir publikasie in 'n bundel. Die titel Klein rondreis verwys na die reis tussen mense, tussen verlede, hede en toekoms en na die klein aards hede. Die eerste van vier afdelings bevat liefdesgedigte, wat die volle spektrum dek van entoesiasme en oorgawe aan die geliefde (“"Bekenning"”, “"Raffinadery"”) tot frustrasie met die onbeweeglike man in “"Omruilspel"”. Die tweede afdeling bevat gedigte oor die ouers, waarin veral die herinnerings verse oor 'n vader-figuur (wat ook God-figuur word) treffend is (“"Naskrif: Pinkster 1971"”, “"Bemesting"”). Hoewel die vader voortleef in die alledaagse omgewing, word daar ook afskeid geneem en die onvermoë om die dooie weer poëties op te wek word erken (“"Naskot"”). Die natuur en kontrei met die ewige voortsetting van gister, vandag en more en die opvolging van seisoene is die tematiek van die derde afdeling. Hier is kontrei verse soos “"Tulbagh"” met sy toespeling op Boerneef se “"Boplaas"”, terwyl Leipoldt saampraat in gedigte soos “"Knikkertjietyd"” en “"Slampamper"”. In “"Drinkverdriet"” wissel die spreker van strofe tot strofe, met die plaasarbeider wat in die eerste strofe praat van die drank wat maak dat hy sy pligte verwaarloos, die vrou wat in die tweede strofe praat van die take wat verrig moet word en dan die kind wat in die derde strofe daarna verlang om 'n pa te hê wat sy pligte nakom. Die laaste afdeling bevat verse met 'n Bybelse of kerklike konnotasie, met veral “"Teoloog"” wat treffend die futiliteit uitbeeld van een gelowige wat oortuig is dat sy geloof meer korrek as 'n ander s’n is. God gaan sy gang en steur hom nie aan sulke akademiese redenasies nie. Goed is ook “"Vormdrag"” (na aanleiding van die Hallelujalied “"Tel jou seëninge"”) en “"Onderstam"”, wat die rasse-ideologie ondermyn. Van haar gedigte word opgeneem in verskeie versamel bundels, waaronder “"Groot verseboek"”, “"Die Afrikaanse poësie in 'n duisend en enkele gedigte"”, “"Digters en digkuns"”, “"Die goue vreugde"” en “"Die mooiste Afrikaanse liefdesgedigte"”.

Om haar nagedagtenis lewend te hou, stig die Departement Afrikaans-Nederlands van die Universiteit van Stellenbosch na haar dood die Annette Snyman-Beursfonds.


Vertalings



</doc>
<doc id="110260" url="https://af.wikipedia.org/wiki?curid=110260" title="Johannes Poortermans">
Johannes Poortermans

Johannes Cornelius Poortermans (Nederland, 1786 – Paarl, Kaapkolonie, 21 Augustus 1870) was ’n skilder en een van Suid-Afrika se vroegste litograwe. Hoewel dit as naïef en primitief beskryf word, is sy sketse en litografieë vol lewe en bied dit ’n waardevolle blik op die verlede.

Poortermans het van 24 Julie 1833 aan die Kaap gewoon. Hy het sy litografieë met die hand in waterverf ingekleur. In 1844 en ’45 het hy ’n maandelikse reeks vn sy eie en ander Kaapse litograwe se werk gepubliseer. Versamelings van sy werk berus in die Africana-museum, Johannesburg, en in die Suid-Afrikaanse Biblioteek en Parlementêre Biblioteek in Kaapstad. Sy waterverfskilderye beeld plaastonele, gebeure tydens die Grensoorloë, die swart bevolking van die Kaapkolonie en Natal uit, die Swellendamse poskoets, Kaapse straattonele, plattelandse kerke en die eerste Groote Kerk (1836) in Kaapstad uit.

Poortermans was betrokke by ’n tabakwinkel en ander handelsake op Kalkbaai, in Nuweland, die Kaapse middestad en die Paarl, maar hy het lewenslank noustrop getrek.

Op 21 Desember 1934 het "Die Huisgenoot" 'n artikel deur René F. Immelman oor twee en 'n half bladsye geplaas onder die opskrif "Johannes Cornelius Poortermans. 'n Kaapse Kunstenaar uit die Vorige Eeu". Onderstaande weergawe is ietwat verkort en die spelling gemoderniseer waar nodig.
Onlangs is 'n versameling skilderye en litografiese afdrukke in Holland ontdek deur mnr. Gerrit Bakker van die Hollands-Afrikaanse Uitgewersmaatskappy en na sy terugkeer ten toon gestel deur sy firma by Kerkstraat 3, Kaapstad. Hulle is almal vervaardig deur 'n feitlik onbekende kunstenaar, met name Johannes Cornelius Poortermans, wat aan die Kaap woonagtig was, vermoedelik tussen 1832 en 1850. In die Kaapse almanakke en adresboeke van 1836-7 en 1846-7 word hy aangegee as ‘litograaf, skilder en tabakhandelaar’, eers van Loopstraat 25, toe van Ziekestraat 7 en later van Roelandstraat 8. Dog die beskrywing van sy eerste staanplek word aangegee as ‘ 'n steengroef onder die Leeuromp!’ Nes die meeste ander kunstenaars van sy tyd, het hy dit blykbaar 'n moeilike taak gevind om aan die Kaap 'n bestaan te maak, want hy word hier slegs met tussenposes aangetref en vermoedelik het hy lang reise na die binneland onderneem, sowel om geskikte voorwerpe vir nuwe skilderye te soek as om sy steendrukplate onder die boerebevolking te verkoop. Miskien het hy dit afgewissel deur nou en dan onderwys te gee op die verafgeleë plase.

In "The Cape of Good Hope Literary Gazette" van 1833, 'n maandblad wat uitsluitlik gewy was aan “letterkundige kritiek, wetenskap en die bevordering van nuttige kennis”, verskyn daar tussen nommers tien en elf van die tweede boekdeel (tussen 1 Oktober en 1 November 1833) 'n advertensie van die “litografiese besigheid van J.C. Poortermans van Nuweland, Kaap eie Goeie Hoop”. Twee voorbeelde van sy werk word ook gegee. Op die een word voorgestel 'n ou put waaruit 'n man besig is om water te trek met 'n primitiewe toestel, bestaande uit 'n dik paal wat in die grond geplant is en 'n ligte dwarshout boaan, aan die ente waarvan die twee emmers hang. Daar is 'n ander dwarsbout wat die emmers op en neer laat gaan. Die tweede afdruk is ook van 'n put waar die toue van die emmers deur twee osse getrek word. 'n Afdruk van die gereedskap van Poortermans word gegee, bestaande uit 'n soort primitiewe drukmasjien, wat byna soos 'n timmermansbank daar uitsien, met 'n handvatsel aan 'n roller vas wat weer die stewige blok afdruk op die druksteen.

In die Suid-Afrikaanse Openbare Biblioteek is ook 'n ander voorbeeld van die kuns van hierdie kunstenaar, met die opskrif “Litografiese tekening op klip van J.C. Poortermans, Kaap die Goeie Hoop”. Dit stel voor 'n inspeksie wat gehou is deur goewerneur sir Lowry Cole van vier bataljons van die plaaslike garnisoen wat voor hom verby marsjeer. Die Goewerneur het sy swaard aan sy sy en sy eretekens op sy bors en is gekleed in die volle mondering van opperbevelhebber van die troepe. Hy sit op 'n perd wat opgetooi is met 'n deftige saalkleed. Die soldate dra die blou broeke wat nou om die bene pas en onder die stewels vasgemaak word, met hoë helmhoede. Die Goewerneur te perd is op die voorgrond, terwyl die manskappe slegs deur die bene van die perd sigbaar is en by vergelyking baie klein voorkom. Die perspektief skyn ietwat onbeholpe, hoewel die steendrukplaat as geheel 'n baie interessante voorbeeld is van die werk van die eerste litograaf aan die Kaap byna 'n eeu gelede.

Die vertoning wat in Kaapstad gehou is, was des te interessanter daar dit, vir sover bekend is, die grootste versameling is van die werk van hierdie Kaapse kunstenaar wat nog byeengebring is, en van wie se kunsprodukte daar maar alte min voorbeelde nog bestaan. Die groot verskeidenheid wat daar aangetref is, maak dit des te belangriker. Daaronder tref ons altesame drie litografiese afdrukke en twintig oorspronklike waterverfskilderye aan. Die drie steendrukplate trek allereers die aandag, hoewel hulle van wyd uiteenlopende aard en kunsgehalte is. Hulle verskil van die ander wat in die Suid-Afrikaanse Openbare Biblioteek bewaar word, daardeur dat hulle wel gekleurd is.

Wat hierdie versameling van groter waarde maak, is die feit dat elke skildery of lito deur Poortermans self onderteken is, met die datum daarby. Die puik stuk van die hele versameling is dan ook myns insiens die afdruk waarop 'n sersant van die Khoikhoi-regiment, die Cape Mounted Rifles, voorgestel word in die swierige uniform, waarop die Pandoer-troepe so trots was. Hierdie offisier is te perd, en sy veelkleurige mondering bestaan uit 'n groen baadjie met goue omboorsels, 'n breë leergordel, nou, grys broek onder sy stewels vas, handskoene en 'n hoë helmet met pluimvere voorop, wat aan sy goue kraag met 'n windmakerige lint vasgemaak is sodat dit nie maklik kan afwaai nie! Die swaard neem 'n vername plek in, en hy is verder ook nog voorsien van 'n bladsak en 'n opgerolde kombers agter op saal. Die perd vertoon sekere eienskappe wat ooreenstem met die perd van sir Lowry Cole in die reeds gemelde lito: Albei het byna 'n menslike voorkoms, maar sommige dele van die lyf is nie heeltemal na verhouding nie. Ja, 'n mens kom byna noodgedwonge tot die gevolgtrekking dat die kunstenaar 'n standaardperd vir al sy gebruik het!

Hierdie een is dan ook 1835 gedateer, terwyl dié van sir Lowry Cole uit 1833 stam, en die ander twee in hierdie vertoning omtrent elf jaar later. Die een is van 'n Kaapse wynwa, met sestien osse en touleier, uit die dae toe die boere van Kaapland dae daartoe nodig gehad het om hul enigste mark, naamlik die ou moederstad, oor die sandvlaktes te bereik. Op die wa, waarop daar drie vate is, sit die drywer sy sweep en klap. Oor die agterste gedeelte van die wa is daar 'n tent. Dis 'n egte negosiewa van die soort wat tydens die Groot Trek in algemene gebruik in die binneland was. Volgens my mening is hierdie lito van 'n aanmerklik laer gehalte as die vorige, want veral die osse is leweloos; al sestien staan in dieselfde stywe houding en hulle sien daar onnatuurlik reëlmatig en alte eenders uit.

Die derde, wat net soos die vorige twee, 'n gekleurde lito is, is dan ook veel minder geslaag as selfs die reeds genoemde wa. Dit stel voor die skipbreuk in Tafelbaai van die "Francis Spai" op 7 Januarie 1846, en die kunstenaar het blykbaar 'n poging aangewend om die woedende storm op die doek te bring, maar dat hy daarmee onvergenoeg was, kan afgelei word uit 'n aantekening wat hy self daarby geskryf het: “Dit is een verkeerde proef door een stommeling van een knegt zonder verstand."

Die lito's wat net genoem is, is 'n onskatbare aanwins vir ons kunsgeskiedenis, want hulle verryk ons kennis van die werk van die man wat die heel vroegste steendrukplate aan die Kaap vervaardig het en van wie daar baie min oorspronklike lito's behoue gebly is. Dit verhoog vandag die waarde van sy werk vir ons dat hy hom byna uitsluitlik tot die alledaagse lewe aan die Kaap gewend en tot voorwerp van sy skilderye gekies het. Daaruit kan ons 'n skat van kennis put aangaande die kleredrag, doen en late van ons voorouers van 'n eeu gelede. Origens was daar op die tentoonstelling nog te sien twintig waterverfskilderye, waarvan sewe van plase is in die distrik Piketberg en sewe van tonele in die nabyheid van Saldanhabaai. Almal dagteken uit die jare 1847 tot 1849. Daar ons ná 1847 geen bewys kan vind dat Poortermans nog in Kaapstad woonagtig was nie, lyk dit heel waarskynlik dat hy in ongeveer daardie tyd die stad verlaat en hom in die omgewing van Piketberg en Saldanhabaai bevind het, waar hy hom veral toegelê het daarop om dié plase op die doek te bring waar hy die meeste gasvryheid geniet of die langste vertoef het.

Miskien was litografiese werk ook lank nie winsgewend genoeg nie, en het hy ná 1849 teruggekeer Holland met die bedoeling om daar gekleurde litografiese afdrukke van Kaapse tonele op die mark te bring. Moontlik is hy nie lank ná sy aankoms in sy geboorteland oorlede nie, en so is hierdie versameling as geheel nog daar bewaar gebly deur die een of ander nakomeling van Poortermans wat daar bloot sentimentele waarde aan geheg het.

Sy skilderye is nie eersterangse werk nie, want daar is 'n mate van onbeholpenheid en gebrek aan tegniek te bespeur. Daar is ook te min kleurskakering, en sy kennis van perspektief is blykbaar maar taamlik elementêr. Dog die intrinsieke waarde van sy werk lê daarin dat hy ons in staat stel om die alledaagse boerelewe van honderd jaar gelede helder voor die gees te roep. Die kleredrag van die gewone burgerlike gesin word noukeurig geteken in alle besonderhede. Dis 'n onweerlegbare feit dat Poortermans, deur middel van die waterverfskilderye in hierdie versameling 'n groot leemte in ons kennis van ons vroeë kultuurgeskiedenis aanvul deur ons kennis van die boerestand van die binneland te verryk en ons hulle te laat aanskou deur die bril van 'n simpatieke waarnemer, wat hulle goed geken en met hulle op intieme voet omgegaan het.

Die skildery "Marton's Hoek, Koorn Plaats van de Heer W. Smit in de Piquet Gebergtens, Kaap de Goede Hoop, 1849" (waarskynlik eintlik “Moutonshoek”) is 'n tipiese voorbeeld van sy plaastonele. Die reëlmatige lemoenboord met sy bome van egalige groen is natuurlik baie primitief, maar dis ongetwyfeld interessant om te sien hoe graan destyds uitgeslaan word met 'n lang stuk plat hout soos 'n roeispaan, en water aangedra word deur 'n bediende op die kop. Die steeks perd of bees kom ook verskeie kere voor, wat nie wil padgee nie en die plaasjong baie sonde veroorsaak. 'n Ander stel weer 'n ploegtoneel baie treffend voor: die osse is lewendig en draf in volle vaart, sodat die touleier net moet uithardloop voor.

Uit die hele toneel spreek daar 'n gees van intense aktiwiteit wat meermale voorkom en wat Poortermans met groot sukses vir ons weergee. Die veelsydige werksaamheid op 'n boerplaas kom duidelik uit in "Plaats van Weduwe A.E. Lambregts". Elke sy van die boerdery vind ’n plekkie op hierdie skildery. Links is daar krale waar die beeste rondlê en die rustigheid self verpersoonlik. 'n Geweldige teenstelling vorm die voorgrond waarvan eenkant 'n outydse rytuig aankom, met ronde kap en groot wiele, getrek deur vier perde op 'n galop; van die ander kant kom drie perderuiters aangery. Die ronde strooise van die volk is daar ook sigbaar. Tussenin lê die outydse Kaapse woonhuis met sy strooidak, soliede groen hortjies, bo- en onderdeur. Die een jong trek 'n tentwa reg voor die voordeur, terwyl 'n ander 'n perd aanbring om in-gespan te word. Die werf van die plaas bestaan uit gras, dammetjies water en rooi kleigrond, wat 'n kontras vorm met die afwisselende groen en blou berge van die agtergrond.

Hoe die koloniste hul plase laat aanpas het by die natuurlike omgewing, tref 'n mens dadelik in "Eiendom van M. Brink, naby Geelbeck, Saldanhabaai", wat miskien deftiger was as die gewone burgerwoning in daardie streke, daar dit voorheen die setel van plaaslike bestuur was. Die pragtige gewel trek meteens die aandag, met die donker rietdak en die helder blou water van die see, met seil- en roeiskuitjies daaragter. Veral merk ons hier die soort windpomp waarmee hulle destyds water uitgepomp het en wat baie op 'n Hollandse meul lyk, met sy vyf lang stellasieagtige houtarms om die wind te vang. Op "Philipskraal, eiendom van N. Loubser, Saldanhabaai", krap die hoenders op die werf rond en op die koringmiede, terwyl die klonkies rondspeel – die geheel 'n tipiese plaasgesig. 'n Interessante toneeltjie tref 'n mens op Hoedjiesbaai, 'n groot visvangplek van mnr. Cottels, waar 'n kunstenaar op die voorgrond langs die see skilder, gekleed in pluishoed en manel. Is dit nie waarskynlik Poortermans self, soos hy daar uitgesien het op een van sy skilderboggies nie?

Twee skilderye werp besonder baie lig op die sosiale lewe van die boerestand. Die een stel voor 'n tipiese woonvertrek op die reeds gemelde "Philipskraal", die ander 'n Sondagnamiddagtoneel op 'n plaas. Op eersgenoemde sien ons hoe droë bokkoms, saals en swepe aan die dwarsbalke hang, want daar was geen plafon nie, en pampoene word op die mure gebêre. Die koperkoffiekonfoor staan op die een tafel; op 'n ander is 'n houtemmer, waar 'n hoender op die rand sy ewewig probeer behou en tegelykertyd water drink. Dis opmerklik dat die hoenders saamleef met die gesin in dieselfde vertrek! Al die vroue dra wye rokke met nou lyfies en tjalies om hul skouers. Sommige dra kappies. Verskeie mans sit selfs binnenshuis met hul hoede op.

Dis interessant om te sien hoe die boer blykbaar pas van die veld ingekom het, en nou gee sy vrou hom 'n stuk seep aan om te was, want die waskom en waterbeker, met 'n handdoek daarby, staan klaar vir hom. Dat die boere darem toentertyd nie ongeletterd was nie, toon ons die boeke op die vensterbank en op die een tafel. Een ou kêrel sit ook in sy onderbaadjie met 'n bril op en lees – blykbaar 'n godsdiensoefening, want die ander sit met eerbiedige aandag na hom en luister. Dit moes darem 'n baie groot gesin gewees het, want daar is nie minder as veertien groot mense en vyf kinders, behalwe bediendes, in die vertrek nie! Die werf op 'n Sondagnamiddag is vol lewe, want onder meer gaan twee menere en hul gades blykbaar na 'n kerkdiens in hul Sondaggewaad –Die een in 'n pluishoed en manel, met 'n ligte broek en sy Bybel onder die arm, die ander boer dra 'n bruin belbroek, 'n ligblou baadjie, 'n grys onderbaadjie en 'n rooi sisdoek om 'die nek.

Die vrouens sien daar baie sedig uit met hul voorskote en kantkappies, terwyl die agterste een ook 'n hondjie onder die arm dra. Agter haar loop 'n kleinmeidjie met 'n lang verewaaier. Is dit miskien dat sy agter haar nooi onder die kerkdiens moet staan en haar. moet koel hou daarmee? Daar is groot bedrywigheid op die werf: 'n hond ja 'n vark, 'n perd hardloop verby, en ten spyte daarvan dat dit Sondagnamiddag is, speel die seuns albaster. Het ons voorouers hulle miskien destyds baie minder oor sulke dinge bekommer as wat dit die geval 'n geslag daarna was?

Voor die deur van die huis staan 'n wa, belaai met ag vate wyn, blykbaar klaar om Maandagmôre vroeg mark vervoer te word. Om die wa is daar sowat sewe bediendes geskaar, wat noukeurig hul base en nooiens beskou in hul Sondagklere. Die gesiggies van die kinders is werklik primitief geteken in hierdie skildery, en die gebrek aan perspektief is hier uiters hinderlik, maar die bont veelkleurigheid van die kleredrag is weer aan die ander kant baie aantreklik. Op hierdie skildery het die kunstenaar 'n aantekening gemaak dat hy 'twee jaar in hierdie gesonde buurt vertoef het', dus vermoedelik tussen 1847 en 1849, waarna daar geen spoor van hom aan die Kaap meer te vind is nie.

Daar is verder twee skilderye van naturelle en een van 'n Natalse opperhoof, “wat 4 000 man onder sy beheer het”, wat dus oënskynlik aandui dat Poortermans op een van sy reise na die binneland selfs tot in Natal deurgedring het. 'n Geveg tussen 'n blanke kommando en inboorlinge tydens die Oorlog van die Byl is een van die onaantreklikste van al die skilderye, hoewel dit, ons terugvoer na die veelbewoë tyd in ons geskiedenis om te verneem dat “deze gebeurtenis is betreurenswaard; vijf van mijne vrienden zijn weggerukt door de (swartes) in de Hell Poort, genaamd 2 gebroeders Villiers, 1 Rousseau, 1 Haushamer, 1 Basson”.

Twee tonele uit die ou moederstad self verg ook ons aandag. Die een is 'n straattoneel in Sir Lowryweg in 1847, juis op die oomblik dat die Swellendamse poskoets verbykom. Daar 'n gereelde posdiens na “Over Berg”, soos die hele landstreek oorkant die Hottentotsholland-gebergte destyds genoem was, maar enkele jare vantevore ingestel is, is dit waarskynlik een van die heel vroegste tekenings wat daar bestaan van so 'n poskoets wat sowel passasiers as pos tussen Kaapstad en die verafgeleë grensdistrikte vervoer het. Maleiers met toerienhoede en 'n vrugteverkoper wat sy vrugte in twee mandjies aan 'n lang stok oor sy skouer van huis tot huis dra, verskyn ook in die straattoneel.

Hoe die polisie destyds geoefen en daaruit gesien het, lei ons af uit die tweede skildery, die ou polisiekantoor in Waalstraat aangetoon word. Bo die gebou wapper daar 'n Union Jack en daarvoor skreeu 'n sersant bevele uit aan twaalf konstabels wat daar in gelid staan. Links word 'n Maleier deur 'n geregsdienaar tronk toe gesleep, en regs sit nog 'n paar voor die deur van die kantoor op die stoep. Hieronder skryf Poortermans: “De broeken moeten blaauw gekleurd zijn”, presies soos die blou baadjies.

Daar is 'n gekleurde waterverftekening in hierdie versameling wat ongeteken is en waarvan met 'n groot mate van sekerheid kan vasgestel word dat dit nie aan Poortermans kan toegeskryf word nie. Verskeie deskundiges meen dat die tegniek, keuse van onderwerp en uitvoering daarvan almal aandui dat ons hier werk van die beroemde Thomas Bowler voor ons het. Hierdie mening word beaam deur daardie Bowler-kenner, kol. Maurice Green. Die kleure van hierdie lito lyk ook baie meer op die kleure van ander welbekende Bowler-steendrukplate as op enige van die bestaande werk van Poortermans. Dis 'n gesig oor Kaapstad, vanaf Tamboerskloof gesien, met die torings van die Groote Kerk en van die St. George-katedraal, wat uitstaande is. Met 'n garingboom aan die regterkantse haak word die lito op 'n baie aantreklike manier afgerond.

As kunsprodukte is die skilderstukke van Poortermans wel van minderwaardige belang omdat hy te veel klem lê op besonderhede en onderdele, en dus die “Total-Eindruck” uit die oog verloor, asook omdat hy beter litograaf as skilder was. Maar uit 'n geskiedkundige en kulturele oogpunt beskou, verskaf sy werk 'n buitengewoon waardevolle blik in die maatskaplike toestande wat in die veertiger jare hier geheers het, en dis juis die noukeurigheid waarmee elke besonderheid aangestip word, wat aan hierdie skilderye van Poortermans hul waarde verleen. Hulle behoort volksbesit te word en vir die nageslag as in afgeronde en volledige versameling in bewaring gehou te word. Is daar nie genoeg kunsliefhebbers in ons land wat in hierdie saak belangstel en sal saamwerk om hierdie versameling, wat enig van sy soort is, aan te koop en aan die een of ander kunsgalery of biblioteek skenk, sodat dit vir ons jong volk, met sy skrale kultuurbesit, kan behou word nie?


</doc>
<doc id="110261" url="https://af.wikipedia.org/wiki?curid=110261" title="Loit Sôls">
Loit Sôls

Aloysius A. Sauls (Loit Sôls in die volksmond, op fonetiese wyse, gebore 14 Februarie 1957) is ’n Suid-Afrikaanse skrywer. Hy is in Retreat, 'n voorstad van Kaapstad, gebore as een van vyf kinders van 'n wit pa en bruin ma.

Hy word in 'n weeshuis groot en op vyftienjarige ouderdom verlaat hy die weeshuis en die skool nadat hy standerd sewe slaag. Hy doen allerhande los werkies om aan die lewe te bly, soos afleweringsbode, boodskapper, skoonmaker, rak pakker en versendingsklerk. Dan word hy aangestel as vensteruitstaller by Pep Stores, wat hom die geleentheid gee om meer van die land te sien. Hierna kom hy in aanmerking vir 'n staatsbeurs en hy studeer grafiese ontwerp en beeldhouwerk aan die Technikon Skiereiland en werk daarna as grafiese ontwerper by die tydskrif "You". Hy is verantwoordelik vir die ontwerp van die tydskrif se logo en korporatiewe beeldmateriaal. Na ses jaar bedank hy en word straatmusikant, waar hy eers by die Waterfront en later oral in Kaapstad sing.

In sy eerste jaar van hierdie lewenswyse ontmoet hy vir Phil Bancroft van Skotland, 'n mediese student aan die Universiteit van Kaapstad wat sy inkomste aanvul deur ook musiek op straat te maak. Saam met Phil vertrek hy na Skotland waar hy vir agt maande bly en ook in 1993 optree by die Edinburgh International Arts Festival. Hy skop amper nes in Skotland en werk onder andere hier om pos te sorteer, maar kom in 1994 terug om te stem in die eerste demokratiese verkiesing in Suid-Afrika. Vir 'n ruk is hy getroud en hy het twee seuns. Later verdien hy sy brood en botter deur te sing, hoofsaaklik as straatmusikant. Hy woon eers op straat in Tafelsig, een van die rofste gebiede van Mitchells Plein op die Kaapse Vlakte, maar verhuis dan na 'n huis in Bellville, wat hy met vriende deel. Later verhuis hy na 'n woonstel in die Bo-Kaap, voordat hy hom aan die Weskus vestig. Na die terreuraanvalle in Amerika op 9 September 2001 word hy dikwels op straat weens sy fisiese voorkoms aangesien vir die berugte Osama bin Laden. Hy is baie betrokke by kwessies rondom !Khoe-identiteit, !Khoe-taal en konstitusionele behuising vir die !Khoe-gemeenskappe.

Sy eerste digbundel ontstaan nadat hy as lid van Tyrone Appolis se Kaapse Klopse-orkes by die Afrikaanse Skrywersvereniging se simposium op Saldanha optree. Dr. Annari van der Merwe, bestuurder van Kwela Boeke, en dr. Jakes Gerwel, oud-professor in Afrikaans en een van Kwela se raadgewers, teken daarna met Loit 'n kontrak. Vanaf 1997 onderneem hy verskeie reise en hy tree op in Nederland, Engeland, Indonesië, meeste van Suid-Afrika en Botswana. Sy musiek word bewaar in die argief van die SABC en in die International Library for African Music by Rhodes Universiteit. Hy word in 1999 genooi om in Nederland aan die internasionale Winternachten – poësiefees in Den Haag deel te neem en in 2001 na die Jakarta International Poetry Reading in Java, Indonesië. Verder tree hy onder andere op by die Klein Karoo Nasionale Kunstefees in 1999, ook in 1999 by die Poetry Africa in Durban en in 2002 by die Cape Town Festival. In 2004 tree hy by die Suidoosterfees in Kaapstad op met sy vertoning “"Sierjis kakpraat"”. By die Klein Karoo Nasionale Kunstefees is hy per geleentheid beoordelaar vir die Kanna-prys vir kontemporêre musiek.

Sy eerste digbundel, “My straat en anne praat-poems”, word in 1999 in aanmerking geneem by die toekenning van die Ingrid Jonker-prys. Hierdie gedigte moet hardop gelees word om die betekenis en ritme daarvan te snap, want selfs bekende woorde word geskryf soos dit klink in die Kaapse spreektaal (hy noem die taal “ghoema”) en kom vreemd vir die oog voor. Dit is dus in alle opsigte werklik “praat-poems”. Hierdie onkonvensionele aanbiedingswyse verberg die diepte van hierdie gedigte, wat handel oor dinge so divers as die skepping en ander Bybelse temas, die geskiedenis en sy onregte en die filosofieë van die gewone mens.

“Die faraway klanke vanne hadeda” is sy opvolg bundel, wat tematies en stilisties by sy eerste bundel aansluit. Die bundel bevat drie afdelings, “"Die anne halfte"”, “" 'n Dying bizniz"” en “"Prêntsies"”. “"Die anne halfte"” bevat gedigte oor sosiale euwels soos vigs, tienerswangerskappe en bendegeweld vir diegene wat hulle in die minder bevoorregte helfte van die samelewing bevind. Sy gedigte word vertaal in Nederlands, Frans en Bahasa Indonesian en word in verskeie bloemlesings opgeneem, waaronder “"A Century of South African Poetry"”, “"Groot verseboek"”, “"Die Afrikaanse poësie in 'n duisend en enkele gedigte"”, “"Nuwe verset"” en die Nederlandse “"O wye en droewe land"”. Hy publiseer ook in "Tydskrif vir Letterkunde".




</doc>
<doc id="110262" url="https://af.wikipedia.org/wiki?curid=110262" title="Malan Steyn">
Malan Steyn

Malan Steyn, ’n Suid-Afrikaanse skrywer, is in 1974 gebore.

Hy bring die eerste vyf jare van sy lewe in Wellington deur. Die gesin verhuis dan na Stellenbosch. Sy pa is hier verbonde aan die Departement Opvoedkunde van die universiteit en sy ma is 'n musiekonderwyseres. Hy matrikuleer aan die Paul Roos Gimnasium en studeer dan verder aan die Universiteit van Stellenbosch, waar hy 'n B A .Drama-graad en 'n B.A. Honneurs-graad in Afrikaans-Nederlands verwerf. Hierna bring hy ses maande in Nederland deur en verwerf dan terug op Stellenbosch sy M.A.-graad in Afrikaans-Nederlands. Vir vier maande is hy kopieskrywer by 'n kettingwinkelgroep, waarna hy voltyds begin skryf. Hy is sedert einde 2005 saam met Mitzi Booysen draaiboekskrywer vir die televisiereeks “"Binneland"” (aanvanklik “"Binnelanders"”) en word in 2009 ook deeltydse dosent aan die Departement Drama van die Universiteit van Stellenbosch, waar hy die kuns van dramas skryf doseer. Benewens skrywer is hy ook soms akteur en tree hy op in onder andere “"Tip"” van Saartjie Botha. Hy bied ook werkswinkels aan oor die kuns van die skryf van drama, onder andere by die Suidoosterfees in 2009. Hy bly op Stellenbosch.

Sy dramas word meermale by verskeie kunstefeeste en in die vernaamste sentrums in die land opgevoer. “Die kaal generaals” word in 1995 deur die Universiteit van Stellenbosch se drama vereniging by die Grahamstad Nasionale Kunstefees opgevoer. “Kosmopolis” is 'n drama met musiek wat in 2000 deur leerlinge van die Paul Roos Gimnasium in Stellenbosch opgevoer in word. “Outopsie” is 'n kabaret, wat in 2001 die naaswenner is van die Anglogold-Aardklop Smeltkroes-prys vir die beste nuwe inheemse drama op Aardklop. “Die Joseph en Mary affair” skryf hy saam met Ilse Oppelt. Twee Christene en 'n Moslem maak gereed vir die aanbieding van 'n mirakelspel tydens 'n maatskappy op die Kaapse Vlakte se jaareindfunksie. Die fabriek is in die moeilikheid, hulle werk en toekoms is in die gedrang en so verdring die persoonlike bagasie kort-kort die kuns (en andersom). Hierdie drama spreek veral godsdienstige verskille, medemenslikheid en die bestaan problematiek aan. “"Die Joseph en Mary affair"” verower in 2002 die Anglogold-Aardklop Smeltkroes-prys vir die beste nuwe inheemse drama. “Drie susters: 'n plek”(wat hy saam met Amelda Brand skryf) is losweg gebaseer op die “"Drie Susters"”-tekste van Anton Tsjechof en Reza de Wet, maar hy verplaas die aksie na die onstuimige Suid-Afrikaanse landskap van die jare tagtig. Drie singende susters sit opgeskeep met mekaar, met hulle verlede en met 'n sterwende vader op 'n dorre Karoo-gasteplaas. Ousus Olgi vind bedags haar ontvlugting in die fotoverhaal boekies van Grens vegter, kos en haar kubus kulture wat sy soos haar eie kroos versorg. Kleinsus Irene staan op trou met 'n ware grens held, die dienspligtige Boetie, maar haar nagmerries en ongesonde belangstelling in geparste vlinders ontstem tog haar huisgenote. Die middel suster Marcia maak net wodka-mixes en moeilikheid so ver sy gaan. Hierdie drama is in 2003 die naaswenner van die Anglogold-Aardklop Smeltkroes-prys. “Eet alles” kyk na 'n dekade na wat gebeur het met die volgelinge van die Voëlvry beweging wat in die tagtigerjare alternatiewe musiek in Afrikaans wou vestig. Vyf vriende kom in 2002 na Johannes Kerkorrel se self moord by 'n braaiplek bymekaar en hulle wisselwerking demonstreer waar hulle nou is vergeleke met die hoogtepunt van die musikale versetbeweging waaraan hulle behoort het. “"Eet alles"” is in 2004 die naaswenner van die Anglogold-Aardklop Smeltkroes-prys. “Jan en Jorie” behandel die lewens van die bekende kunstenaars egpaar Jan Rabie en Marjorie Wallace .In 2006 verower “"Jan en Jorie"” 'n Fleur du Cap-teaterprys.

Die musiekdrama “Onbekend” debuteer by Aardklop in 2004 en vertel die verhale van 'n sepiester, 'n sangeres en 'n kabaret-diva wat elkeen na groter erkenning soek. Benewens die karakters se eie persoonlike stryd word hierin ook die teater se skeppingsproses en stryd om oorlewing uitgebeeld. Saam met codice_1 kort codice_2“Rip se Winkel” vertel die Suid-Afrikaanse geskiedenis in vyftig minute vir skoolkinders, waar Rip telkemale uit sy slaap geruk word deur dramatiese gebeurtenisse in die geskiedenis, en “Begeesterd” is 'n dramatiese aanpassing van die geskiedenis van Hugenote Hoërskool en die ontstaansgeskiedenis van die dorp Wellington.

“Bos” debuteer by die KKNK van 2012. Tien tieners is op 'n oorlewingskamp in die bos, waar spoke, hormone, groepsdruk en goggas sake vir hulle moeilik maak. Hulle staan onder die leiding van 'n militaristiese onderwyser wat as jong man weermag toe was en daar sy inisiasie ontvang het. Die drama behandel jong mense se behoefte aan inisiasie, 'n rite, waardeur hulle 'n oorgang na volwassenheid kan ondergaan. Dikwels word dit egter op hulle afgedwing. Ander dramas van hom sluit in “Roadkill-Padkos”, “Bok-bok staan styf”, 'n drama oor ontgroening waarin daar gehoor deelname is en wat in 2002 by die KKNK debuteer, die pantomime “Rooikôppitjie” (saam met Saartjie Botha, Francois Toerien en Nicole Holm) en “Langarm van die gereg”. Hy verwerk ook Etienne van Heerden se roman “"Toorberg"” saam met Petrus du Preez vir die verhoog en is saam met Mitzi Booysen medeskrywer van die draaiboek vir die televisiereeks “"Binnelanders"” .In 2007 word hy genomineer vir 'n ATKV-prys vir beste draaiboek vir 'n dramareeks vir “"Binnelanders"”. Verder is hy verantwoordelik vir verskeie kindertekste en skole stukke.

Sy eerste gepubliseerde drama is “Johnny is nie dood nie”, wat 'n grondige verwerking is van die vroeëre “"Eet alles"”, waar die aksie rondom die dood van Johannes Kerkorrel draai. Die titel is ontleen aan die refrein van een van Koos Kombuis se liedjies met die refrein “"Johnny is nie dood nie; hy’s net uitgepaas"”. Die wisselwerking tussen die vyf karakters vertel van hulle studentejare en liefdes, getroude lewens en hulle ontnugtering met die nuwe Suid-Afrika, wat gekontrasteer word met die tagtigerjare se veiligheidspolisie, onrus op die kampusse en diensplig. Sentraal staan die raaisel van die rebelse rockster Johnny se dood.




</doc>
<doc id="110263" url="https://af.wikipedia.org/wiki?curid=110263" title="Hoërskool Voortrekker, Boksburg">
Hoërskool Voortrekker, Boksburg

Die Hoërskool Voortrekker is 'n sekondêre staatskool in die Oos-Randse stad Boksburg, wat onderrig deur medium van Afrikaans sowel as Engels bied aan leerders van gr. 8 tot 12. Dit was in Januarie 1920 die eerste Afrikaansmedium-hoërskool aan die Rand.

Die Britte se verskroeideaardebeleid het tot gevolg gehad dat duisende wanhopige Afrikaners ná die Driejarige Oorlog na die Witwatersrand gestroom het om op die goud- en steenkoolmyne te werk. Ná die oorlog het ds. Jimmy Louw van die NG gemeente Boksburg (die eerste NG gemeente aan die Oos-Rand) ’n veldtog begin vir die stigting van die eerste Afrikaansmedium-hoërskool aan die Rand. Die Hoërskool Voortrekker is begin deur ’n groep ouers, onder Louw se leiding, wat wou toesien dat hul kinders hul skoolloopbaan enduit in hul moedertaal kon deurloop.

In 1918 het die Oos-Randse Skoolraad ’n lewensvatbaarheidstudie uitgevoer om te bepaal of daar genoeg Afrikaanse leerders bo st. 5 was om ’n Afrikaansmedium te regverdig. Dié ondersoek het die behoefte aan ’n Afrikaanse sekondêre skool bevestig. Danksy Louw se onvermoeide ywer is die Oosrandse Hollandse Medium Hoërskool op 29 Januarie 1920 gestig. Dit het begin op ’n perseel langs die Boksburgmeer met 67 leerders en ses onderwysers. Aan die begin van die derde kwartaal van 1920 is dit herdoop tot Hoërskool Voortrekker.

Dié skool moes weens verskeie redes in 1999 dubbelmedium word.



</doc>
<doc id="110264" url="https://af.wikipedia.org/wiki?curid=110264" title="Albert Troskie">
Albert Troskie

Prof. Albert Troskie (gebore Adelaide, Oos-Kaap, 1942) is ’n Suid-Afrikaanse orrelis wat gereken word as die land se voorste kenner van dié instrument. As orrelraadgewer het hy vir talle kerke ’n nuwe pyporrel ontwerp en oor die bou daarvan toesig gehou. Hy is ’n vrugbare skrywer, kerk- en konsertorrelis, spreker op binnelandse sowel as buitelandse konferensie, musiek-eksaminator en –beoordelaar, en komponis.

Troskie het in Oos-Kaapland grootgeword en sy skoolloopbaan voltooi aan Gill-kollege op Somerset-Oos. Hy het aan die Universiteite van Kaapstad, Port Elizabeth en Suid-Afrika in musikologie en orrel studeer. Nadat hy in 1968 Unisa se beurs vir orreliste gewen het, het hy twee jaar lank gevorderde onderrig in orrelspel en improvisasie in Nederland ontvang en in musikologie en orrelbou studeer aan die Universiteit van Amsterdam. In 1975 het hy die graad D.Mus. deur Unisa verwerf met ’n verhandeling oor die koormusiek van Max Reger. Hiervoor het hy uitgebreide musikologiese navorsing in Bonn en Wene gedoen.

Hy was dosent aan Unisa en van 1983 tot aftrede in 1999 professor in musiek en musikologie aan die destydse UPE asook hoof van die musiekdepartement.

Hy is reeds amper 50 jaar lank kerkorrelis en koorleier en het die Suider-Afrikaanse Kerkorrelistevereniging (Sakov) op 10 Mei 1980 gestig, waarvan hy 20 jaar lank voorsitter was en redakteur van dié vereniging se nuusbrief asook die jaarblad Vir die Musiekleier. Sakov het in 2002 erelidmaatskap aan hom toegeken.

In 1992 het die uitgewer J.L. van Schaik sy boek "Pyporrels in Suid-Afrika" uitgegee en in 2010 "The Pipe Organ Heritage of South Africa". Met die jare het hy talle artikels oor orrelbou geskryf.

Van die uitsonderlike orrels wat hy ontwerp het, is dié van die NG gemeente Vredefort (1975), die NG gemeente Somerserstraat (Port Elizabeth, 1988), waar hy kerkorrelis en koorleier is, en die reusagtige orrel van die Veremarksentrum in die Baai (1999). ’n CD, "Grand Organ", is in 2000 uitgereik waarop hy laasgenoemde twee orrels bespeel. Hy het ook ander orrel- en koor-CD’s uitgereik.

Troskie het in die kommissie vir die samestelling van die Afrikaanse Kerke se "Liedboek" gedien. Hy tree landwyd op as orrelis en spreker en het twee bundels met verwerkings van gewyde liedere vir orrel en koor, "Liedboekverwerkings vir Orrel en Koor, Vol. 1" en "2", in onderskeidelik 2003 en 2006 gepubliseer. Van die Oos-Kaapse Kinderkoor is hy reeds etlike die amptelike orrelbegeleier en het drie keer oorsese toere saam met hulle onderneem.



</doc>
<doc id="110266" url="https://af.wikipedia.org/wiki?curid=110266" title="Nicholas Aylward Vigors">
Nicholas Aylward Vigors

Nicholas Aylward Vigors (1785 - 26 Oktober 1840) was 'n Ierse dierkundige en politikus.

In 1826 was hy 'n stigterslid van die "Royal Zoological Society" in Londen en hy was dié vereniging se eerste sekretaris tot 1833. Gedurende sy loopbaan het hy ongeveer veertig artikels oor ornitologiese onderwerpe gepubliseer, 'n ongewone nastrewing wat heelwat bespotting van sy politieke teenstanders uitgelok het. Hy was ook 'n lid van die "Royal Irish Academy".

Vigors was 'n lid van die parlement van die Verenigde Koninkryk van Groot-Brittanje en Ierland vanaf 1832 tot en met sy dood in 1840.


</doc>
<doc id="110267" url="https://af.wikipedia.org/wiki?curid=110267" title="John George Children">
John George Children

John George Children (18 Mei 1777 – 1 Januarie 1852) was 'n Britse chemikus, meteoroloog en geoloog.

In 1813 bou Children 'n groot galvaniese battery. Dit het bestaan uit 20 groot plat selle, elk 2 duim breed, gevul met verdunde suur. Pare van sink- en koperplate, 6 voet lank en 2 voet 8 duim breed, was in elke sel laat sak. Die selle was in serie verbind deur loodbande en lengtes van loodpype aan elke kant van die battery het gedien as geleiers.

Later in die lewe word Children 'n dierkundige en geoloog, asook die sekretaris van die "Royal Society". Die seldsame mineraal "Childrenite" en 'n Australiese slang, "Children's Python" is na hom vernoem.


</doc>
<doc id="110268" url="https://af.wikipedia.org/wiki?curid=110268" title="Britse weermag tydens Eerste Wêreldoorlog">
Britse weermag tydens Eerste Wêreldoorlog

Die Britse weermag het tydens die Eerste Wêreldoorlog die grootste  en duurste oorlog in sy lang geskiedenis geveg. Anders as die Franse en Duitse weermagte het die Britse weermag aan die begin van die konflik hoofsaaklik uit vrywilligers bestaan – en nie uit lotelinge nie. Die Britse weermag was ook aansienlik kleiner as hul Franse en Duitse eweknieë.

Daar was drie afsonderlike Britse weermagte tydens die oorlog. Die "eerste" weermag was die klein vrywilligerkorps van 400,000 soldate waarvan  meer as die helfte oorsee uitgeplaas was om die Britse Ryk te beskerm. Hierdie getal het ingesluit die "Regular Army" en die reserviste in die "Territorial Force". Gesamentlik het hulle die "British Expeditionary Force" (BEF) gevorm wat hoofsaaklik gestig is vir diens in Frankryk en bekend geword het as die "Old Contemptibles". Die tweede weermag was "Kitchener's Army" wat bestaan het uit die vrywilligers in 1914–1915 wat bestem was om die stryd te betree by die Slag van die Somme. Die "derde" is gevorm met die instelling van opkommandering in Januarie 1916. Teen die einde van 1918 het die weermag 'n maksimum sterkte bereik van 4,000,000 en kon meer as 70 afdelings ontplooi word. Die groter meerderheid van die weermag het in die hoof oorlogsteater geveg op die Westelike Front in Frankryk en België teen die Duitse Ryk. Sommige eenhede was betrokke in Italië en Salonika teen Oostenryk-Hongarye en die Bulgaarse weermag. Ander het geveg in die Midde-Ooste, Afrika en Mesopotamië – hoofsaaklik teen die Ottomaanse Ryk- en een bataljon het in Sjina saam met die Japannese weermag geveg in die Beleg van Tsingtao.

Die oorlog het uitdagings gebied vir die weermag bevelvoerders in die sin dat – voor 1914 – die grootste formasie wat enige dienende Generaal in die BEF aangevoer het tydens operasies 'n divisie was. Die uitbreiding van die weermag het meegebring dat sommige offisiere bevorder is van brigade – na afdelingsbevelvoerder in minder as 'n jaar. Bevelvoerders moes ook opgewasse wees vir die nuwe taktiek en wapens wat ontwikkel is. Die skuif weg van maneuvers na loopgraaf oorlogvoering het beteken dat infanterie en artillerie moes leer om saam te werk. Tydens aanvallende optrede – en ook wanneer hul verdedig het – het hulle geleer hoe om gekombineerde magte te gebruik om die voorste linie te verdedig. Later in die oorlog is die masjiengeweer korps en die tenk korps ook ingesluit by die nuwe taktiese doktrine.

Die manskappe op die front het gebuk gegaan onder voorraad probleme – daar was 'n tekort aan voedsel; siekte was algemeen vanweë die rotplae en die klam toestande. Tesame met die vyandige aksie moes die troepe ook nuwe siektes trotseer: loopgraafvoet; loopgraafkoors en loopgraafnefritis. Teen die einde van die oorlog in 1918 is Britse verliese beraam op 673,375 dood of vermis as gevolg van vyandige aksie of siekte. 'n Verdere 1,643,469 was gewond. In die haas om te demobiliseer teen die einde van die oorlog  het die sterkte van die weermag verminder van 4,000,000 troepe in 1918 tot 370,000 teen 1920.

Die Briste weermag tydens die Eerste Wêreldoorlog kon sy samestelling naspoor na die stygende eise van imperiale uitbreiding. Die raamwerk was die vrywillige sisteem van werwing en die regimentsisteem wat omskryf is deur die Cardwell- en  Childers Hervormings  van die laat 19de eeu. Die weermag was voorberei en primêr aangewend vir Ryks aangeleenthede en die daaropvolgende koloniale oorloë. Gedurende die laaste jare van die 19de eeu was die weermag in 'n belangrike konflik gewikkel – die Tweede Vryheidsoorlog (1899–1902) – wat die tekortkominge in taktiek, leierskap en administrasie beklemtoon het. Die Esher Verslag van 1904 het radikale hervormings aanbeveel soos die skepping van 'n Weermagraad; 'n Generale Staf; die afskaffing  van die posisie Opperbevelhebber van die magte en die instel van 'n Hoof van die Generale Staf. Die Haldane hervormings van 1907 het op formele wyse 'n ekspedisionele mag geskep van sewe divisies (een kavallerie, ses infanterie); die vrywilligers georganiseer in 'n nuwe "Territorial Force" van veertien kavallerie brigades en veertien infanterie afdelings en die vorige burgermag omskep in die  "Special Reserve" ten einde die ekspedisiemag te versterk.

Met die uitbreek van die oorlog in Augustus 1914 was die Britse beroepsleër 'n klein professionele mag bestaande uit  247,432 staande troepe.  Byna helfte van die beroepsleër (74 van die 157 infanterie bataljons en 12 van die 31 kavalrie regimente), was oorsee gestasioneer in garnisoene dwarsoor die Britse Ryk. Die "Royal Flying Corps" was deel van die weermag tot  1918. Met die uitbreek van die oorlog het dit bestaan uit 84 vliegtuie.

Die beroepsleër was gerugsteun deur die "Territorial Force" en deur reserviste. In Augustus 1914 was daar drie vorme van reserviste. Die "Army Reserve" van afgetrede soldate was 145,350 man sterk. Die "Special Reserve" het 'n verdere  64,000 man gehad en was 'n deeltydse mag soortgelyk aan die "Territorial Force". Die "National Reserve" het ongeveer 215,000 man gehad.

Die beroepsleër en die reserviste was – ten minste op papier- 'n gemobiliseerde mag van amper 700,000 man, alhoewel slegs 150,000 onmiddellik beskikbaar was vir die  "British Expeditionary Force" (BEF) wat na die vasteland gestuur is. Dit het bestaan uit ses infanterie afdelings en een van kavallerie. In kontras hiermee het die Franse weermag in 1914  'n mag gemobiliseer van 1,650,000 troepe en 62 infanterie afdelings terwyl die Duitse weermag 1,850,000 troepe mobiliseer het en 87 infanterie divisies.

Brittanje het die oorlog begin met ses staande en veertien reserwe infanterie divisies. Gedurende die oorlog is 'n verdere ses staande, veertien "Territorial", 36 "Kitchener's Army" en ses ander divisies gevorm – insluitend die "Naval Division" van die Britse Vloot.

Met verloop van die oorlog het die samestelling van die infanterie afdelings geleidelik verander – met groter klem wat geplaas is op die voorsiening van organiese steunvuur aan die infanterie afdelings. Teen 1918 het 'n Britse divisie bestaan uit drie infanterie brigades – elk bestaande uit drie bataljonne. Elkeen van hierdie bataljonne het 36 Lewis masjiengewere gehad. Daar was in totaal 324 van hierdie wapens in die divisie. Hier benewens was daar 'n afdelings- masjiengeweer bataljon wat toegerus was met 64 Vickers masjiengewere in vier kompanies van 16 gewere. Elke brigade in die divisie het 'n mortier battery gehad met agt Stokes mortiere. Die artillerie het die samestelling van die batterye gereeld verander. Op hierdie wyse het die weermag drasties verander met verloop van die oorlog in reaksie op verskeie verwikkelinge – van die beweeglike oorlog tydens die openingsweke na die statiese loopgraafoorlog van 1916 en 1917. Die kavalarie van die "British Expeditionary Force" het  9.28% van die weermag verteenwoordig; teen Julie 1918 het dit slegs 1.65% verteenwoordig. Die infanterie het van  64.64% in 1914 verminder na 51.25% van die weermag in 1918 terwyl die "Royal Engineers" vermeerder het van 5.91% na 11.24% in 1918.

Onder die voorwaardes van die Entente Cordiale sou die Britse weermag se rol in 'n Europese oorlog wees om soldate van die Britse Ekspedisie mag (BEF) te onderneem. Dit het bestaan uit ses infanterie afdelings en vyf kavallerie brigades wat in twee afdelings verdeel was: "Army corps I Corps" onder bevel van Douglas Haig, en II Corps onder bevel van Horace Smith-Dorrien. Aan die begin van die konflik is die Brits-Indiese weermag ingeroep vir ondersteuning;  in Augustus 1914 was 20 persent van die 9,610 Britse offisiere wat oorspronklik na Frankryk gestuur is – van die Indiese weermag. 16 persent van die 76,450 ander range was afkomstig van die Brits-Indiese weermag.

Duitse heerser keiser Wilhelm was bekend vir sy afkeurende houding teenoor die BEF. Hy het 'n bevel uitgereik op 19 August 1914 met die doel om  ""exterminate...the treacherous English and walk over General French's contemptible little army"". Gevolglik het die oorlewendes van die weermag later jare na hulself verwys as  ""The Old Contemptibles"". Teen die einde van 1914 (na die veldslae van Mons, Le Cateau, Aisne en Ypres) was die Britse beroepsleër bykans heeltemal uitgewis – alhoewel hulle daarin geslaag het om die Duitse opmars te stuit.


</doc>
<doc id="110269" url="https://af.wikipedia.org/wiki?curid=110269" title="Salisburygesie">
Salisburygesie

'n Salisburygesie of Leiblougesie ("Salisbury Sprite" of "Slate Sprite" soos dit in Engels bekend staan), is 'n waterjuffer, "Pseudagrion salisburyense", en behoort tot die familie van "Coenagrionidae".

Liggaamslengte: 35-38 mm. Agtervlerklengte: 20.5–21 mm. Leiklip-blou toraks met 'n pers skynsel by mannetjies. Oë is swart bo en groen aan die onderkant. Het twee ronde helder blou kolle agter die oë. By die wyfies is die blou kolle verbind deur 'n bruin streep. Die abdomen het 'n blou punt wat ook witterig word.

Dit kom voor in Angola; Botswana; Kenia; Malawi; Mosambiek; Namibië; Suid-Afrika; eSwatini; Tanzanië, Uganda; Zambië en Zimbabwe. Algemeen in groot dele van Suid-Afrika, behalwe in die Suidwestelike Kaap.

Naby lang gras en riete langs stil poele by strome en klein riviere.


</doc>
<doc id="110270" url="https://af.wikipedia.org/wiki?curid=110270" title="Friedrich Ris">
Friedrich Ris

Friedrich Ris (8 Januarie 1867 in Glarus – 30 Januarie 1931 in Rheinau) was 'n Switserse dokter en entomoloog wat gespesialiseer het in Odonata (naaldekokers en waterjuffers). Ris studeer vanaf 1881 tot 1890 aan die Universiteit van Zurich, waar hy sy mediese graad verwerf. Later was hy die direkteur van 'n psigiatriese kliniek in Rheinau, Switserland. In meer as 100 publikasies tussen 1886 en 1931, beskryf hy verskeie insekte, onder andere 127 nuut ontdekte naaldekokers.

Ris het die volgende genera en spesies vir die eerste keer wetenskaplik beskryf:



</doc>
<doc id="110271" url="https://af.wikipedia.org/wiki?curid=110271" title="Battersea">
Battersea

Battersea is 'n oorwegend residensiële buurt in suidelike Sentraal-Londen wat administratief aan die London Borough of Wandsworth behoort, met 'n bevolking van 75 651 in 2001. Battersea is aan die Teems se suidoewer en 2,9 myl (4,8 km) suidwes van Charing Cross geleë. Battersea Park is een van die grootste groen ruimtes in die suidweste van die Britse hoofstad.

Die Battersea-kragsentrale, een van Londen se ikoniese bakens en 'n uitstekende voorbeeld van industriële Art Deco-boukuns, het in die 1930's ontstaan. Nadat dit al meer as drie dekades gelede buite bedryf gestel is, het eiendomsontwikkelaars verskeie pogings onderneem om nuwe lewe in die onmiddelike omgewing van die kragsentrale te blaas. Almal het in die slag gebly en bankrot gespeel. Eers in die 21ste eeu is 'n projek begin waarby befaamde argitekte soos Norman Foster en Frank Gehry betrokke was wat die buurt rondom die kragsentrale tot een van Londen se mees amibisieuse eiendomsprojekte ontwikkel het, met beleggings ter waarde van £9 miljard. Die buurt sal deur 'n nuwe moltreinstasie, "Battersea Power Station", bedien word wat na verwagting saam met 'n winkelsentrum en ander geriewe in die herontwikkelde kragstasie teen 2020 ingewy sal word.

In Mei 2017 het die eerste 100 eienaars, onder wie bekende persoonlikhede soos die popsanger Sting en die oorlewingspesialis Bear Grylls, hul luukse woonstelle in Circus West Village-kompleks vlakby die voormalige kragsentrale betrek.



</doc>
<doc id="110272" url="https://af.wikipedia.org/wiki?curid=110272" title="Etielasetaat">
Etielasetaat

Etielasetaat is 'n organiese verbinding met die formule . Dit is die ester van etanol en asynsuur en 'n vloeistof met 'n soet reuk.

Etielasetaat kan vervaardig word deur direkte esterifikasie. Dit is 'n reaksie van asynsuur en etanol met swaelsuur as katalis.
formula_1

Die stof word dikwels as oplosmiddel gebruik, byvoorbeeld vir lym of om naellak te verwyder.


</doc>
<doc id="110273" url="https://af.wikipedia.org/wiki?curid=110273" title="312 v.C.">
312 v.C.



</doc>
<doc id="110274" url="https://af.wikipedia.org/wiki?curid=110274" title="309 v.C.">
309 v.C.



</doc>
<doc id="110275" url="https://af.wikipedia.org/wiki?curid=110275" title="301 v.C.">
301 v.C.




</doc>
<doc id="110276" url="https://af.wikipedia.org/wiki?curid=110276" title="292 v.C.">
292 v.C.



</doc>
<doc id="110277" url="https://af.wikipedia.org/wiki?curid=110277" title="287 v.C.">
287 v.C.



</doc>
<doc id="110278" url="https://af.wikipedia.org/wiki?curid=110278" title="281 v.C.">
281 v.C.




</doc>
<doc id="110279" url="https://af.wikipedia.org/wiki?curid=110279" title="Pieter Strauss">
Pieter Strauss

Pieter Strauss, ’n Suid-Afrikaanse skrywer is op 8 November 1960 op Kenhardt in die Noord-Kaap gebore, waar hy groot word en aan die plaaslike hoërskool matrikuleer.

Na skool doen hy sy verpligte militêre diensplig, waartydens hy in Noord-Namibië kennis maak met die wrede werklikheid van oorlog. Aan die Universiteit van Stellenbosch behaal hy dan die B.A.-graad en B.A. Honneurs-graad in Afrikaans en Nederlands. Hier is hy lid van die Letterkundige Laboratorium onder leiding van Lina Spies en redakteur van "Penseel", 'n tydskrif vir studente digters en skrywers. Hy bekwaam homself as onderwyser en is as Afrikaans onderwyser verbonde aan die Hoërskool Stellenberg in Bellville. As bedrewe musikant is hy lid van die orkes Tokkel los! Hierdie orkes sing van sy komposisies en toonsettings en neem ook daarvan op CD op, onder andere op die CD “"Hartlangs huis toe"”. Vir "Die Burger" lewer hy gereeld artikels oor die Noord-Kaap en sy mense. Hy is getroud met Johanna en hulle het twee seuns, Petri en Dian.

Van sy gedigte en kortverhale word opgeneem in literêre en ander tydskrifte, soos "Stet"Stet, "Tydskrif vir Letterkunde", "Upstream", "New Contrast", "Huisgenoot" en "De Kat", terwyl hy ook op die webwerf van LitNet publiseer. Sy verse word opgeneem in “"Nuwe stemme I"” en ook in André P. Brink se “"Groot verseboek"”. Sy gedigte in “"Nuwe stemme"” behandel onder andere gedigte oor Jonker Afrikaner en Hendrik Witbooi, wat van toepassing gemaak word op die moderne jong man se ervaring van geweld. Saam met Adinda Vermaak is hy medesamesteller van “"Rymreise"”, 'n poësie-bloemlesing gemik op die skole mark.

Sy grootste bydrae maak hy egter met sy Noord-Kaapse stories, wat in verskeie versamelings saamgebundel word. “Fluitwiel!” is 'n bundel kontreiverhale uit die Hantam, Boesmanland en Namakwaland, vertel in die kontreitaal en verwysend na hierdie mense se unieke leefwyse en kultuur. “Tussen kokerboom en kaiingklip” vertel met humor en deernis in die outentieke Boesmanland se taal oor gewone mense se pogings om 'n bestaan te maak in hierdie ongenaakbare deel van die wêreld. Baie van die stories is grappig, maar sommige raak ook universele kwessies aan wat die verhale tydloos maak, terwyl die opteken van die streek se taal van taalkundige belang is. “Bitterboela en soetgousblom” vertel 'n paar humoristiese stories uit die kontrei, wat groot liegstories en spookstories insluit, maar bevat ook 'n aantal verhale met diepgang oor Boesman-digters soos //Kabbo, waarin die onreg wat hierdie volksgroep oor die jare aangedoen is, aandag kry. Die titel vat reeds die soet en die suur van die verhale saam. Voor en agterin die boek is daar kaarte van Boesmanland en die boek sluit af met sowat vyftien bladsye woordverklarings en gesegdes. Van sy kortverhale word opgeneem in versamel bundels soos “"Blaaskans"”, “"Alles goed en wel"”, “"Spekskiet!"” en “"Sweef en ander verhale"”. Uit die geskrifte van E. de Roubaix stel hy die bloemlesing “Vlam uit die vlaktes” saam.

2003 - Fluitwiel!

2006 - Tussen kokerboom en kaiingklip

2008 - Bitterboela en soetgousblom

Samesteller

2010 - Vlam uit die vlaktes – E. de Roubaix

2011 - Rymreise (saam met Adinda Vermaak)



</doc>
<doc id="110280" url="https://af.wikipedia.org/wiki?curid=110280" title="Lynette Blignaut">
Lynette Blignaut

Lynette Blignaut, ’n Suid-Afrikaanse skrywer, is in 1950 gebore as die dogter van die skrywer Toek Blignaut (Johanna Marthina Sophia Blignaut) en Jacobus Nicolaas Francois (Jaap) Blignaut. Sy skryf onder haar nooiensvan Lynette Blignaut en haar getroude van, Lynette Scott.

Sy het 'n suster, Leandré, wat as Leandré Hanekom self talle boeke skryf. In 1967 matrikuleer sy aan die Hoërskool Lyttelton. Lynette behaal in November 1988 'n honneursgraad in biblioteekkunde, met kinderliteratuur as hoofvak. Haar tesis is getiteld "Humor in kinderliteratuur."

Sy skryf die roman "Bestemming gister" onder haar nooiensvan en daarna skryf sy onder haar getroude van, Scott. "Sêra-sêra waaikant" is die verhaal van vier doodgewone jong meisies op universiteit aan die begin van hul lewe. Amber droom van beter wêrelde, maar verbeur haar enigste kans en moet haar geliefde kunsstudie staak; Rynie droom van roem as 'n swemheldin, maar moet haar drome laat vaar toe sy haar skouer breek; Hessie se enigste doel is om 'n man te kry en Maretha is die praktiese een wat die verhaal, en die vriendinne, bymekaarhou.

Werke uit haar pen sluit in:

1979 - "Bestemming gister"

1980 - "Sêra-sêra waaikant" (Lynette Scott)

1986 - "Op die rostrum" (Lynette Scott)


</doc>
<doc id="110285" url="https://af.wikipedia.org/wiki?curid=110285" title="Misdade teen die Mensdom">
Misdade teen die Mensdom

Misdade teen die mensdom is sekere dade wat gepleeg word as deel van 'n wydverspreide of stelselmatige aanval teen enige burgerlike bevolking of 'n identifiseerbare deel van 'n bevolking. Die eerste vervolging vir misdade teen die mensdom was met die Neurenberg-verhore gehou. Misdade teen die mensdom is sedertdien deur ander internasionale howe- soos die Internasionale Misdaadtribunaal vir die voormalige Joegoe-Slawië en die Internasionale Misdaadhof, asook met tuisverhore aangehoor. Die geregtigheid vir misdade teen die mensdom is primêr ontwikkel deur die evolusie van internasionale gewoontereg. Misdade teen die mensdom is nie in 'n internasionale konvensie gekodifiseer nie, hoewel daar tans 'n internasionale poging is om so 'n verdrag, gelei deur die Misdade teen die Mensdom Inisiatief, te vestig.

Anders as met oorlogsmisdade, kan misdade teen die mensdom in tye van oorlog sowel as in vredestyd gepleeg word. Dit is nie geïsoleerde of sporadiese gebeure nie, maar is deel van, of van 'n regeringsbeleid (hoewel die oortreders hulself sal moet vereenselwig met so 'n beleid), of 'n gebruik van wandade wat deur 'n regering geduld, of goedgekeur word, of 'n de facto" gesag. Moord"; slagtings; onmenslikheid; uitwissing; menslike eksperimente; buitegeregtelike strawwe; moordbendes; gedwonge verdwynings; kindersoldate; ontvoerings, onredelike gevangenisstraf (internering); slawerny; kannibalisme; marteling; verkragting; politieke, rassistiese, of godsdiensvervolging, wat ook die gebruik van  godslasterlike wette, of wette teen laster of godsdiens, of ander soortgelyke bewoording, of onbehoorlike haatspraakwette; en ander onmenslike dade kan as misdade teen die mensdom beskou word, indien dit deel vorm van 'n uitgebreide of stelselmatige gebruik.

Die term "misdaad teen die mensdom" is eintlik dubbelsinnig oor die dubbelsinnigheid van die woord "mensdom", wat mens kan beteken (die versamelwoord vir die mens) of die waarde van menswees, Die geskiedenis van die term wys dat laasgenoemde die eintlike verwysing is.

Die term het sy oorsprong in die Tweede Den Haagse Konvensie van 1899 se aanhef en is in die Vierde Den Haagse Konvense van 1907 se aanhef verder geneem toe daar besorgdheid uitgespreek is oor die kodifisering van nuwe reëls van internasionale humanitêre wette. Die aanhef van die twee konvensies verwys na die "wette van die mensdom" as 'n uitdrukking van onderliggende onduidelike humanistiese waardes.

Op 24 Mei 1915 reik die Geallieerde Magte, Brittanje, Frankryk en Rusland 'n gesamentlike verklaring uit wat dit baie duidelik stel dat 'n ander regering vir die eerste keer ooit aangekla word vir "'n misdaad teen die mensdom". 'n Uittreksel uit die verklaring verklaar as volg:

Met die beëindiging van die oorlog het 'n internasionale oorlogsmisdaad-kommissie die skep van 'n tribunaal voorgestel om "oortredings van die wette van die mensdom" te verhoor. Die Amerikaanse gesant het egter beswaar gemaak teen die verwysing na "wette van die mensdom" omdat dit vaag is en die konsep is nie verder gevoer nie.

In die nadraai van die Tweede Wêreldoorlog, is die Londense Handves vir die Internasionale Militêre Tribunaal as 'n dekreet saamgestel om die wette en prosedures vir die Neurenberg-verhore neer te lê. Die samestellers van die riglyne het voor die probleem te staan gekom oor hoe Die Holocaust- Joodse Volksmoord (Sjoa) en die grusame wandade, wat deur Nazi-Duitsland gepleeg is, hanteer moes word. 'n Tradisionele benadering om oorlogsmisdade te verhoor kon nie hier toegepas word nie aangesien dit die eerste keer in die geskiedenis was dat 'n staatsmag aangekla moes word vir wandade op sy eie burgers. Artikel 6 van die Handves is toe opgestel wat, nie net die tradisionele oorlogsmisdade en misdade teen vrede ingesluit het nie, maar in paragraaf 6(c) is Misdade teen die Mensdom ook gedefinieer.

Die Internasionale Militêre Tribunaal vir die Verre-Ooste, ook bekend as die Tokio-verhore, het die leiers van die Japanse Ryk op drie kategorieë van misdade tydens die Tweede Wêreldoorlog te verhoor:

Die Klas C klagtes, misdade teen die mensdom, was nie van toepassing vir die Tokio-verhore nie aangesien die waarde van lewens van Asiatiese burgerlikes van minder waarde geag is as die lewens van Kaukasiese en Joodse burgers. Die klagtes vir die Nanking-slagting was gekategoriseer as oortredings van die oorlogswette

'n Paneel van regters uit die Geallieerde Magte (Verenigde State van Amerika, Republiek China, Sowjetunie, Nederland, Australië, Nieu-Seeland, Kanada, Filippyne en die voorlopige regering van die Franse republiek), was die voorsittende beamptes.

Die verskillende tipes van misdade wat as misdade teen die mensdom beskou kan word, verskil in definisie, beide internasionaal en op binnelandse vlakke. Geïsoleerde gevalle van onmenslike dade van 'n spesifieke aard, wat deel uitmaak van 'n wydverspreide of stelselmatige aanval, kan in gevalle as 'n ernstige skending van menseregte beskou word, of- afhangende van die omstandighede- as oorlogsmisdade, en word dan nie as misdade teen die mensdom hanteer nie.

Die stelselmatige vervolging van een rassegroep deur 'n ander, soos onder die bewind van die Suid-Afrikaanse apartheidsregering, is in 1976 deur die Verenigde Nasies as 'n misdaad teen die mensdom verklaar. Die VN se Algemene Vergadering het egter nooit enige bevindings gemaak oor apartheid as sulks nie, en daar was ook geen misdade teen die mensdom rakende apartheid aangehoor nie.

Nie die Tokio-handves of die Neurenberg-handves het enige verwysings wat seksuele- of geslagsmisdade as 'n misdaad teen die mensdom vervat nie, hoewel 'n klousule wel verkragting as sodanige oortreding sien. Die statute van die Internasionale Misdaadtribunaal vir die voormalige Joego-Slawië en vir Rwanda het wel verkragting as 'n misdaad teen die mensdom hanteer.

In 2008 aanvaar die Veiligheidsraad resolusie 1820, wat verkragting en enige vorm van seksuele geweld as 'n oorlogsmisdaad, misdaad teen die mensdom, of as 'n konstitiewe daad  met betrekking tot volksmoord beskou.

Na afloop van die Neurenberg- en Tokio- verhore van 1945–1946, is die volgende internasionale tribunaal met jurisdiksie oor misdade teen die mensdom eers vyf dekades later gehou. In reaksie op die gruweldade wat gepleeg is in die 1990's, is verskeie ad hoc-tribunale gestig met jurisdiksie oor misdade teen die mensdom. Die statute van die IGH, die Internasionale Misdaadtribunale vir die voormalige Joego-Slawië en vir Rwanda het elkeen 'n eie definisie van wat misdade teen die mensdom behels, gebruik.

In 1993 stel die VN-Veiligheidsraad die Internasionale Misdaadtribunaal vir die voormalige Joegoe-Slawië aan, met jurisdiksie om ondersoek in te stel en drie internasionale misdade, wat in die voormalige staat gepleeg is, te ondersoek: volksmoord, oorlogsmisdade en misdade teen die mensdom.

Die VN-Veiligheidsraad het die Internasionale Misdaadtribunaal vir Rwanda in 1994 aangestel om die Rwandese Volksmoord te ondersoek. Ingevolge die Tribunaal se statuut, is daar besluit om die skakel tussen die misdade teen die mensdom en 'n gewapende konflik van enige aard, te laat vaar. 'n Vereiste is bygevoeg dat die onmenslike dade deel moet wees van 'n "sistematiese of wydverspreide aanval teen enige burgerlike bevolking op nasionale, politieke, etniese, rasse-of godsdienstige gronde." In teenstelling met die konflik in die voormalige Joego-Slawië, was die konflik in Rwanda beskou as nie-internasionaal nie, so die misdade teen die mensdom sou waarskynlik nie van toepassing kon wees as die nexus tot 'n  gewapende konflik gehandhaaf is nie.




</doc>
<doc id="110288" url="https://af.wikipedia.org/wiki?curid=110288" title="Tooi-lipvis">
Tooi-lipvis

Die Tooi-lipvis ("Halichoeres cosmetus") is 'n vis wat wydverspreid voorkom in die Indiese Oseaan en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Adorned wrasse".

Die vis word tot 11 cm lank en is klein met lang slanke lyf. Die volwasse mannetjie het afwisselende, nou, horisontale strepe oor die lyf. Daar is ook vertikale ligblou strepe op die agterkant van die lyf. Die onvolwasse vissies is lig groen met oranje strepe wat soms net 'n ry kolletjies bestaan. Daar is 'n paar oog vlekke op die dorsale vin.

Hulle leef in vlak koraal- en rotsriwwe in water wat 2 tot 30 m diep is. Die volwasse visse verkies om bo koraal en koraal rommel areas te swem terwyl die onvolwasse vissies die sand areas verkies. Hulle is alleenlopers of kom in klein groepies voor.





</doc>
<doc id="110291" url="https://af.wikipedia.org/wiki?curid=110291" title="Geruite lipvis">
Geruite lipvis

Die Geruite lipvis ("Halichoeres hortulanus") is 'n vis wat voorkom in die westelike Stille Oseaan, Indiese Oseaan, die Rooisee, Oman en aa die ooskus van Afrika suidwaars tot by die suide van KwaZulu-Natal. In Engels staan die vis bekend as die "Checkerboard wrasse".





</doc>
<doc id="110293" url="https://af.wikipedia.org/wiki?curid=110293" title="168 v.C.">
168 v.C.



</doc>
<doc id="110294" url="https://af.wikipedia.org/wiki?curid=110294" title="167 v.C.">
167 v.C.



</doc>
<doc id="110296" url="https://af.wikipedia.org/wiki?curid=110296" title="Dot Serfontein">
Dot Serfontein

Dot Serfontein (1925–2016, doopname Susanna Jacoba, getroude van Krog) was 'n Afrikaanse skrywer van kortverhale en kontreiverhale. Sy was die moeder van die digter Antjie Krog. Sy het ook onder die skuilname S.J. Nasau en Luca Fick geskryf.

J.C. Kannemeyer het in 1998 geskryf van sy oortuiging dat Serfontein ""nog nooit werklik na waarde geskat is nie, dat haar essays van die beste kortkuns in Afrikaans is, selfs al skryf sy ’n betreklik konvensionele tipe prosa met niks van die eksperimente van party hedendaagse outeurs nie"".

Susanna Jacoba (Dot) Serfontein is op 30 April 1925 in haar ouma Serfontein se huis op Kroonstad gebore as die derde kind van mnr. en mev. Kootjie Serfontein van Erfdeel. Haar vader was ’n bekende Afrikanerbeesboer in die Kroonstad-distrik. Die bynaam Dot kry sy omdat sy as klein dogtertjie nie “dogtertjie” kon sê nie, maar net “dottertjie”.

Sy gaan op die dorp skool, waar sy in die koshuis bly, en matrikuleer dan ook aan die Hoërskool Kroonstad. Ná skool is sy na die Universiteit van Pretoria, waar sy in 1947 'n B.A.-graad behaal het en daarna 'n Hoër Onderwysdiploma. Ná universiteit, in 1948, word sy aangestel as onderwyseres in Engels en liggaamsopvoeding aan die Hoërskool Sentraal, Bloemfontein. Van 1949 tot haar troue was sy vroue-redaktrise van "Die Volksblad". Serfontein begin in dié tyd gereeld kortverhale vir "Sarie Marais" skryf.

Sy trou in 1951 met die boer, geskiedkundige en politikus Willem Krog, wat ook ’n ruk joernalis by die "Times" in Kroonstad is. Die egpaar het drie seuns (Vyver, Kootjie en Willem) en twee dogters, die bekende digteres Antjie Krog en Jeannette (Pennie). Na die troue boer hulle op die plaas Middenspruit in die Kroonstad distrik, waar sy benewens kinders grootmaak en die normale plaaswerk ook saam met ’n paar plaaswerkers twee kliphuise bou en met Appaloosa-perde boer.

Nadat die kinders uit die huis is, sluit sy by die Vroue Landbou-Unie aan, neem kunsklasse en leer Suid-Sotho aan, wat sy vlot kan praat. Op gereelde basis lewer sy ook artikels en rubrieke vir "Rooi Rose", "Heilbron Herald" en "Farmers Weekly". Sy is lid van die Afrikaanse Skrywersgilde, maar bedank in 1989 wanneer sy nie saamstem met besluite wat op die skrywersberaad met die ANC by die Victoriawaterval geneem is nie. Gedurende haar leeftyd gaan sy twee kere oorsee, waar sy ook Wes-Duitsland en Oos-Duitsland besoek, en sy behou haar belangstelling in hierdie land en sy letterkunde, musiek en kuns regdeur haar lewe. Sy tree gereeld op as spreker by byeenkomste soos geloftefeeste, herdenkings van die Anglo-Boereoorlog en die herdenking van Kroonstad se ontstaan en behandel gereeld haar eie en ander skrywers se werk by Leeskringe. In 2000, met die eeufeesherdenking van die Anglo-Boereoorlog, lewer sy ’n lesing oor die Anglo-Boereoorlog digters by die Nasionale Afrikaanse Letterkundige Museum en Navorsingsentrum. Sy is ouderling in haar kerk, die Kroonheuwel Noord-gemeente in Kroonstad.

Die Serfontein egpaar verlaat hul plaas met aftrede in 1999 om hulle in 'n aftreewoonstel op die dorp in Kroonstad te vestig. Haar man is in 2002 aan nierversaking oorlede. Sy woon daarna in 'n aftreeoord op haar geboortedorp.

Die skryfgogga het haar in 2008 weer gebyt, en sy het besluit om haar memoires te skryf. Haar outobiografie, "Vrypas", het eindelik in April 2009 verskyn. Kort voor haar 88ste verjaardag (in 2013) het die Klein Karoo Nasionale Kunstefees haar vir haar lewensbydrae tot die verruiming en verryking van die leefwêreld van Afrikaans met die Afrikaans Onbeperk-prys vereer.

Sy is op 4 November 2016 in die ouderdom van 91 jaar in haar slaap oorlede.

Op laerskool reeds trek sy aandag met haar opstelle oor die plaaslewe en natuur en as kind vertel sy gereeld stories vir haarself en haar denkbeeldige maatjies. Sy begin meer ernstig skryf deur na haar troue op gereelde basis bydraes te stuur aan "Sarie Marais", eers kortverhale onder die skuilname S.J. Nasau en Luca Fick, waarna sy onder haar eie naam begin skryf. Later skryf sy vervolgverhale soos "Liefde in die kwepertyd", "So min blomme", "Onder skewe sterre", "Baas van die bont eend" en "Sonder klein trou." Weens die gewildheid van hierdie vervolgverhale word baie daarvan later in boekvorm uitgegee.

Die eerste een is "Liefde in die kwepertyd". Die arm maar flukse boer Martiens raak verlief op ’n foto van ’n meisie in sy bure se gang, wat hy verneem die buurdogter se foto is. Hy vind ’n verskoning om vir haar te skryf en hulle word goeie penvriende. Eindelik kom Dientjie terug plaas toe nadat sy in die stad skoolgehou het, maar Martiens kry ’n skok wanneer hy haar vir die eerste keer sien. Daarna daag Hilda, die werklike meisie van die foto, ook op die plaas op.

In "Tiendes van anys" vestig die nuwe dominee Chris Grobler hom op die klein plattelandse dorpie Allerbes. Op ’n plaas is die drie dogters van At Maritz, ’n vrydenkende en ongelowige, alleen agter gelaat om die boerdery te behartig. Chris raak verlief op Elba Maritz, self ’n ongelowige. Die gemeente is natuurlik ontsteld oor hierdie verwikkeling en die konflik raak al feller namate die verhouding groei. So word mense se diepste dryfvere ontbloot. Die lewe self en God gryp in om die konflik op te los.

"So min blomme", "Onder skewe sterre en" "Sonder klein trou" is ’n trilogie wat op mekaar volg. Hierdie drie verhale handel oor wit Afrikaanse mense teen die middel van die twintigste eeu. In hierdie tyd is die Suid-Afrikaanse Spoorweë die grootste werkgewer van wit mense. Die verhale vorm saam ’n mikrokosmos van die Afrikaner wat as arm en eerbaar in ’n werkersklas-omgewing begin. Dan begin hy geld maak en begin hom skaam vir sy agtergrond, waarna hy homself plaas in situasies waarvoor hy sosiaal nie opgewasse is nie en die ingebore adel van die begin verloor. Die tydsduur van die trilogie is veertien jaar. Later word hierdie drie verhale in een band heruitgegee.

"Onder dieselfde ster" verskyn reeds in 1956 as vervolgverhaal in "Sarie" en word in 2007 in ’n omnibus uitgegee saam met "Tiendes van anys". Hannie is in matriek op Blesbokville en ’n kranige ruiter. Op die bywonerseun Servaas se perd ry sy in ’n wedren en wen ’n prys, maar Servaas kry geen erkenning nie. Hannie is tog geheg aan hom, maar dan kom Herman, die jong argitek wat hom op die dorp vestig. Intussen het Hannie se getroude suster ’n onuitgesproke droefheid in haar. In hierdie verhaal hanteer Dot die kleindorpsheid, liefde en geloof met haar kenmerkende sensitiwiteit.

"Rang in der staten rij" se titel is ’n aanhaling uit die Vrystaatse volkslied en is haar belangrikste roman. Die verhaal het die Anglo-Boereoorlog as agtergrond en stroop dit van heldeverering en glans om die futiliteit van oorlog te beklemtoon. Mense van alle soorte en agtergronde word bymekaar gegooi en sonder om te weet wat die ware redes en oorsake van die stryd is, neem hulle verantwoordelikheid vir mekaar. Sommige van hulle oorleef die stryd, maar sien daar totaal anders uit as voor die oorlog, met die psige gekwes en die ewige wonder oor waarom dit nodig was. In die verhaal word die twyfel, doelloosheid, die belaglike en oorhaastige en gevolglik ongeorganiseerde verset van die Afrikaner blootgelê, maar nie sonder simpatie nie.

Dit is egter met haar kortkuns wat Dot Serfontein haar belangrikste bydrae tot die Afrikaanse letterkunde maak. Dot Serfontein is een van die eerstes wat kontreiverhaalkuns in Afrikaans beoefen en lewer ook so ’n belangrike bydrae tot die vernuwing in die vertelkuns. Sy slaag daarin om in haar essays op onderhoudende wyse en met oorspronklike beelding ’n leefwyse en gewoontes uit te beeld wat nou vir altyd tot die verlede behoort. As sodanig is haar werke benewens die letterkundige waarde daarvan ook van kultuurhistoriese belang. ’n Uitstaande kenmerk is haar sonderlinge vermoë om dinge raak te verwoord en karakters so fyn te beskryf dat ’n mens voel jy het hulle self geken. Dit word altyd gedoen met deernis, maar ook met ’n goeie skeut humor.

Die beginpunt is die bundel "Systap onder die juk" (met subtitel "Sketse van vreeslose Vrystaters"), wat ’n paar oorgelewerde staaltjies asook persoonlike herinneringe van mense, gebeurtenisse en omstandighede uit die geskiedenis van die Vrystaat bevat. ’n Paar van hierdie sketse het voorheen in tydskrifte verskyn terwyl ander spesiaal vir die bundel geskryf is. Die leser kry te doen met mense soos die stiefoupa wat so ’n lollerige knie gehad het dat hy maar iemand anders gehuur het om in sy plek teen die Engelse te gaan veg en oom Lood wat as eienaardig beskou is in ’n familie wat bekend gestaan het vir hul koddigheid. Hierdie bundel is inderdaad  baanbrekerswerk, aangesien kontreikuns tot op daardie stadium nog nie groot aftrek gekry het of baie beoefen is nie en Dot Serfontein stel dan ’n standaard van kwaliteit vir hierdie genre wat ’n groot impak op latere beoefenaars van hierdie subvorm van prosa het.

In die bundels "Ek is maar ene", "Amper my mense" en "Galery van reënmakers" sit sy hierdie kultuurhistoriese werk voort.

Die bundel "Ek is maar ene" se inhoud kan losweg in drie kategorieë ingedeel word. Daar is vertellings oor haar kinderjare, daar is beskrywings van gesinsreise na die Wes-Kaap en die Kalahari in die Noord-Kaap en daar is langer sketse waarin die geskiedenis van die Kalahari en sy mense in anekdotes belig word. Die titelstuk gaan oor tant Trynie en haar verhale oor haar stryd met geeste, wat sy met groot smaak vertel hoe sy, wat maar net ene is, teen so ’n oormag moes voer.

"Amper my mense" bevat verhalende sketse oor historiese figure soos Joseph du Plessis, wat die skepper en kenner van die Afrikanerbees was; Bart Krog wat die rebellie op Senekal begin en ’n provinsiale pad verlê soos hy dit wil hê; Kommandant Masottojan de Villiers wat Harrismith en Warden vir homself annekseer; tant Mieta Bender wat ’n vryer oor haar skoot trek, ’n afgedankste loesing gee en by die agterdeur uitgooi sonder om van haar stoel op te staan; en baie ander. Die portrette sluit ook doodgewone mense in waarsonder ons volk baie armer sou gewees het, soos oom Dries wat hom elke jaar misreken met die ploeëry en oom Piet Theron met sy unieke manier om die weer voor te sê.

"Galery van reënmakers" bevat sketse en stories oor persone en gebeurtenisse uit die geskiedenis van die ou Vrystaat, terwyl die skrywer ook uitwei oor haar ondersoek na die herkoms van die Serfonteins en haar kennismaking met Lesotho en sy mense. Die “reënmakers” wat die skrywer fassineer en wie se lewensverhale sy dan in ’n verhaal of skets in hierdie boek distilleer, sluit in Esther Bell-Robinson, Ierse rebel van Koppies en die tuisteskeppers Isabella Beeton en Jane Dijkman, laasgenoemde wat baie bekend word met haar publikasie van die eerste kookboek in Afrikaans. Uit al hierdie bundels maak haar dogter Antjie Krog ’n keur wat in "Deurloop" gebundel word.

Die kortverhale wat sy in "Die laaste jagtog" bundel, vorm ook ’n hoogtepunt in haar werk. Die jag neem hier verskeie vorms aan, soos die soeke na louere, soeke na huweliksgeluk, soeke na die sin in die stad se naglewe, soeke na beter verhoudings tussen ouer mense en tussen bejaardes en hulle kinders, asook die fisiese jagtog na ontwykende wild. Een van die vernaamste sterkpunte van die verhale is haar vermoë om die taal so te gebruik dat verskillende mense lewendig word en omgewings gestalte kry. Die aanwending van humor, die ontwikkeling en innerlike rypwording van die karakters en die sluitende eenheid wat sy telkens bereik, gee in hierdie verhale aan bekende temas nuwe betekenis. In 1983 ontvang "Die laaste jagtog" die FAK se heel eerste Helpmekaar-prys vir gewilde prosa.

"Vertel! Vertel!" bevat veertien stories oor ander mense se vertellings. Dit is nie net anekdotes nie, maar kortverhale in eie reg, waar die mense en hulle wêreld die leser in hulle werklikheid meesleur. Feitlik deurgaans is hierdie verhale ook kontreikuns, waar die plek, politiek en maatskaplike toestande van die streek meespeel in die situasie en vertelling.

Van haar kortkuns word in versamelbundels opgeneem, insluitende “"Vertellers"” en “"Vertellers 2"” van Merwe Scholtz.

In 2009 verskyn haar outobiografiese vertellings onder die titel "Vrypas". Hierin teken sy nie net die intens persoonlike (op self-ironiserende manier) nie, maar ook die harde wêreld van ’n droë en koue Vrystaatse plaaslewe en die verbygegane ideale en drome van die Afrikaner. Die titel verwys na die reg wat ’n mens miskien op tagtig kry om te doen en te sê wat jy wil.

Sy doen intensiewe navorsing voor sy die geskiedenis van Kroonstad boekstaaf in "Keurskrif vir Kroonstad" en die genealogie van die Serfonteins saamstel in "Serfontein-atlas".

Verder skryf sy ook die roman in Afrikaans, Suid-Sotho en Engels, "Tjhao Thiane", in samewerking met haar niggie Bets en Ada Rasentsoere, wat help met die vertaling in Sotho.

Vir Juta skryf sy in 1997 twee boekies in hulle beginnersboekie-reeks onder die titels "Die huis van papier" en "Vis en tjips".

Die bekende aktrise Marga van Rooy pas van haar verhale vir die verhoog aan en "Só het Dot Serfontein dit vertel" lok regdeur die land vol sale nadat dit in 2003 by die "Volksblad"-Kunstefees in Bloemfontein debuteer.

In 2005 word sy op die Oranje Vrouevereniging se kongres met ’n oorkonde vereer omdat sy met haar navorsing die Vrystaat se geskiedenis oopvlek en bekendstel.

As deel van haar tagtigste verjaardagvieringe in 2005 bring die Nasionale Afrikaanse Letterkundige Museum en Navorsingsentrum in Bloemfontein hulde aan haar bydrae tot Afrikaans en die Afrikaanse letterkunde deur ’n oorkonde aan haar te oorhandig.

Haar dogter Antjie Krog tree in "’n Ander tongval" in gesprek met haar ma om sodoende die sienings en lewensuitkyk van verskillende generasies te kontrasteer. Ook hierdie stuk word vir die verhoog verwerk. In 2007 vereer die ATKV haar met ’n Afrikoon-toekenning vir die merkwaardige verskil wat sy maak in die letterkunde en ook omdat sy boeke in plaaslike tale gepubliseer het.

Solidariteit Helpende Hand vereer haar in 2011 vir haar uitmuntende bydrae tot die ontwikkeling van die Afrikaner-erfenis.

In 2012 ontvang sy die Kuns Onbeperk-toekenning by die Klein Karoo Nasionale Kunstefees (KKNK) vir haar lewensbydrae en word sy ook vir haar lewenswerk vereer deur haar handafdrukke in beton vas te lê by Foxwood House in Houghton, as deel van die televisie-program "Sandra op ’n drafstap".

By die KKNK van 2013 word die produksie "My mense" oor haar werk aangebied met haar kortverhale as basis en ontvang sy die Afrikaans Onbeperk-toekenning vir haar lewensbydrae, terwyl sy ook by die Woordfees op Stellenbosch vereer word.

Publikasies uit haar pen sluit in:









</doc>
<doc id="110298" url="https://af.wikipedia.org/wiki?curid=110298" title="Asgard">
Asgard

In die Noorse mitologie is Asgard die tuiste van die gode en dapper, gesneuwelde oorlogshelde. Dit word as 'n afsonderlike plek as die tuiste van gewone sterflinge (die sogenaamde "Midgard") beskou, wat in die buitenste ruimte of in die middel van die aarde gesentreer is. Slegs die wêreld- of lewensboom (Yggdrasil) deurdring alle sfere (wêrelde) en verbind die dieptes van die kosmos. Die oppergod Odin en sy vrou Frigg het oor Asgard geheers.

Asgard het twee groepe van godhede behels, Ase (hemelgode) en Wane (aardsgode). Die belangrikste Ase-godhede was die god van oorlog en die doderyk, Odin (Oudhoogduits: "Wotan" of "Wodan"), en die god van donder, Thor (Oudhoogduits: "Donar", Angel-Saksies "Þunar"). Die beduidendste Wane was die twee vrugbaarheidsgode Njörd en Freyja.

Die vlakte van Idavoll is in die middel van Asgard geleë. Die Ase ontmoet daar om oor belangrike kwessies te praat. Die manlike gode vergader in 'n saal genaamd Gladsheim, terwyl die vroulike godinne in 'n saal genaamd Vingólf ontmoet het.

Asgard is deur 'n onoorkomelike muur omring, wat deur 'n reus ná die oorlog met die Wane gebou is. Die enigste verbinding tussen Asgard en Midgard is oor die Bifröstbrug, 'n reënboogbrug wat deur Heimdall bewaak word.


</doc>
<doc id="110299" url="https://af.wikipedia.org/wiki?curid=110299" title="Die As">
Die As

Die As (Engels: "the Ashes") is die naam van 'n kompetisie tussen die nasionale krieketspanne van Engeland en Australië. Hierdie toetsreeks word sedert 1882 elke twee jaar afwisselend in die twee lande gehou. Krieket is 'n somersport en as gevolg van die verkil in halfronde word die wedstryde effektiewelik elke agtien of dertig maande aangebied. Dit is een van krieket se internasionale kompetisies met die meeste wedywering.

Op hierdie oomblik bestaan "Die As" uit vyf toetswedstryde van twee beurte per land. In die winter van 2013–14 is die reeks net enkele maande ná die vorige reeks gehou, sodat die vierjaarlikse wedstryd in Australië nie met die Krieketwêreldbeker 2015 sou saamval nie. Die 2019-reeks in Engeland is net enkele weke ná die Krieketwêreldbeker 2019 beslis, wat deur Engeland gewen is.

Die naam het sy oorsprong in 'n kammakastige "doodsberig" wat in 1882 in 'n destydse Britse koerant, "The Sporting Times", verskyn het. Daarin is Engeland se destydse krieketnederlaag teen Australië op die beroemde Londense krieketveld die Oval spottenderwys as die dood van Engelse krieket voorgestel. Die koerant het geskryf dat ""die lyk veras sal word en die as na Australië geneem sal word"". Joernaliste het nie op hulle laat wag nie en het die daaropvolgende Engelse toer na Australië as die stryd om die "As" te herwin beskryf ("The quest to regain The Ashes"). Ten tye van die toer is 'n kleinerige urn, wat as van 'n onsekere herkoms bevat, deur 'n groep vroue van Melbourne in Australië, aan die besoekende Engelse krieketkaptein oorhandig. Hierdie urn kan in die MCC Museum op die Lord’s Krieketgronde in Londen besigtig word.



</doc>
<doc id="110301" url="https://af.wikipedia.org/wiki?curid=110301" title="Sunay Erdem">
Sunay Erdem

Sunay Erdem (gebore 17 Maart 1971) is 'n beroemde Turkse landskapargitek (gegradueer) en selfgeleerde argitek. Hy is een van die mees produktiewe landskapsargitekte van sy generasie in Turkye. Sunay Erdem het Erdem Argitekte saam met sy broer, Günay Erdem, in 1998 gestig.

Sunay Erdem het heelwat stedelike ontwerpsprojekte in meer as 40 lande onderneem. Erdem het met behulp van die vryhandsketsmetode sedert 1992 al meer as 700 vryhand perspektiewe opgelewer. Sy watergekleurdesketse het die eerste prys in die 2013 Sketsonthullingskompetisie, Gemengde media verower, wat deur Philadelphia Sentrum vir Argitektuur georganiseer is. Hy het die Turkse nasionale argitektuurtoekenning in die kategorie "aanbieding van idees" gewen in 2010. Sunay Erdem het ook Turkse Nasionale Landskapargitektuur-toekennings in 2009, 2010 en 2013 van die kamer van Landskapargitekte in Turkye ontvang.






</doc>
<doc id="110302" url="https://af.wikipedia.org/wiki?curid=110302" title="As">
As

As kan na een van die volgende verwys:



</doc>
<doc id="110303" url="https://af.wikipedia.org/wiki?curid=110303" title="Sid Atkinson">
Sid Atkinson

Sidney Atkinson (1901–1977) was 'n Suid-Afrikaanse atleet. Hy was die wenner van die goue medalje in die 110 m-hekkies vir mans by die 1928-Olimpiese Spele in Amsterdam, asook die silwermedalje in dieselfde item in 1924 in Parys.

Sidney James Montford "Sid" Atkinson is op 14 Maart 1901 in Durban gebore. Hy word in 1922 internasionaal bekend nadat hy die 110 m-hekkies in 15,2 en die 400 m-hekkies in 56,5 sekondes hardloop. Hy was ook 'n kranige verspringer.

Op die Olimpiese Somerspele 1924 eindig hy tweede, net agter die Amerikaner Daniel Kinsey (goud) en voor die Sweed Sten Pettersson (brons). By die volgende Olimpiese Spele wen hy goud deur die Amerikaanse wêreldrekordhouer Steve Anderson te verslaan, wat tweede geëindig het.

Hy is op 31 Augustus 1977 in Durban oorlede.



</doc>
<doc id="110305" url="https://af.wikipedia.org/wiki?curid=110305" title="Charles Montesquieu">
Charles Montesquieu

Charles Louis de Secondat, "baron de La Brède et de Montesquieu" (kasteel van La Brède naby Bordeaux, 18 Januarie 1689 – Parys, 10 Februarie 1755, sy naam word gereeld verkort tot "Charles de Montesquieu" of slegs Montesquieu), was 'n Franse filosoof. Hy word beskou as een van die grondleggers van die sosiologie en as een van die belangrikste filosowe tydens die Verligting. Die huidige politieke instellings in Westerse demokrasieë is mede gebaseer op idees van hom en John Locke. Sy idee van die skeiding van die magte is veral belangrik. Dit kom voort uit sy kritiek op die Franse samelewing in die tyd en dan veral as gevolg van die buitensporigheid van die absolutisme, wat hy aandui as despotisme.

Montesquieu word gebore in 'n familie van parlementariërs. Hy gaan skool van 1700 tot 1705 aan die "Collège de Juilly" (Île-de-France). Daarna studeer hy regte in Bordeaux tot 1708, waarna hy na Parys vertrek om meer kennis te bekom van die reg soos dit toegepas word in die praktyk. In 1713 keer hy terug na Bordeaux, nadat sy vader oorlede is. 'n Jaar later word hy lid van die Parlement van Bordeaux. Op 30 April 1715 trou hy met Jeanne die Lartigue, 'n protestantse vrou uit 'n ryk familie van wie hy 'n groot bruidskat ontvang. In 1716 kry hy 'n nog groter erfenis van sy oom. Hy word "président à mortier" van die Parlement van Bordeaux en kry die titel Baron Montesquieu. In dieselfde tyd begin hy belangstelling ontwikkel in die politiek en wetenskap, veral na die dood van Lodewyk XIV van Frankryk in 1715 toe tydens die "Régence"of regentskap-periode die politieke klimaat drasties in Frankryk verander het. Hy skryf enkele wetenskaplike verhandelinge vir die Akademie van Bordeaux.

Montesquieu was van mening dat die grootsheid van Frankryk te danke was aan die adel wie as 'n onafhanklike mag die wette beskerm en opgekom het vir die burgers. Die regeerperiode van Lodewyk XI (1461–1483) sou hieraan 'n einde maak. Onder hom sou handelaars se invloed toeneem ten koste van die adel en die plaaslike gemeenskappe, met despotisme as gevolg. Versailles word volgens Montesquieu 'n gehate magsentrum. Dié standpunt word deur Franz Leopold Neumann aangedui as die "thèse nobiliaire" en staan in die tyd teenoor die "thèse royale".

Vanaf 1728 was hy lid van die "Académie française", nadat hy sy parlementêre funksie opgegee het om sy skuld te vereffen. In dieselfde jaar begin hy 'n lang reis deur 'n groot deel van Europa, waartydens hy Oostenryk, Hongarye, Italië, Duitsland, Nederland en Engeland besoek. In 1730 word hy in Londen lid van die Vrymesselary. Na sy terugkeer in Frankryk in 1731 leef hy grootliks in afsondering in die kasteel van La Brède in Akwitanië, waar hy homself van toe af toelê op skryfwerk.

Montesquieu publiseer in 1721 anoniem in Amsterdam die invloedryke satiriese briefroman "Lettres persanes" (Persiese briewe), waarin twee Perse Europa besoek en met hul kritiese beskouinge die spieël aan hul gashere, die Europeers, voorhou. Weens die brieweboek word Montesquieu beroemd.

Die Persiese briewe het veral bekend geword weens die kritiek van Montesquieu op verskillende aspekte van die Franse samelewing en die spot wat hy met die Franse dryf. In die begin sien die leser veral die naïwiteit van die Perse teenoor die Franse norme en waares uit die tyd. Dit word egter dit gou duidelik dat die teks satiries geskryf is en die leser juis konfronteer met die Europese situasie. Een van die belangrikste sake wat Montesquieu aan die kaak stel in hierdie briefroman is die monargie. Hy noem die sisteem 'n "fatale wapen", omdat die drie magte (wetgewende, uitvoerende en regsprekende mag) saamgevoeg is onder één persoon, die koning.

In 1748 publiseer hy in Genève sy bekendste en mees invloedryke werk, "De l'Esprit des Lois" (Oor die gees van die wette). Dit was 'n omvangryke studie wat temas soos republieke, monargieë en despote dek. Montesquieu spreek hom uit teen die slawerny en soek na maniere om die vryheid te verbreed en tirannie te voorkom.

In die hoofstuk "Oor die Engelse staatsinrigting" kom Montesquieu tot die gevolgtrekking dat dit moontlik was deur die skeiding van die magte. In hierdie leer van die trias politica gaan dit om die drietal van die wetgewende gesag, die uitvoerendie gesag en die regsprekende gesag. 'n Sterk topklas was volgens hom noodsaaklik om magsmisbruik te voorkom. Die drie magte moet mekaar kontroleer en voorkom dat één mag die oorhand verkry. Hulle dien om die vryheid en gelykheid van die burger te behou. Die dertien Parlemente van Frankryk was volgens Montesquieu 'n manier om koninklike despotisme teen te gaan.

Met dit boek beïnvloed Montesquieu die tsarina Katharina II van Rusland. Ook die grondwet van die Verenigde State wat in 1789 opgestel word en die Franse grondwet van 1791 is vir 'n groot deel op hierdie teorie gebou. Ander Wes-Europese state basseer hul grondwette eweneens op hierdie beginsel.

As antwoord op die kritiek wat in die daaropvolgende jare op "De l'Esprit dies Lois" geuiter word skryf Montesquieu in 1751 'n verdediging hiervan, die "Défense de l'Esprit dies Lois". In 1754 – 'n jaar voor sy dood publieer hy sy laatste geskrif van belang, "Arsace et Isménie", 'n werk wat enige ooreenkoms vertoon met die "Télémaque" van Fénelon.




</doc>
<doc id="110307" url="https://af.wikipedia.org/wiki?curid=110307" title="Sosiale transformasie">
Sosiale transformasie

Een definisie van Sosiale transformasie is die proses waardeur individue die sosiaal toegeskrewe status van hulle ouers in 'n sosiaal verworwe (bereikbare) status vir hulleself "verander". 'n Tweede definisie verwys egter na grootskaalse maatskaplike veranderinge soos kulturele hervormings of transformasies. Eersgenoemde behels die individu, laasgenoemde die maatskaplike stelsel.

Die Individu

Anders as sosiale reproduksie en sosiale mobiliteit wat na intergenerasionele mobiliteit of die mate kyk waarin die sosiale status tussen die ouers en die kinders se generasie verander, fokus sosiale transformasie op die manier waarop 'n individu die klaskultuur kan verander waarin hy hom tuis voel. Sosiale transformasie geskied deur middel van drie stappe: deur assosiërende aanneming, assosiërende distansiëring en die kennelike aanbieding van die self.

Sosiale transformasie word as 'n interpersoonlike onderhandelingsproses beskou aangesien dit vereis dat die individu se sosiale posisie deur ander erken word sodat daar transformasie kan plaasvind. Dit is 'n wederkerige verhouding waarin mense "aangeneem" moet word en met die kulturele verwagtings van hulle spesifieke klaslidmaatskap geïdentifiseer moet word. Dit is die enigste manier waarop mense van hulle eie toegeskrewe sosiale status na 'n nuwe verworwe status kan beweeg.

Die Sosiale stelsel

Sosiale transformasie in hierdie konteks vereis 'n verskuiwing in die kollektiewe bewussyn van 'n samelewing – plaaslik, provinsiaal, nasionaal of globaal – sodat die realiteit deur konsensus verfyn word. Dit gebeur dikwels deur eksterne stimulus en is soms intensioneel. Deur die eeue heen is baie sosiale transformasies deur wetenskaplike ontdekkings sowel as godsdienstige en koninklike edikte teweeggebring.

Stede wat 'n nuwe identiteit aangeneem het, dien as voorbeelde van bewustelike sosiale transformasies wat tot opnuut bekragtigde bevolkings, ekonomiese welvaart en herstelde burgerlike trots lei. Een voorbeeld van 'n nasie wat in hierdie intensionele sosiale transformasies geslaag het, is Suid-Afrika toe apartheid in 1994 afgeskaf is.

'n Sosiale transformasie is 'n transformasie wat oor 'n lang tydperk gehandhaaf word. Mense onderskryf gesindhede en waardes binne 'n heeltemal nuwe konteks (of paradigma) wat op ander aannames en oortuigings gebaseer is.

Toegeskrewe status is die sosiale status wat aan 'n persoon gegee word wanneer hy of sy in 'n familie met 'n sekere status gebore word en daardie klasrol later aanneem. Mense wat byvoorbeeld uit welgestelde families kom, het gewoonlik van geboorte af toegeskrewe sosiale statusse. Spesifiek in die V.S.A. kan rasse-/etniese verskille en geslag 'n basis vir toegeskrewe status vorm.

Verworwe status word op grond van meriete, vaardighede, vermoëns en handeling verkry. Voorbeelde van verworwe status is wanneer iemand 'n dokter of selfs 'n misdadiger is – in sulke gevalle bepaal die status dan 'n stel optredes en verwagtings vir die individu.


Ten einde lidmaatskap tot 'n groep te verkry, moet 'n individu aan "vereiste rolspelings" deelneem om as 'n lid van die groep erken en opgeneem te word. Dit behels die deelname aan algemeen geassosieerde tekste wat met verskillende klasse geassosieer word, iets wat verstaan word deur die verskillende soorte klaskultuur en vorms van kultuurkapitaal te bestudeer. Dit kan kulturele kapitaal insluit, 'n term wat deur Pierre Bourdieu geskep is, en drie vorms aanneem:
In 'n studie deur Mark Granfield van werkersklas regstudente aan 'n elite-regskollege het Granfield opgemerk hoe belangrik die aanbring van wysigings in die studente se "interpersoonlike betrekkings" was, insluitend alledaagse veranderinge soos patrone in hulle kleredrag en spraak.

'n Individu neem deel aan assosiërende aanneming wanneer hy 'n verbale aanvaarding van sy bepaalde verhoudings met ander verwoord om sodoende sy sosiale identiteit te bevestig en op te neem. Dit is 'n noodsaaklike rol in individuele identiteits(trans)formasie, want dit is die verbale erkenning en opname in die groep waarvan hy lid wil wees. Verbale selferkenning maak voorsiening vir persoonlike vergestalting en 'n gevestigde gevoel van "waar hulle in die sosiale struktuur inpas." 'n Sleutelvoorbeeld is 'n jong student wat besluit waar hy wil gaan studeer, want dit is 'n besluit wat dikwels deur 'n persoon se individuele verhoudings beïnvloed word. 'n Persoon moet baie faktore oorweeg wanneer hy sosiaal transformeer, insluitend wie hy wil aanneem.

Individue wat sosiaal wil transformeer, wend hulle dikwels tot die teenoorgestelde van assosiërende aanneming; dissosiasie van diegene in die groep wat nie met hulle verlangde sosiale identiteit verenigbaar is nie.

In die rassepolitiek van Noord-Amerika en spesifiek die Verenigde State, verwys "passing" na 'n lid van 'n rassegroep wat deur persone van 'n ander ras aanvaar word, veral in die geval van 'n persoon van gemengde ras wat as 'n lid van die rassemeerderheid aanvaar word. Dit word gewoonlik neerbuigend gebruik en word nie polities korrek beskou om te probeer "pass" of om iemand daarvan te beskuldig dat hy dit probeer doen nie. Alhoewel dit nie 'n moderne term is nie, is dit 'n vorm van sosiale transformasie. Daar is baie verskillende maniere om te "pass", of om dit polities meer korrek te stel, "sosiaal te transformeer".

In 'n studie van werkersklas-individue wat met die middelklas wou identifiseer, het Peter Kaufman die volgende gedragsveranderinge waargeneem wat ook op ander vorms van sosiale transformasie toegepas kan word:
Persone wat sosiaal wil transformeer, glo dat hulle deur die deelname aan en aanneem van spesifieke spraak- en kleredragpatrone daarin sal slaag om hulle verlangde sosiale identiteit te vestig, of dat dit hulle minstens nader daaraan sal bring om so te klink en te lyk.

Ongeag of ons na realiteitsprogramme, die Internet, gewilde rolprente, beroemdes of kunstenaars kyk, die volkskultuur is vol voorbeelde van sosiale transformasie en gevalle van klasse-oorgang. Bekende voorbeelde wat hierdie oorgang gemaak het, is Britney Spears en Oprah Winfrey. As individue wat vandag baie welgesteld is, het hulle die idees van toegeskrewe status op grond van geboorte, welstand en opvoeding omvergewerp.

Voorbeelde van programme soos ""Who Wants to Be A Millionaire"" en etiketboeke verteenwoordig die nuwe volkskulturele uitdrukkings van klas. Die blote algemeenheid van hierdie soort materiaal en oorblootstelling van "oorgangers" in die media kan help om sommige van die onderliggende behoeftes aan sosiale transformasie te verduidelik.



</doc>
<doc id="110313" url="https://af.wikipedia.org/wiki?curid=110313" title="Grasveldgeletjie">
Grasveldgeletjie

'n Grasveldgeletjie (of "small grass yellow" en "broad-bordered grass yellow" soos dit in Engels bekend staan), is 'n vlinder, "Eurema brigitta", en behoort tot die familie van Witjie-skoenlappers ("Pieridae").

Vlerkspan: ongeveer 40 mm. Die Grasveldgeletjies is redelike klein skoenlappers, gekenmerk deur hul heldergeel vlerke en hul gewoonte om in groepe op kolle klam sand bymekaar te kom. Die onderkant van die vlerke is geel met yl bruin merke, en 'n roeskleurige rand. Die ruspe van hierdie spesie is groen, met 'n donkerder groen lyn op die rug en 'n witterige lyn langs elke kant, en word 3 cm lank.

Hierdie spesie kom algemeen voor in die Afrotropiese gebied en groot dele van Asië. Dit is al in feitlik alle Afrika-lande aangeteken, insluitend die meeste van die eilande, en het die vermoë om te migreer. Dit kom ook voor in Arabië en Australië. In Tanzanië, is dit gedokumenteer vanaf seevlak tot 2400 m bo seevlak.

Volop in savanne en grasveld, oop kolle in woude, versteurde grashabitatte, plaasveld en langs paaie in woude. Albei geslagte besoek blomme en manetjies besoek modderplasse. Soms kom hulle in groepe voor op klam sand of nat herbivoormis. Gasheerplante vir larwes sluit "Hypericum aethiopicu", "Chamaecrista mimosoides", "Sennaspesies", "Sesbaniaspesies", "Albiziaspesies", "Acaciaspesies", en "Tephrosiaspesies" in.


</doc>
<doc id="110314" url="https://af.wikipedia.org/wiki?curid=110314" title="Attila die Hun">
Attila die Hun

Attila (406-453), ook Attila die Hun genoem, was van 434 tot sy dood in 453 'n koning van die Hunne ('n antieke volk van Asië). Hy was die leier van die Hunniese Ryk, wat van die Oeral-rivier tot die Ryn en van die Donau tot die Oossee gestrek het. Attila het die Romeinse Ryk aangeval en beheer oor groot dele daarvan geneem. Hy was berug as 'n wrede, gewelddadige man.

Tydens sy heerskappy was hy een van die mees gevreesde vyande van sowel die Wes-Romeinse Ryk as die Oos-Romeinse Ryk. Hy steek die Donau-rivier twee keer oor om die Balkan te plunder, maar was nie in staat om Konstantinopel te verower nie. Hy probeer ook Romeins-Gallië (die moderne Frankryk) te verower. In 451 steek hy die Ryn oor en masjeer na Aurelianum (Orléans), maar is tydens die Slag op die Katalauniese Velde verslaan (die enigste veldslag wat hy verloor het).

Vervolgens val hy Italië binne, waartydens hy die noordelike provinsies verwoes, maar was nie in staat om Rome te verower nie. Hy het planne vir verdere veldtogte teen die Romeine gehad, maar sterf in Maart 453, die aand na sy huwelik met 'n vrou genaamd Ildiko. Ná sy dood het sy adviseur Ardarik van die Gepide 'n Germaanse opstand teen die Hunne gelei, waarna die Hunniese Ryk vinnig in duie gestort het. Volgens 'n legende is die oorskot van Attila die Hun onder 'n afgeleide gedeelte van die Tisza begrawe.




</doc>
<doc id="110317" url="https://af.wikipedia.org/wiki?curid=110317" title="591 v.C.">
591 v.C.



</doc>
<doc id="110318" url="https://af.wikipedia.org/wiki?curid=110318" title="593 v.C.">
593 v.C.



</doc>
<doc id="110319" url="https://af.wikipedia.org/wiki?curid=110319" title="Aspelta">
Aspelta

Aspelta was koning van Koesj (593 v.C. – 568 v.C.).

Hy is die vierde koning van die dinastie van Napata. Hy was die seun van Senkamanisken, die tweede koning en het in 593 sy broer Anlamani opgevolg. Aspelta het in Gebel Barkal twee belangrike inskripsies nagelaat. Die een stam uit sy eerste jaar en toon sy kroning en 'n inspeksie van sy leër. Die beeld (nr. 692 in die Egyptiese Museum) toon hom knielend vir die ramgod Amon. Dit toon ook 'n 'koninklike suster' wat 'n sister bespeeld. Dit stel moontlik koningin Nasalsa voor. Dit verhaal ook dat die god Amoen hom uitgekies het om koning te wees en watter gifte hy aan die tempel gee. Die ander stêle toon hoe 'n prinses as priesteres aangestel word. Daar is nog 'n teks wat oordie instelling van daelikse offers en dienste vir Khaliut die seun van Peye (Piankhi) handel. Dié vors het lank daarvoor oor die koninkryk geheers. Die Museum of Fine Arts in Boston besit 'n monumentale standbeeld van hom.

Aspelta was 'n tydgenoot van Psamtik II van Egipte. In 591 val Psamtik sy suiderbuur aan en 'n Egiptiese leër, versterk met Griekse en Kariese huursoldate verower die hoofstad Napata. Napata lê nog benede die vierde stroomversnelling (katarak) in die Nyl. Dit het waarskynlik Aspelta oortuig die hoofstad na Meroë wat tussen die vyfde en sesde geleë is te verplaas. Dit was veiliger vir Egiptiese aanvalle. Tog bly die koningein die Nuzi-dodestad naby Napata begrawe word, wat dalk toon dat Napata relgieus die hoofstad bly. Meroë is geleë in 'n savanne-gebied, Napata is omgewe deur woestyn.

Aspelta word deur sy seun Aramatle-qo opgevolg.


</doc>
<doc id="110320" url="https://af.wikipedia.org/wiki?curid=110320" title="Wit mense">
Wit mense

Wit mense of blankes is 'n rasseklassifikasie-aanwyser, afhangende van die konteks waarin die voorsate van die Kaukasiese ras na verwys word. Die algemene verwysing na "wit mense" of 'n "wit ras", as 'n groot groep van (hoofsaaklik Europeërs) bevolkings, in teenstelling met "swart" Amerikaners, Amerikaanse Indiane, "kleurlinge" of nie-blankes, het sy oorsprong in die 17de eeu. Dit word vandag veral gebruik as 'n rasse-klassifiseerder in veelrassige gemeenskappe, soos in die Verenigde State van Amerika (wit Amerikaner), die Verenigde Koninkryk (wit Britte), Brasilië (wit Brasiliane), en Suid-Afrika (wit Suid-Afrikaners). Verskeie sosiale samestellings om wit te wees, soos openbare beleid, godsdiens, bevolkingsstatistiek, rassesegregasie, regstellende aksie, bevoorregting, eugenetika, rasse-marginalisering en rassekwotas, is beduidend tot die nasionale identiteit.

Die term "wit ras" of "wit mense" is in die laat 17de eeu, met die rasgebonde slawehandel en ongelykheid in die Europese kolonies, in die hoofstroom taalgebruik van Europa opgeneem. Die verwysing na bevolkings as "wit" met betrekking tot velkleur, dateer al uit die Grieks-Romeinse etnografie en ander antieke verwysings. Navorsers onderskei hoofsaaklik tussen die hedendaagse konsep en die ou beskrywings van kollektiewe verskille.

In die literatuur van die Ou Nabye Ooste en Klassieke Oudheid, was die beskrywings van die gelaatstrekke van verskillende nasies algemeen gewees. Nina Jablonski, die Amerikaanse antropoloog en palaebioloog skryf: "In antieke Egipte is mense, in die algemeen, nie op grond van kleur uitgesonder nie... Egiptiese inskripsies en  literatuur het in uitsonderlike gevalle na die donker velle van die Kushites van bo-Nubië verwys. Ons weet die Egiptenare het nie velkleur geïgnoreer nie en kunstenaars het dit in hul kunswerke uitgebeeld- sover as wat die kleurstof van daardie tyd dit kon doen."Die klassikus James Dee vind dat "die Grieke hulself nie as 'wit mense' beskryf nie- of as enigiets anders nie- omdat daar geen algemene Griekse woord in hul woordeskat bestaan om hul velkleur te beskryf nie." Mense se velkleur het nie saak gemaak nie; wat wel saak gemaak het is waar hulle bly.

Verwysings in 'n aantal Indo-Europese tale na positiewe en negatiewe konnotasies van wit  en swart dateer terug na die klassieke tye, maar hierdie verwysings was nie noodwendig altyd oor velkleur "per se".

Die antieke Egipte (Nuwe Ryk van Egipte) se graftekste, beter bekend as die Boek van Poorte, onderskei vier groepe wat in 'n tekening van 'n prosessie uitgebeeld word. Hierdie is die Egiptenare, Levante/Kanaäniete of Asiërs, Nubiërs en die Libiërs met ligte gelaatstrekke. Die Egiptenare word uitgebeeld as 'n ligrooibruin, die Nubiërs (hedendaagse Soedan) as swart, die Semiete van die Levant (hedendaagse Sirië) en Kanaän (hedendaagse Libanon, Israel en Jordanië) as lig van kleur, en die Berbers van antieke Libië ook, as lig van vel.

Xenophon, die Griekse historikus, beskryf die Aethiopiërs (Nubiërs) as swart en die Persiese soldate as wit in vergelyking met die songebrande velle van die Griekse soldate. Herodotos gebruik ook "melanchroes" "donker vel" vir die Egiptenare. Hy beskryf die Aethiopiërs (Nubiërs) as "gebrande gesigte". Herodotus verwys ook na die Skitiërs as mense met diep blou oë en helder rooi hare.

In die 16de en 17de eeu is die mense van Oos-Asië byna deur die bank as wit beskou en nooit na hulle verwys as "geel" nie. In sy boek, Becoming Yellow, skryf Michael Keevak dat Oos-Asiërs "geel" geword het omdat die verwysing na geel gelaatstrekke 'n rasse-verwysing is. Die feit dat die wit met geel vervang is, was weens 'n wetenskaplike diskoers.

'n Drieledige rasse-skedule gegrond op kleur, is in die 17de eeu in Latyns-Amerika onder die Spaanse bewind gebruik. Irene Silverblatt spoor die "rasdenke" in Suid-Amerika terug na die sosiale kategorieë van kolonialisme en staatsvorming: Wit, swart en bruin is verkorte, abstrakte weergawes van koloniseerder, slaaf en gekonoliseerde. Teen die middel-17de eeu was dit 'n gewilde gebruik om die term "español" (Spanjaard) in geskrewe dokumente gelyk te stel met blanco, of wit. In die Spaans-Amerikaanse kolonies is Afrikane, inheemse Amerikane en die Jode op grond van die "suiwerheid van bloed", en ingevolge die 1501 wetgewing van die Spaanse koning, nie toegelaat om enige regerings- of openbare pos te beklee nie. Soortgelyke beperkinge was ook in die gevegsmagte, sommige godsdienstige instellings, kolleges en universiteite van krag.

Carl Linnaeus het in 1758 'n voorstel ingedien oor hoe hy die natuurlik taksonomiese kategorieë van die menslike spesie sien. Hy het onderskei tussen die Homo sapens en die Homo sapiens europaeus, en hy het later vier geogafiese onderafdelings van mense bygevoeg: wit Europeërs, rooi Amerikaners, geel Asiërs en swart Afrikane. Hoewel Linnaeus dit as objektiewe klassifikasies bedoel het, het sy beskrywings van hierdie groepe kulturele eienskappe en neerhalende stereotipering ingesluit.
Voor die Nywerheidsomwentelings in Europa was dit 'n sosiale statussimbool om wit te wees. Aristokrate is minder aan die son blootgestel so hulle bleek gelaatstrekke is moontlik met status en rykdom geassosieer. Dit is moontlik die oorsprong van die sogenaamde "bloubloed" wanneer daar na die adelstand verwys is- die velle was só bleek dat die blou van die are sigbaar was.  Die verandering in die betekenis van wit om in die kolonies tussen die Europeërs en nie-Europeërs te onderskei, was nie van toepassing in die "tuislande" soos Engeland, Ierland, Skotland en Wallis nie. Om wit te wees het dus sy betekenis behou om sosiale status aan te dui. Toe die Britse Ryk in die 19de eeu op sy kruin was, het baie van die bourgeoisie en die aristokrasie 'n ontsettende chauvinsitiese houding teenoor ondergeskiktes ontwikkel. Edward Lhuyd het gevind dat Wallies, Goideliese tale, Kornies en Bretons almal deel van dieselfde taalfamlilie is, wat hy Kelties noem, en was uniek aan die Germaanse Engels. Aan die ander kant het die ontdekking van die Anglo-Saksiese oorblyfsels die idee laat posvat dat die Engelse afstam van 'n unieke Germaanse geslag wat fundamenteel (en op grond van ras) verskil het van die Kelte. Vroeë Britse antropoloë soos John Beddoe en Robert Knox het hierdie uniekheid benadruk, en dit was 'n algemene opvatting dat die Walliesers, Iere en Skotte aftsam van die inheemse en meer "primitiewe" bewoners van die eilande, terwyl die Engelse afstammelinge van 'n meer gevorderde en onlangse Germaanse migrasie is.

Die Britse kantoor vir nasionale statistiek gebruik die term "wit" as 'n etniese kategorisering. Die terme wit Britte, wit Iere, wit Skotte en wit Ander word gebruik. Hierdie klassifikasies maak staat op indiwidue wat hulself identifiseer aangesien dit aanvaar word dat etniese identifikasie nie 'n objektiewe kategorie is nie.

Op sosiale vlak word daar in die Verenigde Koninkryk gewoonik met wit na inheemse Britse-, Ierse- en Europese oorsprong verwys. In 2011 het 87.2% van die Britse bevolking hulself as wit geïdentifiseer.

Die kulturele grense wat wit Amerikaners van ander rassegroepe of etniese kategorieë skei, word gedurig betwis en verander gereeld. Professor David R Roediger van die universiteit van Illinois, reken dat die bou van die wit ras in Amerika 'n poging was om slawe-eienaars en hul slawe geestelik van mekaar te kan skei. Teen die 18de eeu was die term "wit" al goed gevestig as 'n rasseterm. Volgens John Tehranian, was diegene wat, in 'n stadium van die Amerikaanse geskiedenis as nie-wit beskou was, die volgende: Duitsers, Grieke, wit Spaanse afstammelinge, Arabiere, Iraniërs, Jode, Slawiërs en Spanjaarde.  Tot vandag toe is die verhouding tussen sommige etniese groepe en witheid steeds 'n komplekse kwessie. In besonder, omdat sommige Joodse en Arabiese indiwidue hulself as deel van die wit Amerikaanse kategorisering beskou, maar ander, uit dieselfde stambome, sien hulself weer nie as wit nie, en word ook nie deur die Amerikaanse sameleweing as wit beskou nie.

Die huidige Amerikaanse sensus definisie beskryf "wit" as "'n persoon met sy oorsprong in Europa, Midde-Ooste of Noord-Afrika."


</doc>
<doc id="110321" url="https://af.wikipedia.org/wiki?curid=110321" title="Chileense peso">
Chileense peso

Die peso is die geldeenheid van Chili. Dit is oorspronklik amptelik verdeel in 100 centavos, maar reeds in 1976 is dié deeleenheid weer afgeskaf. Die pesoteken is 'n S met een of twee vertikale strepe, $, die ISO-geldeenheidkode is CLP.

Tans is muntstukke ter waarde van $1, $5, $10, $50, $100 en $500 en banknote ter waarde van $1000, $2000, $5000, $10000 en $20000 in omloop.

Die huidige peso is in 1975 in omloop geplaas, terwyl 'n vroeëre geldeenheid met dieselfde naam reeds tussen 1817 en 1960 sirkuleer het. Chili se amptelike geldeenheid is gedurende die 20ste eeu meerdere kere gewysig. 'n Tyd lank was die condor, wat onderverdeel is in 10 pesos, die wetlike betaalmiddel. Daarna is die peso en vervolgens die escudo ingevoer voordat die peso in 1974/75 heringevoer is.

Die peso/rand-wisselkoers is op 1 Mei 2016 vasgestel op ZAR 0,0215409 per $ 1,00.


</doc>
<doc id="110323" url="https://af.wikipedia.org/wiki?curid=110323" title="Afrika Renaissance">
Afrika Renaissance

Die Afrika Renaissance is die konsep dat Afrika-mense en nasies die huidige uitdagings, wat hulle op die kontinent mee te doene het, oorkom en kulturele, wetenskaplike, en ekonomiese hernuwing bereik. Die Afrika Renaissance konsep is die eerste keer deur Cheikh Anta Diop, 'n historikus, antropoloog en politikus wat die oorsprong van die mensdom en die voor-koloniale Afrika-kulture nagevors het, genoem. Hy het sy denkwyses in 'n reeks essays geskryf wat in die boek, "Towards the African Renaissance: Essays in Culture Development, 1946–1960, "gepubliseer is. Dié konsep is later deur die voormalige President van Suid-Afrika, Thabo Mbeki, tydens sy termyn gewild gemaak. Mbeki het die Afrika Renaissance aan die gang gekry en voortgegaan om dit deel van die na-apartheidsera se intellektuele agenda te maak.

Cheikh Anta Diop het vanaf 1946 tot 1960 'n reeks essays as 'n student geskryf waarin hy die ontwikkelings in Afrika uiteen gesit het. Die essays, wat gesien word as 'n soort van bloudruk, is saamgestel in boekvorm, "Towards the African Renaissance: Essays in Culture and Development, 1946–1960".

Dit was na 1994 se eerste demokratiese verkiesing in Suid-Afrika wat die, toe adjunk-president Mbeki in Mei 1996 met die ondertekening van die Grondwet van Suid-Afrika, sy beroemde, Ek is 'n Afrikaan (toespraak) gemaak het:Ek is gebore uit mense wat helde en heldinne is (…) Geduldig is want die geskiedenis is aan hulle kant, hierdie massas is nie wanhopig omdat die weer vandag sleg is nie. Nog minder is hulle triomfantelik wanneer, moreoggend, die son weer skyn. (…) Maak nie saak wat die omstandighede is waardeur hulle moes leef nie, en oor daardie ondervinding, is hulle vasberade om dit vir hulself te definieer wie hulle is, en wie hulle behoort te wees.In April 1997 verduidelik Mbeki die elemente wat die Afrika Renaissance is: sosiale samehorigheid, demokrasie, ekonomiese heropbou en groei, en die vestiging van Afrika as 'n toonaangewende rolspeler in geo-politieke aangeleenthede.

In Junie 1997 skryf een van Mbeki se raadgewers, Vusi Maviembela, dat die Afrika Renaissance die "derde oomblik" is in die post-koloniale Afrika, na dekolonisasie en die koms van demokrasie regoor die kontinent in die vroeë 1990's.

Op 28 en 29 September 1998 is 'n konferensie oor die Afrika Renaissance in Johannesburg gehou waaraan 470 mense deelgeneem het. 'n Boek is in 1999 oor dit gepubliseer en Mbeki, die hoofspreker tydens die geleentheid, het die aanhef in die boek geskryf. Die publikasie se 30 essays is uiteengesit onder die algemene onderwerpe wat tydens die gespreksessies by die konferensie behandel is, soos: kultuur en opvoeding, ekonomiese transformasie, wetenskap en tegnologie, vervoer en energie, morele vernuwing en Afrika-waardes, en media en telekommunikasie.

Die Afrika Renaissance Instituut (ARI) is op 11 Oktober 1999 in Pretoria gestig. Die hoofkantoor is in Gaborone, Botswana. Die instituut se aanvanklike fokus het onder meer ingesluit die ontwikkeling van Afrika se menslike hulpbronne, wetenskap en tegnologie, landbou, voeding en gesondheid, kultuur, sake, vrede en goeie bestuur. Okumu skryf in sy boek, The African Renaissance, baie positief oor wetenskap en tegnologie:

Die Afrika Renaissance is onder meer 'n filosofiese en politieke beweging wat daarop gemik is om geweld, elitisme, korrupsie en armoede te beëindig, wat lyk of dit die Afrika-kontinent bedreig, en om dit met 'n meer regverdige en billike orde te vervang. Mbeki het voorgestel dat dit gedoen kan word deur opvoeding aan te moedig en die omkeer van die Kundigheidsverlies van intellektueles van Afrika. Hy het ook Afrikane (onder leiding van Afrika se intellektueles) aangemoedig om trots te wees op hul herkoms, en beheer te neem van hul eie lewens. Vir Noel Moukala, redakteur van *, sal daar geen Afrika Renaissance sonder Afrika eenheid kan wees nie. Wanneer Afrikane hul verskille oorkom om saam te staan, dan kan hulle begin gesls oor die Afrika Renaissance.
Een regstreekse reaksie op Mbeki se oproep op kunstenaars en denkers om sy utopiese visie verder te vat, het gekom van Andre Venter wat sy boek, I Ching for the 'African Renaissance' in 2006 gepubliseer het. Voor publikasie is die konsep van sy werk by Aardklop en later by die Universiteit van Johannesburg uitgestal. Die uitstalling, onder die kuratorskap van David Paton was getiteld, "Navigating the Bookscape". Die werk vertolk "renaissance" as 'n radikale verandering in die "denkrigtings". Venter se kommentaar deur "I Ching for the 'African Renaissance'" is kompleks (dit is beide gemik op die materiële en simboliese gebruike), maar dit illustreer (in 'n empiriese sin) hoe onwaarskynlik radikale verandering in "ons denkrigting" in Suid-Afrika moontlik is in die tyd van publikasie. Venter wys — deur hierdie "begrensde-ondervinding" — dat, deur toe te laat dat waarskynlikheid 'n rol speel in die transformasie van "regerings-mentaliteit" in Suid-Afrika byna onmoontlik is. Die werk postuleer waarskynlikheid as die enigste ontsnapping van 'n "denkrigting" wat ons vermoëns beperk om aan alternatiewe te dink hoe ons oor onsself as Afrikane kan dink. Hy het 'n handgemaakte, leergebinde kopie van die kunstenaar se boek, "I Ching for the 'African Renaissance' by Mbeki se kantoor laat aflewer- en wag vir terugvoering.  Die sagteband-uitgawe (eerste druk), is uit druk, maar 'n digitale weergawe is deur Internet Archive beskikbaar. 'n Vreemde kenmerk van die publikasie is dat daar geen melding van die skrywer gemaak word nie. Dié strategie het beide die Universiteit van die Witwatersrand en dieUniversiteit van Johannesburg se biblioteke genoop om afleidings van die uitgewer se naam as die skrywer se naam te gebruik vir die klassifikasie van die boek.

Hoewel president Mbeki vermy het om lande soos die Demokratiese Republiek van die Kongo en Angola te besoek, omrede hulle erg-korrup was en nie in die denkwêreld van die Afrika Renaissance gepas het nie, het sy opvolger reeds in September 2009 die DRK besoek. President Kabila het om militêre hulp gevra teen die M23-rebelle in die ooste waar ryk olievelde op ontginning gewag het. Zuma het hom te hulp gesnel, en daarna het Zuma se seun Khubuluse belangrike mynbouregte in die DRK bekom. Daarmee het nepotisme en korrupsie 'n onderdeel van die Suid-Afrikaanse politiek geword, hoewel dit teen die Afrika Renaissance se denkrigting blyk.




</doc>
<doc id="110324" url="https://af.wikipedia.org/wiki?curid=110324" title="Higiëne">
Higiëne

Higiëne is die gebruike wat uitgevoer word om goeie gesondheid te handhaaf. Volgens die Wêreld Gesondheidsorganisasie (WGO) verwys higiëne na " omstandighede en gebruike wat bydra om gesondheid te handhaaf en die verspreiding van siektes te voorkom".

Waar dit in die algemene spreektaal verstaan word as "sindelikheid", dra higiëne in sy oorspronklike betekenis veel meer inhoud oor en sluit dit alle toestande en gebruike, lewenstylkwessies, opvattings en kommoditeite in wat bydra tot 'n veilige en gesonde omgewing. Terwyl die mediese wetenskap 'n standaard stel vir higiëne in verskillende situasies, kan dit wat as higiënies beskou word tussen kultuurgroepe verskillend wees en selfs tussen geslagte. Sommige gewone higiëniese praktyke kan deur 'n samelewing beskou word as goeie gewoontes, terwyl die afskeep van higiëne beskou kan word as afstootlik, onbeleefd en selfs bedreigend.

Higiëne is 'n konsep verwant aan sindelikheid, gesondheid en geneeskunde. Higiëniese gebruike word toegepas in geneeskunde en in huishoudings as voorkomende maatreëls om die voorkoms en verspreiding van siektes te bekamp. Goeie higiëne is 'n sleutelfaktor tot gehalteversekering in die vervaardiging van voedsel, farmaseutiese en kosmetiese produkte. Die terme sindelikheid en higiëne word dikwels gelykwaardig aan mekaar gebruik en kan tot verwarring lei. In die algemeen verwys higiëne na gebruike wat die verspreiding van siekteveroorsakende organismes voorkom. Aangesien skoonmaakprosesse – soos handewas – aansteeklike mikrobes en vuilheid verwyder, word dit dikwels beskou as metodes om higiëne te handhaaf.  Ander gebruike van die benaming verskyn in sinsdele wat insluit: persoonlike higiëne, slaaphigiëne, geestesgesondheid, mondhigiëne en beroepsgesondheid wat verband hou met openbare gesondheid. "Higiëne" is ook 'n vertakking van die wetenskap wat gemoeid is met die bevordering en handhawing van gesondheid. Higiëniese praktyke is baie uiteenlopend, en wat aanvaarbaar is binne een kultuur, mag taboe wees in 'n ander.

Mediese higiëne het betrekking op die mediese gebruike wat verband hou met die toediening van medisyne en mediese sorg wat siektes voorkom of beperk en die verspreiding van siektes voorkom.

Mediese higiëniese praktyke sluit in:

Die meeste van hierdie praktyke is ontwikkel in die 19de eeu en was goed gevestig teen die middel van die 20ste eeu. Sommige prosedures (soos die weggooi van mediese afval) is verfyn in reaksie op die uitbreek van siektes soos veral VIGS en Ebola teen die laat 20ste eeu.

Huishoudelike higiëne  het betrekking op die higiëniese praktyke wat die insidensie van siektes en die verspreiding daarvan minimaliseer of voorkom in die huishoudelike omgewing en in alledaagse omstandighede soos sosiale geleenthede, openbare vervoer, die werkplek en openbare plekke.

Higiëne tuis en in alledaagse situasies speel 'n belangrike rol om die verspreiding van aansteeklike siektes te voorkom. Dit sluit prosedures in wat gebruik word in 'n verskeidenheid van huishoudelike situasies soos handhigiëne, respiratoriese higiëne, kos- en waterhigiëne, algemene huishoudelike higiëne (higiëne van terreine en oppervlaktes), versorging van diere en huishoudelike gesondheidsorg (die versorging van diegene wat 'n groter risiko loop om infeksie op te doen).

Hierdie komponente van higiëne word tans beskou as aparte kwessies, alhoewel dit gebaseer is op die dieselfde onderliggende mikrobiologiese beginsels. Die voorkoming van die verspreiding van aansteeklike siektes is daarin vervat dat die  ketting van infeksieoordrag verbreek moet word. Die eenvoudige beginsel is dat infeksie nie kan versprei wanneer die oordragketting verbreek is nie. In reaksie op die behoefte aan doeltreffende riglyne vir huishoudelike higiëne het die Internasional Scientific Forum on Home Hygiene 'n risiko-gebaseerde benadering (gebaseer op Hazard Analysis Critical Control Point () ontwikkel wat bekend geword het as "geteikende higiëne". Geteikende higiëne is gebaseer op die identifisering van die roetes van die verspreiding van patogene in die huis, en die toepassing van higiëniese prosedures op kritieke punte en gepaste tye om die ketting van infeksie te verbreek.

Die belangrikste bronne van infeksie in die huis is mense (wat  draers is of besmet is), voedsel (veral verwerkte voedsel) en water, en huishoudelike diere (in westerse lande meer as 50% van huishoudings een of meer troeteldiere). Daarbenewens is daar plekke waar stagnante water versamel — soos wasbakke, toilette, afvoerpype, skoonmaak gereedskap, waslappe — al hierdie ondersteun mikrobiese groei, en kan sekondêre reservoirs van infeksie wees. Kieme (potensieel aansteeklike bakterieë, virusse, ens.) word voortdurend afgeskei via slymvliese, ontlasting, braaksel, velskubbe, ens. Wanneer die omstandighede dus kombineer, word mense blootgestel – hetsy direk of deur kos of water, en kan 'n infeksie ontwikkel. Die belangrikste "paaie" vir die verspreiding van kieme in die huis is die hande, hand – en voet kontakoppervlaktes, skoonmaak
lappe en gereedskap. Kieme kan ook versprei deur klere en huishoudelike linne soos handdoeke. Dienste soos toilette en wasbakke, byvoorbeeld, is ontwerp vir die veilige hantering van  menslike afval, maar daar is steeds risiko's verbonde wat krities kan wees op sekere tye, bv. wanneer iemand siek is  of diarree het. Veilige verwydering van menslike afval is 'n fundamentele behoefte; swak sanitasie is 'n primêre oorsaak van diarree en siekte in lae-inkomste gemeenskappe. Respiratoriese virusse en swamspore word ook deur die lug versprei.

Goeie huishoudelike higiëne behels dat die ketting van infeksie verbreek moet word sodat kieme nie kan versprei nie. Die aansteeklike dosis van sekere patogene mag baie klein wees (10-100 lewensvatbare eenhede, of selfs minder vir sommige virusse), en infeksie kan die gevolg wees van direkte kontak met oppervlaktes deur die hande of kos wat na die mond, oë of neus oorgedra kan word. Higiëniese reinigings metodes moet voldoende wees om patogene van kritiese oppervlaktes te verwyder en kan op die volgende maniere hanteer word:

Hand higiëne is sentraal tot die voorkoming van die verspreiding van aansteeklike siektes in die huis en die alledaagse lewe.

In situasies waar handewas met seep nie 'n opsie is nie (bv. in 'n openbare plek met geen toegang tot wasfasiliteite), kan 'n waterlose handreiniger soos 'n alkohol-handgel gebruik kan word. Om doeltreffend te wees, moet 'n alkohol-handgel nie minder as 60%v/v alkohol bevat nie. Handreinigers is nie 'n opsie in die meeste ontwikkelende lande nie. In situasies met beperkte water  is daar water-bewaringsoplossings, soos bv. die "tippy tap" of kantelkraan. Dit is 'n eenvoudige toestel waar 'n beker aan 'n tou opgehang word  en 'n voetpedaal getrap word om 'n klein hoeveelheid water oor die hande uit te giet, met 'n koekie seep daarnaas om hande te was. In lae-inkomste gemeenskappe word modder of as somtyds gebruik as 'n alternatief vir seep.

Die Wêreld Gesondheidsorganisasie beveel aan dat hande met as gewas word in noodgevalle, By skole sonder toegang tot seep en in ander moeilike situasies – soos post-noodgevalle – word die gebruik van skoon sand aanbeveel. Die gebruik van as is algemeen en eksperimente het getoon dat dit ten minste so effektief soos seep is vir die verwydering van bakterieë.

Die korrekte respiratoriese en handhigiëne wanneer mense hoes of nies verminder die verspreiding van kieme - veral tydens die verkoue en griepseisoen.

Voedselhigiëne hou verband met praktyke wat voedselvergiftiging voorkom. Volgens die WGO is daar vyf sleutelbeginsels rakende voedselhigiëne:

Die kwaliteit van drinkwater bly steeds 'n groot probleem , nie net vir ontwikkelende lande nie, maar ook in ontwikkelde lande. Selfs in Europa word beraam dat 1120 miljoen mense nie toegang het tot veilige drinkwater nie.  Intervensies t.o.v. waterkwaliteit wat by die gebruikspunt plaasvind kan diarree verwante siektes – in gemeenkappe waar waterkwaliteit swak is – beperk, asook tydens noodtoestande wanneer daar 'n onderbreking is in water voorsiening. Aangesien water besmet kan raak tydens berging (bv. deur vuil hande of vuil houers) is die veilige opberging van water in huishoudings ook belangrik.

Metodes vir die behandeling van drinkwater, sluit die volgende in:


</doc>
<doc id="110325" url="https://af.wikipedia.org/wiki?curid=110325" title="Padwagtertjie">
Padwagtertjie

'n Padwagtertjie is 'n vlinder, "Junonia orithya", met baie subspesies, in die familie van vierpootskoenlappers ("Nymphalidae"). Die wetenskaplike naam van die soort is vir die eerste keer in 1764 deur Carl Linnaeus gepubliseer. Die vlinder se Engelse naam is "Eyed pansy" in Afrika. In Australië staan dit bekend as "Blue argus". In Indië is sy algemene Engelse naam "Blue pansy", maar in Suider-Afrika verwys "Blue pansy" na "Junonia oenone".

Die vlerkspan van die mannetjie is 40 tot 48 mm, en die van die wyfie is 35 tot 42 mm.

Hierdie vlindersoort kom voor in Afrika, Suidoos-Asië en Australië van seevlak tot 2500 meter bo seevlak, in warm en droë gebiede.

Sy gasheerplante is "Antirrhinum", "Angelonia" en "Buchnera" uit die familie "Scrophulariaceae" en "Thunbergia alata", "Hygrophila salicifolia", "Asystasia" en "Pseuderanthemum" uit die familie "Acanthaceae".




</doc>
<doc id="110329" url="https://af.wikipedia.org/wiki?curid=110329" title="Zirk van den Berg">
Zirk van den Berg

Zirk van den Berg, ’n Suid-Afrikaanse skrywer, is op 14 Julie 1960 in Walvisbaai in Suidwes-Afrika (tans Namibië) gebore as die vierde van vyf kinders.

Van den Berg het twee ouer susters, ’n ouer broer en ’n jonger suster. Sy oupa Zirkie van den Berg het in die Eerste Wêreldoorlog saam met generaal Louis Botha in Suidwes teen die Duitsers geveg en het in die laat twintigerjare permanent teruggekeer daarheen. Sy pa, Martiens van den Berg, word op ’n plaas in die Kalahari groot. Martiens word later die stadstesourier op Walvisbaai. Van den Berg oupa aan moederskant, Andries Bredenkamp, het as transportryer die Dorslandtrekkers in die twintigerjare help terugtrek uit Angola en het hom op ’n plaas in die Khomas Hochland gevestig. Van den Berg se ma, Hettie Bredenkamp, is in Windhoek gebore. Na haar troue met Martiens word sy ’n tuisteskepper.

Van den Berg word groot in Suid-Afrika nadat sy pa ’n pos as stadstesourier by die Stadsraad van Bellville aanvaar het. Hy deurloop sy gehele skoolloopbaan in Bellville en matrikuleer in 1978. Hierna word hy met ’n beurs van Nasionale Pers ’n student aan die Universiteit van Kaapstad waar hy Afrikaans-Nederlands en Kunsgeskiedenis as hoofvakke het vir die B.A.-graad wat hy aan die einde van 1981 verwerf. Van April 1980 af werk hy gedurende vakansies by "Die Burger", destyds nog in Keeromstraat. Na universiteit gaan hy Johannesburg waar hy as subredakteur by "Beeld" werk. Tydens sy militêre diensplig is hy as joernalis verbonde aan die leërkoerant "Uniform". In hierdie tyd vestig hy hom weer in Kaapstad, waar hy weer verbonde is aan "Die Burger", eers as misdaadverslaggewer en later as lid van die kunsredaksie. Die skrywers Kerneels Breytenbach, André le Roux, Johann Botha en Emile Joubert is hier van sy kollegas. Hy het ook in hierdie tyd vir sowat agtien maande ’n besondere verhouding met Anoeschka von Meck. In 1990 is hy getroud met Elsabé Pretorius, wat hy reeds van sy skooljare af ken, en twee kinders word uit die huwelik gebore, Bernard en Anna.

Na die publikasie van sy eerste kortverhaalbundel, "Ekstra dun vir meer gevoel", werk hy vanaf ongeveer 1990 by Sanlam in die kommunikasiedepartement as kopieskrywer, waar François Bloemhof, Deon Meyer, Regina Kemp en Rudie van Rensburg sy kollegas is. Daarna word hy kopieskrywer in die reklamewese, eers vanaf 1994 by Saatchi & Saatchi en later by Berry Bush/BBDO. In hierdie hoedanigheid verower hy ’n Pendoring toekenning vir Afrikaanse advertensies met sy gevatte Blafana-Blafana hondekos-advertensie vir Husky.

In Augustus 1998 verhuis hy met sy gesin na Nieu-Seeland, waar hulle in Browns Bay in die noordelike voorstede van Auckland woon. In Nieu-Seeland was hy bevriend met die skrywer Ryk Hattingh, wat nie ver van hom af gewoon het nie.

Reeds in 1979, op agtienjarige ouderdom, verskyn sy eerste kortverhaal, "Die moontlikheid", in "Die Huisgenoot". Hierna lê hy verskeie manuskripte aan Tafelberg Uitgewers voor, wat almal afgekeur word. Sy kollega André le Roux gee hom die raad om “resensies van die lewe” te skryf, wat lei tot sy debuutkortverhaalbundel "Ekstra dun vir meer gevoel". Die titel is gekies na aanleiding van 'n advertensie vir kondome. Die kortverhale in hierdie bundel is kort en kompak en gee meermale op joernalistieke wyse verslag van die moderne wêreld en grootstad se geweld, seks, voyeurisme en eensaamheid. Soos die titel verwys na 'n sekere soort voorsorgmaatreël word die verhale bevolk deur karakters wie se voorsorgmaatreëls teen die lewe te dun was en lei tot pyn en ontnugtering. Slim kommentaar (reeds deur die titel gesuggereer) word ook op seks gelewer, wat veronderstel is om die persoonlikste, intiemste uiting van menslike gevoelens te wees, maar in die samelewing heeltemal misbruik word en sodoende sy gevoelswaarde verloor. Die oorheersende gevoel in die bundel is ontnugtering met die wêreld soos wat hy in al sy naaktheid is, met 'n sterk aanvoeling vir die ritme, interpunksie, woordkeuse, invalshoek, titel en slotreëls wat van die kortverhaal 'n unieke kunsvorm maak. Hy maak ook treffende gebruik van 'n oop slot, waar die leser self die suggesties van die verhaal moet oorweeg om die verhaal te voltooi, terwyl die interaksie tussen verskillende verhale veroorsaak dat nabetragting eintlik eers kan plaasvind nadat al die verhale gelees is. Die agtergrond van baie van die verhale is Kaapstad, hoewel Angola en die grensoorlog ook betrek word. Besonder geslaag is "Makkerhulp", wat effektief van dubbelsinnigheid gebruik maak, terwyl "Die druiweplukker" 'n treffende karakterskets is.

In 1992 skryf van den Berg sy kortverhaal "Henkie se storie" in vir "De Kat" se kortverhaal wedstryd en word dit opgeneem in "Die wond en ander verhale" as een van die 21 beste verhale in die wedstryd. Henkie Hoogeland is 'n mongoolseun wat elke dag by oom Floris se sterfbed kom sit om hom geselskap te hou. Oom Floris lê in die buitekamer met slegs 'n klein venstertjie, sodat hy nie sy ultra-netjiese vrou San se huis besoedel nie. Floris vertel alles wat hom pla en wat hy lees aan Henkie, in die hoop dat Henkie dit, soos dit sy gewoonte was, aan almal sal oorvertel. Miskien is daar dan iemand wat later daarvan sal sin maak. Wat hy aan Henkie vertel en wat Henkie daarvan maak, kan selfs Henkie egter nie oorvertel nie. Van Zirk se kortverhale word in verskeie versamel bundels opgeneem, waaronder "Eendag dag ek ek sien bloed" in "Reënboog" saamgestel deur J.P. en Ria Smuts. Hierdie kortverhaal word ook opgeneem in "Feesmaal" onder redaksie van E.A. Swanepoel, "Vuurslag" onder redaksie van Hennie Aucamp en "Storiepalet" en "Eeu" onder redaksie van Abraham H. de Vries. Ander kortverhale soos "Voor die trein" en "Makkerhulp" verskyn in "Wisselstroom" onder redaksie van Hennie Aucamp, "Die druiweplukker", "Voor Dooimansdeur" en "Pa is altyd daar" in "Vuurslag" van Hennie Aucamp en "Rook verbode" en "Sewe soorte stront" in "Kort-kort". Sy kortverhale verskyn ook in ander versamel bundels soos "Soort soek soort" en " 'n Rooie met ratte, Pa".

Die roman Wydsbeen behandel die lewe van Estienne Barbier, 'n Franse fortuinsoeker wat in 1734 in die Kaap aangekom het as soldaat in diens van die Oos-Indiese Kompanjie. Hy kom in botsing met die korrupte plaaslike owerhede, word voëlvry verklaar en in 1739 gevang en tereggestel. Die titel verwys na sy teregstelling deur die martel masjien wat sy ledemate in vier windrigtings uitmekaar skeur, maar kan ook gesien word as simbolies van 'n man wat wydsbeen oor twee wêrelde staan, naamlik werklikheid teenoor moontlikheid of 'n harde wet naas 'n idealistiese droom. Hy is na oorlewering die eerste gewapende rebel in die Suid-Afrikaanse geskiedenis. Van den Berg teken Barbier as 'n asosiale antiheld en hy is nog 'n voorbeeld van die outsider-figuur in die Afrikaanse letterkunde. In die boek is sy opstand nie primêr te wyte aan diepgevoelde innerlike oortuigings en beginsels nie, soos die wreedheid teenoor die slavin Rosette getuig. Hy is eerder iemand wat in sy opstand sinvolheid en 'n bestaansreg probeer verkry. Eindelik beeld die roman die universele waarheid uit dat waar die droom teenoor die eise van die werklikheid te staan kom, 'n ideale oplossing of selfs gangbare kompromis so goed as uitgesluit is. "Wydsbeen" is in 1993 op die kortlyste vir die toekenning van die C.N.A. Debuutprys en die Rapportprys. In die middel negentigerjare lê hy die novelle "Lam man" aan Tafelberg Uitgewers voor en dit word aanvaar vir publikasie, maar hy onttrek dit wanneer hy nie gelukkig is met sekere aspekte daarvan nie.

In Nieu-Seeland publiseer hy in 2004 die misdaadroman "Nobody dies". Hierdie roman speel hom steeds in Suid-Afrika af en vra ernstige vrae oor getuiebeskermingsprogramme, waar getuies wie se lewens in gevaar is, moet verdwyn en 'n nuwe identiteit kry. Erica van der Linde is aan die hoof van die getuiebeskermingsprogram in Kaapstad en laat die getuies permanent verdwyn deur hulle te vermoor. Omdat die getuies tussen identiteite is, soek niemand hulle nie en niemand kry hulle nie. Daniël Enslin is 'n doodgewone man wie se enigste bron van opwinding 'n onwaarskynlike vriendskap met die skelm Frank Redelinghuys is. Daniël verrig klein takies vir Frank, maar wanneer hy sien hoe 'n moord gepleeg word, kontak hy die polisie. Hier kom hy in kontak met die polisieman Mike Acker, wie se een groot missie in die lewe is om Frank Redelinghuys agter tralies te kry. Mike weet dadelik Daniël se lewe is in gevaar. Hy probeer hom veilig hou deur hom in 'n sel te sit, maar Redelinghuys reël 'n aanslag op sy lewe. Nou moet Daniël verdwyn en Erica is die vrou wat dit moet reël. In die afgeleë plek waar sy hom voorberei op sy nuwe lewe word van die begin af kat en muis gespeel en Daniël oorleef die aanslag wat Erica op sy lewe maak. Nou sien Erica 'n magtelose man wat gevaarlik geraak het. Die boek word 'n soeke na self-identiteit in 'n omgewing waar getuies van hulle vorige lewens weggevat word en in 'n staat van afwagting en onsekerheid geplaas word. Veral die karakters van Daniël, Mike en Erica word goed ontwikkel. Die "NZ Herald" loof die boek as een van die vyf beste spanningsverhale van die jaar, die enigste plaaslike boek op hulle lys. Wanneer geen Suid-Afrikaanse uitgewer belangstel in die boek nie, gee hy dit in 2011 self as e-boek uit, sodat dit wêreldwyd oor die Internet te koop is. Hy vertaal die boek en dit word in Afrikaans uitgegee as " 'n Ander mens". Die boek wen in 2014 die kykNET-Rapportprys in die rolprentkategorie. 'n Rolprent wat op die boek gegrond is, word in 2019 uitgereik.

"Halfpad een ding" is 'n storie oor die Anglo-Boereoorlog. Gideon Lancaster is 'n Nieu-Seelander wat aan die Engelse kant in die oorlog veg, maar sy ma is Hollands en hy praat die taal vlot. Hy kry opdrag van majoor Bryce van die Britse Intelligensiediens om te maak of hy 'n Hollander van Java is wat by 'n Boerekommando wil aansluit om so by generaal Christiaan de Wet uit te kom. In die proses ontmoet hy verskeie karakters, wat elkeen 'n ander aspek van die oorlog uitbeeld. Die bittereinder Jacob is die kommandant van sy nuwe kommando terwyl die Joodse winkelier Matzdorff wil ophou veg. Esther Calitz is 'n mooi jong Boeremeisie wat die menslike simbool is van die effek van die konsentrasiekampe en verwoesting van die plase, terwyl die sestienjarige Steyn die jeug verteenwoordig. Gou word Gideon in twee geskeur weens sy opdrag van die Engelse en die meelewing wat hy met die Boere het nadat hy hulle persoonlik ontmoet het.

"Die vertes in", wat in 1905 in die destydse Duits Suidwes-Afrika afspeel verskyn in 2018 (ook in Engels onder die titel "Parts unknown") en 'n eietydse novelle, "Ek wens, ek wens", in 2019.

As vertaler is hy verantwoordelik vir Wilbur Smith se "The sound of thunder", wat as "Donderslag" in Afrikaans gepubliseer word, "A sparrow falls", wat as "Wildernis" verskyn, en "Gold" wat as "Goudmyn" verskyn. Hy vertaal ook die krieketspeler A.B. de Villiers se outobiografie en Philip Kerr se misdaadromans "The Pale Criminal" ("Doodsbleek") en "A German requiem" ("Doodslied vir Duitsland").

Sy komiese televisiedrama "Draadwerk" word in 1994 oor Suid-Afrikaanse televisie uitgesaai as deel van die "Vierspel" reeks. Vier skrywers (Zirk, Eleanor Baker, Melvin Whitebooi en André le Roux) het dieselfde gegewe gekry wat hulle as wegspringplek vir 'n enkeldrama moes gebruik. Die gegewe was: 'n Eensame ou man woon alleen op 'n afgeleë plaas met sy kat as enigste geselskap. Naby die plaashuis is 'n bos waar die ou man gaan stap. Hier vind hy 'n beseerde vreemdeling wat sy lewe verander. Die verhaal moet met dié gegewe en hoogstens nog twee karakters vertel word. In "Draadwerk" probeer die eksentrieke ou man die weerlig inspan om na sy huis te gelei vir elektrisiteit en Eskom so te fnuik. Intussen word 'n bankklerk met 'n trommel geld ontvoer deur 'n rower wat eintlik 'n akteur wou wees. Almal beland dan saam in die ou man se bos met komiese en spannende gevolge. Wanneer die "Vierspel"-konsep later herhaal word, skryf hy die gesinsdrama "Oor die muur". Dit is die verhaal van 'n skrywer en 'n aktrise wat so in hul eie wêreld leef, dat hulle nie die werklikheid van die skrywer se dogter se ambisie raaksien nie. Die drama word uitgesaai met Marie du Toit in die hoofrol.

1989 - Ekstra dun vir meer gevoel

1992 - Wydsbeen

2004 - Nobody dies

2013 - 'n Ander mens

2014 - Halfpad een ding (ook in Engels as Half of one thing)

2018 - Die vertes in (ook in Engels as Parts unknown)

2019 - Ek wens, ek wens

Vertalings

2015 - Donderslag – Wilbur Smith

2016 - AB, die outobiografie – A.B. de Villiers

2017 - Wildernis – Wilbur Smith

2017 - Goudmyn – Wilbur Smith

2019 - Doodsbleek – Philip Kerr

2019 - Doodslied vir Duitsland – Philip Kerr



</doc>
<doc id="110330" url="https://af.wikipedia.org/wiki?curid=110330" title="Junonia">
Junonia

Junonia is 'n genus in die familie van vierpootskoenlappers ("Nymphalidae"), beskryf deur Jacob Hübner in 1819. Hulle staan algemeen bekend as "Gesiggies" of "Padwagtertjies". Die genus kom op elke kontinent behalwe Antarktika voor, en bestaan uit ongeveer 30-35 spesies.


</doc>
<doc id="110331" url="https://af.wikipedia.org/wiki?curid=110331" title="Robert du Preez jr.">
Robert du Preez jr.

Robert du Preez (*30 Julie 1993, Durban) is ’n rugbyspeler wat vir die speel. Hy het van 2015–2017 vir die Westelike Provinsie in die Curriebeker en die in Superrugby gespeel.

Hy maak sy toetsdebuut vir die Springbokke op 2 Junie 2018 teen Wallis in Washington, D.C. op die ouderdom van 24 jaar.

Hy is die seun van Robert du Preez sr., oudrugbyspeler, wat tans die afrig.



</doc>
<doc id="110333" url="https://af.wikipedia.org/wiki?curid=110333" title="Jean-Luc du Preez">
Jean-Luc du Preez

Jean-Luc du Preez (gebore 5 Augustus 1995, Durban) is ’n losvoorspeler wat vir die Natalse Haaie in die Curriebeker en die in Superrugby speel.

Hy is die seun van Robert du Preez sr., oudrugbyspeler, wat tans die afrig.



</doc>
<doc id="110334" url="https://af.wikipedia.org/wiki?curid=110334" title="Jacob Hübner">
Jacob Hübner

Jacob Hübner (20 Junie 1761 – 13 September 1826, in Augsburg) was 'n Duitse entomoloog. Hy was die skrywer van "Sammlung Europäischer Schmetterlinge" (1796–1805), 'n baanbrekerswerk in entomologie.


</doc>
<doc id="110335" url="https://af.wikipedia.org/wiki?curid=110335" title="Robbie Coetzee">
Robbie Coetzee

Robbie Coetzee (gebore in Pretoria, 2 Mei 1989) is 'n rugbyspeler wat vir die Goue Leeus in die Curriebeker en die in Superrugby speel.



</doc>
<doc id="110336" url="https://af.wikipedia.org/wiki?curid=110336" title="Courtnall Skosan">
Courtnall Skosan

Courtnall Skosan (gebore 24 Julie 1991 in Kaapstad) is 'n rugbyspeler wat op die vleuelposisie vir die Goue Leeus in die Curriebeker en die Lions in Superrugby speel.

Hy het op 10 Junie 2017 sy debuut vir die Springbokke teen Frankryk op Loftus Versfeld gemaak.



</doc>
<doc id="110338" url="https://af.wikipedia.org/wiki?curid=110338" title="Jaco Kriel">
Jaco Kriel

Jaco Kriel (gebore te Standerton, 21 Augustus 1989) is 'n rugbyspeler wat vir die Goue Leeus in die Curriebeker en die Lions in Superrugby speel. Hy maak sy debuut op 25 Junie 2016 vir die Springbokke teen Ierland in Port Elizabeth.



</doc>
<doc id="110339" url="https://af.wikipedia.org/wiki?curid=110339" title="Malcolm Marx">
Malcolm Marx

Malcolm Marx (gebore in Germiston, 13 Julie 1994) is 'n Suid-Afrikaanse rugbyspeler wat op haker vir die Goue Leeus in die Curriebeker en die in Superrugby speel. Hy sal ook tydens die Rugbywêreldbeker 2019 vir Suid-Afrika uitdraf.

Marx is die eerste keer in die Springbokgroep vir die 2016 Rugbykampioenskap gekies. Hy het in 2016 drie verskynings vir sy land gemaak. Marx het op 17 September 2016 sy debuut vir die Springbokke gemaak, dieselfde datum as sy spanmaat Francois Louw se 50ste toets.

Marx vervang die Springbokkaptein Adriaan Strauss in die 43ste minuut, maar het 'n teleurstellende debuut gehad, met Suid-Afrika wat met 13-41 teen Nieu-Seeland verloor het.

Marx was ook ingesluit in die Springbokgroep vir 2017, waar hy baie goed gevaar het in die toetse teen die Franse.

Hy is egter in 2018 weggelaat weens 'n besering wat hy in Meimaand opgedoen het in 'n Superrugbywedstryd.



</doc>
<doc id="110340" url="https://af.wikipedia.org/wiki?curid=110340" title="Ruan Combrinck">
Ruan Combrinck

Ruan Combrinck (gebore in Vryheid, Natal, 10 Mei 1990) is 'n rugbyspeler wat vir die Goue Leeus in die Curriebeker en die Lions in Superrugby speel. Hy maak sy debuut op 18 Junie 2016 vir die Springbokke teen Ierland, 'n toets waarin hy 'n drie druk en ook as "Speler van die wedstryd" aangewys word.



</doc>
<doc id="110341" url="https://af.wikipedia.org/wiki?curid=110341" title="Hugh Lane">
Hugh Lane

Sir Hugh Percy Lane (* 9 November 1875; † 7 Mei 1915) was 'n Ierse kunshandelaar, -versamelaar en galerydirekteur wat veral bekendstaan as die stigter van Dublin se munisipale kunsmuseum, die "Municipal Gallery of Modern Art" (die eerste bekende openbare kunsgalery ter wêreld wat aan moderne kuns gewy is) en sy bydrae tot die bevordering van visuele kunste in Ierland, insluitende die "Lane Bequest". In Suid-Afrika was hy naas Florence Phillips een van die twee sleutelfigure in die totstandkoming van die Johannesburgse Kunsmuseum. Vir sowel die Goudstad se kunsmuseum asook die Michaelis-versameling te Kaapstad het Lane die oorspronklike kunsversamelings opgebou.

Hugh Lane is aan boord van die passasierskip RMS Lusitania oorlede nadat dit op 7 Mei 1915 deur 'n Duitse torpedo getref is en vergaan het.


</doc>
<doc id="110343" url="https://af.wikipedia.org/wiki?curid=110343" title="Elsabe Steenberg">
Elsabe Steenberg

Elsabe Brink (* 14 Maart 1938 op Vrede, Vrystaat; † 14 Mei 1996) was ’n Suid-Afrikaanse skrywer en die jonger suster van André P. Brink. Hoewel Steenberg bekendheid verwerf as kinder- en jeugverhaalskrywer is haar skryfwerk nie beperk tot 'n enkele genre nie, en haar oeuvre sluit onder meer kinder- en jeugverhale, prosa vir volwassenes (kortverhale sowel as romans), dramas en vakkundige werke in. Sy het ook onder die skuilnaam Elsabé Ryke geskryf.

Elsabe Steenberg was ’n Suid-Afrikaanse skrywer en die jonger suster van André P. Brink, een van vier kinders van Daniël Brink en Aletta Wilhelmina Wolmarans. Haar suster is Marita en haar jonger broer is Johan.Die gesin verhuis baie as gevolg van haar vader se werk as landdros en sy woon verskillende skole by. Sy matrikuleer op Lydenburg en studeer daarna verder aan die Potchefstroomse Universiteit vir Christelike Hoër Onderwys. Sedert haar studentedae bly sy dan ook op Potchefstroom, waar sy 'n BA-graad en in 1964 'n MA-graad met onderskeiding behaal, laasgenoemde met ’n verhandeling oor "Die begrip van die woord ‘duister’ in die poësie van N. P. van Wyk Louw". Sy verwerf ook ’n Universiteits-onderwysdiploma. In 1975 behaal sy die D.Litt.-graad aan die Universiteit van die Oranje-Vrystaat met 'n proefskrif oor "Die kind in die Afrikaanse prosa: 'n literêre evaluasie". Ná ’n kort onderwysloopbaan trou sy in 1961 met David Herculaas Steenberg, professor in die Departement Afrikaans-Nederlands aan die Potchefstroomse Universiteit. Vanaf 1976 beklee sy self ’n pos as senior lektrise aan dieselfde departement. Die egpaar het vier kinders, twee dogters (Ilse, later self 'n gepubliseerde skrywer, en Erika) en twee seuns (Adri en Conrad).

'n Diagnose van veelvuldige sklerose in die sewentigerjare veroorsaak dat sy al moeiliker oor die weg kom en later slegs met behulp van 'n rolstoel kon beweeg. Ten spyte van haar siekte bly sy die laaste twintig jaar van haar lewe produktief deur aan te hou skryf, 'n pos as buitengewone dosent aan die Potchefstroomse Universiteit vir Christelike Hoër Onderwys se honneurskursus in Kinderliteratuur te beklee, vryskutwerk te doen as keurder van kinder- en jeug boeke en boekbesprekings te doen vir koerante, tydskrifte en die Suid-Afrikaanse Uitsaaikorporasie. By die ATKV-skryfskool aan die universiteit was sy ook gereeld behulpsaam met opleiding aan aspirantskrywers en sy skryf talle artikels vir letterkundige tydskrifte soos "Klas gids" en "Tydskrif vir Letterkunde". Sy tree eers finaal by die universiteit af in 1995. In 1981 lewer sy die referaat "Die uitdaging van jeug boeke vir die skrywer" by die Simposium oor Lektuur vir die Tienderjarige, wat in Bloemfontein en Kaapstad gehou is.

Sy en haar gesin het al die jare op Potchefstroom gewoon en het ook 'n wegbreekhuis in Clarens in die Oos-Vrystaat besit. Sy is op Dinsdag 14 Mei 1996 aan veelvuldige sklerose oorlede.

Reeds van haar kinderjare word haar verhale aanvaar vir publikasie in "Die Jongspan", "Patrys" en "Die Klein Burger" en later word haar kortverhale in tydskrifte, waaronder "Standpunte" en "Tydskrif vir Letterkunde", gepubliseer. Sy skryf onder andere die romans vir volwassenes "Rondomtralie", "Twee om te slaap" en "Deur 'n raaisel". "Rondomtralie" vertel die verhaal van die onderwyseres Salomien Wiid, wat tronk toe gestuur word vir die moord op haar man, maar sy kan nie onthou wat gebeur het nie. Die lewe in die tronk toets haar menswees tot die uiterste. Benewens die wroeging om te probeer onthou wat gebeur het, moet sy die eensaamheid, verskrikking en vernedering van 'n lewe agter tralies verwerk. Hierdie boek word in die rolprent "Salomien" omskep, terwyl "Twee om te slaap" 'n televisiereeks word. "Twee hang bo die pad, vier loop op die mat" se titel verwys na die situasie van die gestremde, waar haar twee bene in die lug hang en die vier wiele van die stootstoel op die mat loop. Hierin behandel sy haar eie stryd teen veelvuldige sklerose, waar sy nieteenstaande die toenemende aftakelende immobiliteit wat die siekte meebring haar lewe so normaal as moontlik voortsit en weier om toe te gee aan moedeloosheid.

"Wildegans wildegans" is 'n kortverhaalbundel met 'n keur uit haar beste stories wat oor 'n aantal jare in tydskrifte soos "Huisgenoot" en "Sarie" verskyn het. Die bundel word verdeel in drie afdelings, naamlik "kind", "vrou" en "mens". In die titelverhaal skryf 'n vrou 'n reeks briewe aan haar oorlede man ten einde hulle dogtertjie se onafhanklikheid te probeer verwerk. Die keerpunt en aanvaarding kom wanneer sy onthou van die mak gemaakte wildegans wat sy eens as troeteldier aangehou het. Sy was nie in staat om die wildegans vir altyd te hou nie en so word die wildegans 'n simbool van onafhanklikheid en vryheid. "Gebarste kruik en ander verhale" is nog 'n bundel kortverhale. Die kortverhaal "Wildegans, wildegans" word opgeneem in die versamel bundels "Kortverhale vir verkenning" en "Vertellers 2", "Blou band" in "Vrou: Mens" onder redaksie van Corlia Fourie, "Riviermin" in "Verlore paradyse" saamgestel deur N.J. Snymanen "Feetjies woon in wit skulpe" in Hennie Aucamp se "Blommetjie gedenk aan my".

Verder skryf sy talle artikels in letterkundige tydskrifte en ook verskeie vakkundige boeke, veral oor die jeugboek. Hierdie publikasies sluit in "Klein uurwerk" oor die sielkundige instelling van die kind en "My kind en sy boek". "Fantasie en die kinderboek" bespreek die aard van fantasie, kinders se fantasie behoeftes, fantasie in Afrikaanse kinderverhale, die verhouding tussen sprokie en fantasie en wenke aan die voornemende fantasie skrywer. Saam met P.D. van der Walt skryf sy die gids "Goeie leesgewoontes", wat nuttig is vir beide volwassenes en kinders. As vaste medewerker skryf sy talle bydraes en resensies vir "Tydskrif vir Geesteswetenskappe" en "Tydskrif vir Letterkunde". Sy is die samesteller van versamel bundels soos "Voorlees vir nadink", "Voetpad: Verhale vir Afrika" en "Stippe stappe stories".

Vir kleuters skryf sy onder andere "Eendag die blou voël" (waarin die goeie in die vorm van die blou voël teen die bose in die vorm van die kat gestel word), "Die boom wat wou loop" (waarin 'n kanferboompie wil loop maar later sy eie identiteit en vermoëns leer aanvaar) en "Kariena Karyn" (van 'n kleuter dogtertjie wat haar vrees vir die donker oorwin). Die versamelbundel "Stippe stappe stories" wen 'n ATKV-kinderboektoekenning in 1996 vir ouderdomsgroep 3-5 jaar.

Sy skryf talle verhale vir kinders tot twaalf jaar oud. "Dokter Amanda" (onder die skuilnaam Elsabé Ryke) vertel van die elfjarige Amanda wat haar poppe dokter en dan van die kinderhuis wegloop om by die dokter te kan bly. " 'n Klokkie vir Kersfees" vertel van Nika se onselfsugtige soektog vir 'n geskikte geskenk vir haar sussie. Die kind se interaksie met die natuur word uitgebeeld in boeke soos "Tjeriktik in die denne" en "Rooi kanarie hoepelbeen". In "Tjeriktik in die denne" word klein Karl-Gerhard as enigste seun oorbeskerm groot en kom nooit naby die natuur nie. Wanneer sy ouers oorsee wil gaan en hom by familie wil los, is hy ontsteld en gaan sit in die parkie en huil. Hier ontmoet hy vir oom Dwaal en hulle word vriende. Saam met oom Dwaal het Karl-Gerhard dan daardie Julievakansie tussen dennebome in 'n ou hut gaan woon en leer die ou man hom die lesse van die natuur. Karl-Gerhard verpleeg 'n tjeriktik voëltjie en ontdek so 'n liefde vir die natuur. Ná drie weke tussen die denne en saam met die ou man, is hy ‘’n ryper seun wat baie meer van die lewe begryp. In "Rooi Kanarie hoepelbeen" is Wynand 'n weeskind wat in die riviergras 'n rooi kanarie vang. Rooi kanaries is skaars voëltjies wat nie sommer wild rondvlieg nie en Wynand besef dat hierdie een beslis aan iemand behoort. Wynand is egter glad nie gretig om uit te vind wie se kanarie dit is nie, want die kanarie is al wat regtig net aan hom behoort. 'n Rooi kanarie is egter so skaars dat Wynand nie kan help om uit te vind wie die eienaar is nie, en toe begin sy innerlike stryd om te besluit of hy die voëltjie gaan teruggee of net gaan stilbly. Sy uiteindelike besluit laat hom beter voel.

"Blou is 'n bokkie" belig die kind se verbeeldingswêreld waar Therese wonder of sy regtig die bokkie met die klein horinkies en seer been in die bos gesien het. In "Engel met 'n besemstok" vind die elfjarige Hannele Dellaert uit dat sy die rede is dat haar ouers destyds moes trou. Nou is haar ma oorlede en moet sy dinge probeer verwerk terwyl sy by haar ouma bly. "Pierewiet staan stil" teken beide die swaar en ligter kant van die lewe van 'n kind. Na sy ma se dood trou Antoon se pa met die onderwyseres in wie se klas hy die vorige jaar was en dit neem lank voordat hy haar kan aanvaar. Dan maak hy 'n vlieër wat hy Pierewiet noem en wanneer hy dit nie in die lug kan kry nie, help sy stiefma hom. In "Koert se tarentaal" is Koert se ma in die hospitaal. Om hom te help om hierdie emosionele krisis te verwerk, wil hy vir homself 'n tarentaal van klei maak, maar die tarentaal moet kan vlieg. Wanneer hy hoor dat die operasie geslaagd was, aanvaar hy dat die klei-tarentaal 'n dooie ding is, maar wil nou graag hê dat die groot vet tarentaal in die trop syne moet wees. Eindelik is sy ma gesond genoeg sodat sy kan huis toe kom en dan het Koert nie meer 'n tarentaal nodig nie. "Soek-soek op soek" is 'n fantasieverhaal van kabouters wat in die bos 'n stryd teen die muise voer, die twee groepe onderskeidelik verteenwoordigend van goeie en slegte waardes.

Die genesingskrag van 'n denkbeeldige vriend word in verskeie verhale vir kinders verken. In "Wolf ja, wolf nee" is die tienjarige Nelia die hoofkarakter. Haar ma is dood toe sy drie jaar was en van daardie tyd bly sy in die kinderhuis. Haar pa is ook onlangs oorlede, maar sy wil dit nie aanvaar nie en leef eerder in 'n verbeeldings wêreld.Sy neem 'n boek oor wolwe by die biblioteek uit en nadat die lig daardie aand afgeskakel is, kom kuier die wolf vir haar. Die vakansie lê voor en sy sien op daarteen, want sy het nie familie na wie sy kan gaan nie. Die Van Heerden-gesin het haar uitgenooi, maar hulle eis dankbaarheid vir elke klein guns of gawe. Met die vakansie hou sy dit nie lank uit by hulle nie en gaan soek eerder na die snaakse tannie Renata wat sy voorheen in die dieretuin ontmoet het. Sy het verskeie avonture en word eindelik deur die eksentrieke Renata huisvesting gegee en later aangeneem. Dit alles help vir Nelia om die waarheid te kan aanvaar, waarna sy afstand doen van haar wolf. "Waar is pappa se panfluit?" vertel van die tienjarige Heska du Toit se stryd om die dood van haar pa te aanvaar en verwerk. Haar pa is reeds dood toe sy vier jaar oud was en sy het in haarself gekeer met geen vriende nie, behalwe vir Pippelpan, die “bosjannetjie” wat sy deur haar pa leer hoor en sien het en wat nou haar enigste vertroueling is. Die skoolkinders vind toevallig van hierdie vriendskap uit en spot haar oor haar baba-agtigheid. Sy het net twee moontlike oplossings, naamlik om te vergeet van Pippelpan of hy moet vorm aanneem. Deur die klanke van haar pa se panfluit het Pippelpan altyd sy verskyning gemaak en het sy altyd die verbeeldingswêreld beleef, maar hierdie panfluit bly weg. Heska leer dan om aan te pas by die werklikheid en haar fantasiewêreld agter te laat. In "Simonetta en die spinnekop" leer die sewejarige hoofkarakter om haar ongegronde vrese te verwerk. Haar ma is oorlede en sy woon saam met haar pa in 'n boswagters huisie, waar haar pa navorsing oor goggas doen. Simonetta hou nie van goggas en veral spinnekoppe nie. Eendag is sy alleen in die huis en daar hang 'n langbeenspinnekop deur die gat in die solder. Simonetta is eers bang, maar toe begin die spinnekop met haar praat en vertel haar van spinnekoppe, sodat sy later nie meer bang is nie. In "Hendri uit die water" begin Hendrina haarself Hendri noem, ’n simbool van ’n soeke na 'n eie identiteit. Haar ma gaan studeer verder in Nederland en sy moet by tannie Scheep-hulle gaan bly. Sy hou van tannie Scheep, maar kan nie haar vrees baasraak nie. Gereeld gaan sy na die water en kyk daarin om die kind Hendri te sien, die een wat in die water wag om uit te klim. In "Môre was dit somer" sukkel die negejarige alleen kind Stefan om sy ma se dood te verwerk. 'n Drakie maak egter sy opwagting in sy kamer. Die drakie was wel eers deel van 'n storie wat sy ma geskryf het, maar Stefan kom gou agter dat hy nou 'n lewe van sy eie het. Hy help planne maak, praat van dinge waarvan Stefan self nie geweet het nie en verlang na sy maats in die berge. Deur drie seisoene, herfs, winter en lente, leer Stefan die drakie Gryse goed ken en hy hoop dat die somer tog sal aanbreek.

"Pik-swart" maak vernuftig van die konsep van kassette ('n afwisseling op die briefroman) gebruik om die probleem van alkoholisme aan te spreek. Marietjie woon vir 'n paar maande by haar tante Delia in Pretoria om terapeutiese behandeling vir haar been te ontvang. Dit is vir haar baie moeilik om so lank weg te wees van haar ouers, maar sy hoop om na die behandeling ook soos ander kinders te kan loop en rondbeweeg. Die eerste aand al verdwyn Marietjie se horlosie van haar bed af en die dief blyk die snaaksste kreatuur denkbaar te wees. Hy bly alleen saam met 'n vereensaamde ou man, Van Dillen, en woon in die bome. Van Dillen besluit om hierdie heel kosbaarste besitting van hom te laat uitsit, maar Marietjie tree dan tot die stryd toe. Uiteindelik is dit haar deursettingsvermoë wat weer vir Van Dillen die lewe die moeite werd maak."Masilo en die monster" het as hoofkarakter 'n swart seuntjie binne 'n swart gemeenskap. Masilo wil met 'n koggel klip die monster met die baie koppe beveg om te verhoed dat sy bose invloed verder versprei, maar hy moet eers sy ma vra om hom te leer tel, sodat hy die monster kan uitoorlê. Hierdie boek word ook in Noord-Sotho en Zoeloe vertaal. "Ken jy die weerligvoël" vertel hoe dit is om nie te kan loop nie. Die voëls kan hulself losmaak van die aarde en Donna leer om ook op 'n meer geestelike wyse na dinge te kyk om haar fisiese gestremdheid te verwerk. "Ken jy die weerligvoël" is 'n naaswenner in 1991 se ATKV-kinderboek pryse vir ouderdomsgroep 8-9 jaar. "Hopgalop oor die blink water" vertel van die tienjarige Tomtom se verlange na sy pa, wat as stuurman op 'n veerboot in 'n noodlottige ongeluk was. Die titel verwys na oom Simon se boot, wat hy Hopgalop doop en waarmee hy sy verbeeldings ritte onderneem. In sy verbeeldingswêreld gaan hy op 'n reis in hierdie boot op soek na sy pa, en hierdie fantasie verbeeldings reis help hom om die feit te aanvaar dat hy nie 'n pa het nie.

In "An-Alleentjie" is Ana se pa in die Angolese oorlog dood en kort daarna sterf haar ma ook. Herman se ouboet is weg vir sy militêre opleiding en hy sukkel om aan te pas in sy nuwe standerd en by sy nuwe onderwyseres. Ten spyte van sy eie probleme probeer hy om Ana se vriendskap te wen en haar weer te laat lag. "Eendoring met lang bene" beeld die dertienjarige jong meisie Nicola se grootwordproses uit, met 'n soeke na sekuriteit en identiteit omdat sy wonder of haar pa haar aanvaar soos sy is, aangesien hy graag 'n seun wou gehad het. Sy word dan ook soos 'n seun groot en speel met seuns, maar nou wil sy met seuns uitgaan, veral Ben-Johan en meisie dinge begin doen, soos koek bak. Sy ontwikkel 'n eetversteuring, maar dinge kom reg wanneer mevrou Reitz met haar praat oor anorexia nervosa en sy weer begin eet. In 1979 word die eerste prys in Tafelberg Uitgewers en "Sarie" se verhaalwedstryd vir meisies aan "Eendoring met lang bene" toegeken. Elsabe Steenberg se kinderverhaal "Gekko, waar is jy?" word opgeneem in die versamelbundel "Goue fluit, my storie is uit" onder redaksie van Linda Rode.

Die genre waarop sy haar veral toespits, is verhale vir die jeug. Hierin skroom sy nie om kontemporêre probleme waarmee die kind te doen het aan te raak nie en is dan ook een van die eerste skrywers wat onderwerpe soos gestremdheid ("Dat ek mag sien", "Twee hang bo die pad, vier loop op die mat"), swangerskap ("Die moerasloper") en selfs bloedskande ("Skuilte tussen riet") aanroer. Haar eerste jeugverhaal skryf sy onder die skuilnaam Elsabé Ryke. Dit is "Aanklag teen Sinterklaas", wat uitbeeld dat omgee die beste manier van gee is. 'n Soortgelyke tema is te vind in "Tafelberg te koop" waar drie sussies geld insamel vir 'n trampolien, maar dan eerder besluit om 'n lessenaar vir hulle skrywer pa te koop. "Dat ek mag sien", met blindheid as tema, word later vir die televisie verfilm as "Sien jy nou?" "Plek van die bruin geeste" het as tema die ontvoering van die rykmansdogter Anja deur die gewese optelkind Johnny Niemann. Johnny is wit, maar is deur 'n bruin vrou grootgemaak. Terwyl hulle in die afgesonderde hut in die berge wag vir die losprys is hulle slegs op mekaar aangewese en hierdie interaksie sorg vir selfherkenning en selfondersoek, sodat beide vrede maak met hulle ware identiteit.

"Klawervyf" handel oor gesinsverhoudings en gee een jaar se gebeure in die sestienjarige Fiona Scheepers se lewe weer. Sy is die enigste kind in 'n oënskynlik hegte gesin, maar haar ma raak weer swanger en haar nuwe sussie Nellie (die klawervyf van die titel) ly aan Down-sindroom. Haar ma fokus slegs op Nellie, haar pa probeer die neerdrukkende huislike omstandighede ontvlug en raak so vervreem van sy gesin en Fiona twyfel oor haar vriend Günter se liefde. Sy moet leer om met harde werklikhede wat nie net verdwyn nie, saam te leef. Hierdie aanpassing toets Fiona se geloof en volwassenheid. In 1975 word die J.P. van der Walt-prys vir Jeuglektuur aan "Klawervyf" toegeken. "Twee om te slaap" se hoofkarakter is Annemart, wie se ouers geskei is. Sy spoor haar pa in 'n apteek op en onder voorwendsel dat haar ma hom wil spreek oor Annemart se toekoms, lok sy hom na haar en haar ma se woonstel toe. Wanneer hy daar aankom, sluit sy hom en haar ma in die slaapkamer toe sodat hulle met mekaar kan praat. In "Dat ek mag sien" is die tweeling Bernadette en Tonia in 'n ernstige ongeluk, waarna Tonia blind is. Haar ondersteuners probeer om haar toegelaat te kry in 'n gewone skool, sodat sy 'n normale toekoms kan hê. Hierdie verhaal word omskep in die televisiereeks "Sien jy nou!" "Die moerasloper" ondersoek ongewenste swangerskap en die kwessies rondom aborsie en die soeke na ware liefde. ‘n

In "Bergpad na Eden" is Erika op vyftien jaar reeds 'n beroemde pianiste, maar sy sukkel nog met haar eie identiteit. Die mense noem haar Mozartina omdat sy net so begaaf is as wat Mozart was. Sy kan egter nie 'n gewone lewe lei en met maats speel en skoolwerk doen nie. Sy word die slaaf van die klavier waarop sy elke dag moet oefen en oefen. Eindelik loop sy weg en vind die bergpad na Eden, waar sy vir Wybrand ontmoet. "Korrel en Kuif" (later verwerk en heruitgegee as "Van Motho en van mens") het rassekonflik as tema. Die wit seun Christoph en die swart seun Thebogo is maats as jong kinders, maar Christoph se ouers stop die vriendskap. Weens omstandighede raak hulle weer by mekaar betrokke as tieners, waar die sterk vooroordele gekonfronteer word en hulle mekaar eindelik as individue vind. In "Boom, bomer, boomste" is die standerd sewe dogter Philla die hoofkarakter. Sy is ’n onmoontlike kind, met 'n diep gewortelde wrok teen alle gesag. Slegs in die natuur kom sy tot haar reg en die trappe van vergelyking van die titel beeld haar eksentrieke leefwyse, verlangens en probleme uit. Sy wil haar siek oupa (ewe non-konformisties as sy, skrywer van kinderboeke en liefhebber van bome) in die Drakensberge gaan besoek, teen die wense van haar verbitterde ouma. Oupa weier om sy bos te verkoop, terwyl ouma en die dorpsraad juis wil hê dat hy dit moet doen. Wanneer oupa na 'n hartaanval in die hospitaal opgeneem word, help Philla hom om te ontsnap en saam skep hulle 'n eie boomwêreld, waar Kgata-hekse en robyn-kabouters woon. Die paar dae saam met Oupa in die bos gee vir Philla die antwoord op die vraag wat haar so hinder: ís 'n mens soos jy is, of word jy so? "Boom, bomer, boomste" ontvang die eerste Sanlam-prys vir jeugwerk in 1980. In "Slapende honde miaau nie" kry Kotie onverwags 'n baba van 'n vrou in die park om na om te sien. Die vrou het nie 'n vaste woonplek nie en sit altyd in die park en drink. Sy gee die baba eerder vir Kotie as dat die welsyn haar kom wegvat. Kotie moet besluit of sy die baba gaan hou, in weerwil van wat die wet in so 'n geval vereis. In "Wêreld in, wêreld deur" ontdek die vyftienjarige Monika een nag dat sy verlam is. Sy vind uit van radionika, 'n onkonvensionele, onbekende genesingsmetode. Haar pa tref reëlings dat sy na Pretoria en Amerika toe gaan vir behandeling, maar sy ontmoet deur 'n Indiër vriend 'n Indiër wat in radionika praktiseer. Die boek stel die leser bekend aan die Indiese kultuur en raak ook die geloofsoortuigings van Christene en Moslems aan.

"Skuilte tussen riet" vertel die verhaal van die sestienjarige Leenster, wat seksueel gemolesteer is deur haar pa. Haar ma is dood toe sy sewe was en sy bly agter in haar pa se sorg. In standerd agt beland sy in die hospitaal nadat haar pa haar aanrand en hy pleeg self moord. Dit laat haar alleen agter om die stukkies van haar lewe op te tel. Haar ouma Truida aan vaderskant kom haal haar uit die hospitaal om aan te sterk op haar rustige kleinhoewe buite die stad, waar sy letterlik en figuurlik 'n skuilte tussen riet vind. Deur die onderskraging van ouma Truida en oom Daan, ouma se broer, kry sy groter insig in haar onstabiele pa, wat self as minderjarige deur sy eie vader seksueel misbruik is. Die verhaal word in bewussynstroom tegniek vertel, wat meebring dat daar baie onvoltooide en onsamehangende sinne is, simbolies van Leenster se verwarde gemoedstoestand. "Die heuningwolk" speel in 'n sielsieke-inrigting af. Die tweedejaarstudent Maarten en sy ma gaan bly in 'n woonstel by die inrigting terwyl sy navorsing doen vir haar doktorsgraad. Hier sien hy die jong meisie Andri, wat hy voorheen in ander omstandighede ontmoet het. Hy weier om te glo dat sy in die inrigting hoort en hy stel dit hom ten doel om te bewys dat sy nie swaksinnig is nie.

Baie van Elsabe Steenberg se boeke word in Engels vertaal, waaronder "An-Alleentjie" ("Ana-lone"), "Pik-swart" ("Crow Jack"), "Boom bomer boomste" ("Tree more, tree most") en "Eendag die blou voël" ("Someday the blue bird"), terwyl "Masilo en die monster" in 'n aantal inheemse tale vertaal word.

Sy skryf ook dramas. Haar vermaaklike eenbedryf, " 'n Padda is 'n ding wat spring", word opgeneem in Gerhard Beukes se versamelbundel "Roep van die naguiltjie" en is ook apart gepubliseer deur Dalro. Die padda van die titel is 'n verspring padda met die naam Jan-Piet. Annelie en Heleen se vader kort nog duisend rand om mnr. Mostert se winkel te koop. Wanneer hulle ryk Franse ouma Roux kom kuier, probeer hulle om voor te gee dat hulle Frans is om haar hart te wen en dan te vra vir die geld. Aangesien hulle glad nie Frans is nie, sorg dit vir heelwat klugtige humor. Eindelik moet Annelie vir Jan-Piet, haar spog padda aan wie sy baie geheg is, afstaan vir 'n gereg van paddaboudjies om die geld te kan kry. "’n Pakkie van gister" word opgeneem in die versamel bundels "Die spieël en die weerkaatsing" en "Boomhuis, droomhuis", beide onder redaksie van Temple Hauptfleisch. Die sestienjarige meisie Amelia het konflik met haar stiefma en besluit om saam met haar vriend Hein, wat ook huislike probleme het, weg te loop en haar eie ma te gaan soek. Hein gesels met sy pa en besluit om nie meer weg te loop nie. Amelia maak dan 'n pakkie oop met 'n foto van haar ma en besef dat haar eie ma vir haar 'n vreemdeling is. Dit sal beter wees om by haar pa en stiefma te bly. Verskeie van Elsabe Steenberg se radiodramas is ook uitgesaai.

Vir die uitsonderlike wyse waarop sy kinder- en jeugliteratuur in Suid-Afrika bevorder kry sy verskeie spesiale toekennings: Die Potchefstroomse Stadsraad vereer haar in 1990 met 'n Gratia-toekenning, die Potchefstroomse Universiteit vir CHO gee in 1993 'n erkentlikheid-oorkonde aan haar en die Suid-Afrikaanse Akademie vir Wetenskap en Kuns vereer haar met 'n besondere erepenning in 1993 vir haar bevordering van kinder- en jeugliteratuur. 'n Straat in Langenhovenpark in Bloemfontein is na haar genoem en die Suid-Afrikaanse Akademie vir Wetenskap en Kuns stel 'n prys vir vertaalde kinder- en jeugliteratuur in Afrikaans in, wat na haar genoem is.

Werke uit haar pen sluit in:

1967 - "Dokter Amanda" (Elsabé Ryke)

1968

1969

1971

1972

1974 - "O, om te fluit!"

1975

1976 - "Klawervyf"

1978

1979

1980

1981 - "Waar is Pappa se panfluit?"

1982 - "Simonetta en die spinnekop"

1983 - "Klein uurwerk: motief en handeling by die kind"

1984

1985

1986

1987 - "Fantasie en die kinderboek"

1988

1989

1990 - "Ken jy die weerligvoël?"

1992

1993

Samesteller

1980 - "Voorlees vir nadink"

1993 - "Voetpad: stories vir Afrika"

1995 - "Stippe stappe stories"

Vertaling

1969 - "Die luitspeler en ander sprokies" – Andrew Lang

1980

1981 - "Somer in 'n donkerkamer" – Lois Lowry

1985 - "Moenie stilbly nie" – Oralee Wachter

1988

1989 - " 'n Draak kom na Jolledol" – C.J. Bowling

1990 - "Sneeuwitjie en die koningin se wraak" – Joy Pritchard

1994 - "Martiens se alleenste somer: 'n Kind se gids oor egskeiding" – Carolyn Nystrom



</doc>
<doc id="110345" url="https://af.wikipedia.org/wiki?curid=110345" title="2016 Russiese Grand Prix">
2016 Russiese Grand Prix

Die 2016 Formule Een Russiese Grand Prix is op 1 Mei 2016 op die Sochi Autodrom gehou. Dit was die vierde wedren van die kampioenskapseisoen en is deur Nico Rosberg in sy Mercedes-Benz gewen.

Bandverskaffer Pirelli verskaf spanne met die supersagte, sagte en medium samestellings van die P-Zero band vir die wedren, asook twee soorte reënbande.


</doc>
<doc id="110346" url="https://af.wikipedia.org/wiki?curid=110346" title="Belcanto">
Belcanto

Belcanto (dikwels ook los geskryf as bel canto, afgelei van die Italiaanse "bel canto" "prag-gesang") verwys na 'n uitdagende sangvorm wat teen die begin van die 17de eeu in Italië
saam met monodie (solistiese vokale musiek) en opera ontstaan het. Tot omstreeks 1840 was belcanto die gewildste tegniek vir sangkuns in Europese operahuise. Belcanto word ook as sambreelterm vir Italiaanse operakomposisies in dié tydperk gebruik.

Hoofkenmerke vir suiwer belcanto-sangtegniek is 'n suiwer toon of vokale timbre en fyn legato-frasering wat besondere stemmanipulasie verg.


</doc>
<doc id="110347" url="https://af.wikipedia.org/wiki?curid=110347" title="Ergamenes">
Ergamenes

Ergamenes is volgens die Griekse skrywer Diodorus van Sisilië 'n Nubiese koning in die vierde eeu v.C. wat die Griekse kultuur bewonder het. Hy het die priesters van die land beveg, wat glo die mag gehad het die koning te dwing om selfmoord te pleeg indien die volk hom nie meer steun nie.

Dit is nie duidelik watter Meroïtiese vors dit gewees is nie. Daar is drie konings Arkakamani, Arnekhamani en Arquamani met name wat met die Griekse Ergamenes ooreen kan stem. Van Arnekhamani is bekend dat hy in Mussawwarat es-Sufra 'n tempel gebou het, die Leeu-tempel vir die Leeu-god Apedemak en vir Sbomeker, wat suiwer Meroïtiese gode was. In die tempel word egter ook Egiptiese gode vereer en daar is himnes aangebring wat in suiwer Ptolemeïese Egipties geskryf is. Dit toon dat daar ook Egiptiese kunstenaars en skrywers aan die bou van die tempel gewerk het, maar die styl van die beelde is Meroïties. 


</doc>
<doc id="110348" url="https://af.wikipedia.org/wiki?curid=110348" title="Kootjie van den Heever">
Kootjie van den Heever

Abraham Jacobus (Kootjie) van den Heever, (1906 - 1965) ’n Suid-Afrikaanse skrywer, die jonger broer van C.M. van den Heever, is op 16 November 1906 op die plaas Poortjie in die distrik Trompsburg gebore as een van nege kinders (waarvan een vroeg oorlede is).

Sy ouers is Christiaan Mauritz van den Heever en Maria Elisabeth Oberholzer. Sy eerste onderrig ontvang hy aan 'n  klein plaasskooltjie op Krugerstasie naby Trompsburg. Daarna gaan hy skool op Suurspruit en hy matrikuleer later op Reddersburg.

Hy gee twee jaar lank onderwys op 'n  plaasskool terwyl hy geld spaar vir verdere studie en studeer dan verder aan die Grey-Universiteitskollege op Bloemfontein, waar hy die B.A.-graad behaal. Vir 'n  tyd is hy joernalis by "Die Volksblad" en "Die Suiderstem". Hierna verhuis hy na Johannesburg, waar hy die B.A. Honneurs-graad aan die Universiteit van die Witwatersrand verwerf. Hierna hou hy skool aan die Hoër Seunskool Jeppe en is dan vir 'n  tydjie lektor by die Universiteit van die Witwatersrand. Dan begewe hy hom in die advertensie-wêreld by die Afrikaanse Taal- en Kultuurvereniging (ATKV) en word redakteur van die "Boerdery Jaarblad".

In 1945 word hy siek aan 'n  onbekende siekte wat sy spiere laat verstyf en vir negentien jaar lank is hy of bedlêend of aan 'n  rystoel gebonde. Hierna kan hy slegs met groot moeite skryf, want die knaende pyn verlaat hom nooit weer nie. In hierdie tyd is hy verbonde aan die Transvaalse Onderwysdepartement-korrespondensiekollege. Hy is lid van die Afrikaanse Skrywerskring en werk mee aan die uitgawe van die Jaarboek van hierdie liggaam.

Hy trou met Solomie Viljoen en uit die huwelik word twee dogters gebore. Op 14 Mei 1965 is hy in Johannesburg oorlede.

As produktiewe skrywer lewer hy veral romans, kortverhale en jeugverhale. "Vreemde vertes" behandel die bekende tema van 'n  plattelandse meisie, Elsie, wat die Kalahari verlaat om haar in die Goudstad te vestig. Hier gaan sy 'n  onbesonne huwelik met 'n  mynwerker aan en word geestelik en liggaamlik geknak deur die groot stad.

"Skagte" beeld die mynwerkers lewe uit teen die agtergrond van gesin vetes, haelstorms, droogtes en botsing tussen 'n  eiesinnige vader en opstandige seun.

"Danie se droom" is 'n  weergawe van die emosionele lewe van 'n  plaasseun.

"Brakgrond" het die vertrapte Kleurling en sy dilemma as boustof, met Meerkat as hoofkarakter. Meerkat is 'n  uitgeworpene wat soos suur brakgrond is waar niks aard nie. Die skrywer se simpatieke hantering van die rassekwessie is in hierdie tyd skaars in Afrikaans, aangesien hy in hierdie roman aantoon dat die Kleurling na misdaad gedryf word vanweë die sosio-ekonomiese en wetlike situasie waaronder hulle in 'n  blanke Suid-Afrika verkeer. Hulle kry nie vastrapplek nie en waar hulle trap is soos brakgrond. In werklikheid is daar nie veel verskil tussen hulle posisie en dié van 'n  hond nie. Hierdie aktuele tema en vir sy tyd kontensieuse benadering daarvan ten spyt is die mensbeelding gebrekkig, sodat daar eerder sprake is van tipes as mense.

Die romans "Meule van die dae", "Moordkuil" en "Vure wat brand" skryf hy saam met sy broer Giel.

"Uitdraaipaaie" is 'n  liefdesverhaal.

In "Hoog is die offer" is advokaat Brandt Vermeulen baie gelukkig getroud met Anita. Hulle huweliksgeluk word egter bedreig deur die oorerflike kranksinnigheid in Anita se familie.

Sy kortverhaalbundel "Vlugtige skaduwees" is nie sonder verdienste nie en behandel veral die lewe van die armes op die platteland, telkens op humor-realistiese wyse geteken. Die karakters verdien met moeitevolle inspanning hul daaglikse stukkie brood en kyk verdrietig terug op verspeelde kanse en verlore geleenthede. Die titel is dus besonder gepas vir die uitbeelding van geknakte en gebroke lewens. "Stryd" se hoofkarakter is Hans Harmse, 'n  uitgeboer de boer wat as padwerker swoeg om sy groot gesin aan die lewe te hou. Hy hunker terug na die plaaslewe en worstel tevergeefs met die lewens vraagstukke. Gedurende die naweek kom hy as gevolg van 'n  besielende preek tot die oortuiging dat 'n  mens nie jou kruis moet sleep nie, maar Maandagmôre staan hy siek en mismoedig met sy pik by die gruisgate. Sy verbittering oor onbereikbare ideale kom tot uiting in 'n  wanhopige stryd teensy aartsvyand, die natuur. Hy begin dan om soos 'n  besetene die gruisklip te kap, waarna hy van inspanning ineenstort. In "Lyding" tob die bywoner, Ou Garing, ook oor die onregverdigheid van die lewe. Hy onthou die heerlikheid van vergange dae toe sy vrou hom nog gevoer het met allerhande lekkernye. Nou wurg die armoede hom, en elke dag se droë mieliepap laat hom so 'n vleislus kry dat hy 'n  skaap steel. Terwyl die gesin gulsig smul aan die skaap word hulle oorval deur die polisie wat ou Garing tronk toe vat. Deur wanhoop word die verarmde 'n  misdadiger. "Wraak" behandel die rassekonflik tussen wit en bruin. In die orige verhale bly die tekening oor die algemeen te oppervlakkig om 'n  blywende indruk te maak.

"Gebroke lig" het veral die verarmdes en mynwerkers in die stad as tema, terwyl dit ook 'n  aantal vlot geskrewe Kleurling sketse sonder veel diepgang bevat.

In "Vlees van een vlees" gaan die verhale merendeels oor die huweliksverhouding, maar die eenselwigheid van die karakters en die feit dat baie van die kortverhale eintlik anekdotes is, doen afbreuk aan die gehalte daarvan. "Jana kry flikkerkopseer" is 'n  humoristiese anekdote, met die neurotiese Jana met al sy kwale en klagtes wat eindelik nie kan onderskei tussen 'n  kopseer en die sonsverduistering nie. Hierdie verhaal word deur Daniel Hugo in die versamelbundel "Tydskrif 2" opgeneem. Sy kortverhale "Sy tuiskoms" en "Sy geskenk" word opgeneem in die versamelbundel "Geseënd is julle" en 'n  uittreksel uit "Jurgie en Dassievel" in "Mooi loop" onder redaksie van G.H. Franz. Van sy verhale word ook opgeneem in ander versamel bundels soos "Tien uitgesoekte kortverhale" en "Tydskrif 2", terwyl hy ook kortverhale publiseer in ander publikasies soos die "Jaarboek van die Afrikaanse Skrywerskring".

Vir die jeug skryf hy die "Jurgie"-reeks. Die verhale is episodies van aard, met die karakters wat die bindings middel is. Jurgie is 'n  plaasseun in die Vrystaat, wat saam met sy maats verskeie avonture belewe en kattekwaad aanvang. Die swart seuntjie Dassie vel is een van sy beste speelmaats. Die boeke in die reeks is "Jurgie en sy maats", "Dassievel en sy basie" en "Jurgie en Dassievel".

"Wie 'n  ander jaag" is 'n drama.

Werke wat uit sy pen verskyn sluit in:

1936 - "Vlugtige skaduwees"

1940 - "Danie se droom"

1941
1942
1943 - "Brakgrond"

1944 - "Uitdraaipaaie"

1945
1946
1948 - "Die waters roep"

1954 - "Vlees van een vlees en ander verhale"

1957 - "Hoog is die offer"

1959 - "Dassievel en sy basie"

1960 - "Vure wat brand" (saam met Giel van den Heever)

1962 - "Jurgie en Dassievel"



</doc>
<doc id="110350" url="https://af.wikipedia.org/wiki?curid=110350" title="274 v.C.">
274 v.C.



</doc>
<doc id="110351" url="https://af.wikipedia.org/wiki?curid=110351" title="Fritz Steyn">
Fritz Steyn

Fritz Steyn (1913–1986) was ’n Suid-Afrikaanse skrywer, regsgeleerde, diplomaat, joernalis, kritikus en dramaturg. Hy was van 1965 Suid-Afrika se ambassadeur in België en van 1969 'n regter in Johannesburg.

Frederik Simon Steyn is op 14 Junie 1913 op Wakkerstroom gebore. Hier gaan hy skool tot 1926 waarna hy na die Hoër Volkskool in Heidelberg gaan waar hy in 1929 matrikuleer. Hy studeer verder aan die Universiteit van Pretoria en verwerf die B.A.-graad in 1932. In hierdie tyd is hy aktief in die Afrikaanse Nasionale Studentebond, wat hy help oprig het en waar hy op die plaaslike en hoofbestuur dien. Van 1933 tot 1936 werk hy in die Staatsdiens, maar bekwaam hom met deeltydse studie in die regte en verwerf so die LL.B.-graad in 1934 aan die Universiteit van Pretoria. Hy bedank in 1936 by die Staatsdiens en aanvaar dan ‘’n administratiewe betrekking by die Universiteit van Pretoria. Sy eerste teater resensie verskyn in 1936 in "Die Republikein" oor 'n opvoering van P.W.S. Schumann se "Hantie kom huis toe". Nou raak hy aktief betrokke by die werksaamhede van die teater en dien op die bestuur van die Volks teater in Pretoria, wat ook sy eerste dramas, soos "Grond" en "Die wildsboudjie", opvoer.

In 1941 word hy 'n regspraktisyn in Johannesburg en is ook aktief betrokke as direkteur van maatskappye, onder andere sedert 1943 as voorsitter van die direksie van Tegniese en Industriële Beleggings Bpk. Later tree hy toe tot die politiek en nadat hy verslaan word in die 1948 nasionale verkiesing, word hy as Nasionale Party kandidaat in 1953 Lid van die Provinsiale Raad vir Kemptonpark, dan in 1954 Lid van die Uitvoerende Komitee van Transvaal en van 1958 tot 1965 is hy Volksraadslid vir Kemptonpark.

Hierna word hy in 1965 aangestel as Suid-Afrika se ambassadeur in België en by die Europese Ekonomiese Gemeenskap in Brussel. Vanaf Desember 1969 word hy aangestel as regter en vestig hom eers in Illovo in Johannesburg en later in Bryanston. Sy aanstelling as regter laat die wenkbroue lig, aangesien die gebruik is dat slegs senior advokate as regters aangestel kan word. Steyn was beroepspolitikus en voor dit het hy slegs as prokureur gepraktiseer. Hoewel hy as advokaat gekwalifiseer is, was hy slegs 'n “nominale” advokaat wat nooit as sodanig gepraktiseer het nie. Daar is verdere polemiek rondom hom wanneer ’n prokureur van Rustenburg hom in 1973 beskuldig van onreëlmatighede tydens sy dae as Volksraadslid aangaande kreef belange by Paternoster aan die Weskus. 'n Eenman regterlike kommissie (regter Ogilvie Thompson) word aangestel om die bewerings te ondersoek, wat bevind dat die bewerings van alle waarheid ontbloot is.

In 1938 is hy getroud met Christiana Helena (Christa) Muller, dogter van generaal Chris H. Muller. Uit die huwelik word drie kinders gebore, Christa, Christo en Danie. Hulle skei op 15 Maart 1970, waarna hy met Margaret trou. Twee kinders word uit hierdie huwelik gebore. Hy is op Vrydag 10 Oktober 1986 aan hartversaking oorlede.

In 1932 begin hy kortverhale skryf en behaal in hierdie jaar 'n eerste prys in 'n wedstryd wat deur die Pretoriase Kunsvereniging uitgeloof word met sy verhaal "Die laaste passasier". Sy verhale word hoofsaaklik in "Die Vaderland" en "Die Huisgenoot" gepubliseer. Hy skryf ook in hierdie tyd 'n vervolgverhaal getiteld "Aasvoëls" oor die Rebellie wat in "Die Vaderland" verskyn.

Hy skryf verskeie romans, waaronder "Ons bou 'n stad", oor Chris, 'n jong man wat met die mynstaking van 1922 sy werk verloor maar hom daarna van onder af opwerk tot groot sakebestuurder in die stad. Deur sy ambisie aangedryf raak hy verloof aan 'n vrou wat sy loopbaan kan bevorder en verloor so die vrou van sy hart. Ten spyte van sy rykdom verloor hy so dan ook sy siel geluk. Ten spyte van die titel beeld die verhaal nie 'n wêreldstad uit wat deur die Afrikaner gebou word nie en die hoofkarakter se sukses kan eerder gesien word as 'n geïsoleerde voorval. Teenoor die hoofkarakter word gestel die lotgevalle van drie ander jongmense, met die lief en leed maar ook onvermydelike teleurstellings wat hulle te beurt val.

"Liefde en oorlog" is 'n roman oor die Anglo-Boereoorlog, wat uitmunt in sy historiese akkuraatheid, sodat daar amper 'n indruk van ooggetuie-verslae gewek word. Die hoofkarakter is Gaaf Nel, 'n begaafde Boerseun wat aanvaar word om regte in Nederland te studeer. Kort voor sy vertrek ontmoet hy vir Linda, die verloofde van Diederik Pieters. Hulle raak verlief en ontmoet mekaar ook in die geheim, maar Gaaf besluit om nie sy studieplanne te laat vaar nie en vertrek na Nederland. Wanneer die Anglo-Boereoorlog op die punt staan om uit te breek besluit Gaaf om terug te kom en by die Boeremagte aan te sluit. Hy beleef die hele oorlog en kan die gebeure uit Europese perspektief weergee. Sy gesprekke met mense van verskillende gesindhede gee 'n genuanseerde beeld van die oorlogvoerende Boere. Tydens die oorlog kruis sy pad weer met dié van sy jeugliefde Linda, wat intussen met Diederik getroud is en 'n dogtertjie het. Ten spyte van hulle liefde vir mekaar, seëvier plig wanneer sy weer by haar man en gesin aansluit.

"Die penkopkommando" is 'n jeugverhaal oor die Anglo-Boereoorlog, waarin ervarings van die jong vegters op anekdotiese wyse aanmekaar gevleg word. Avontuurverhale uit sy pen is "Die laaste passasier", "Drie man sweet" en "Die verste blou berge", laasgenoemde wat eers as vervolgverhaal in "Die Huisgenoot" gepubliseer is. "Die wêreld wat was" kyk nostalgies terug na 'n verlore Bosveld wêreld, waar die swerwer jagter Jan Blom rondtrek in die dae voordat plase afgebaken was en permitte uitgedeel is. Hy moet egter toekyk hoe sy wêreld al kleiner word en die ongereptheid van vroeër moet plek maak vir sogenaamde vooruitgang.

Hennie Aucamp neem 'n fragment uit "Die wêreld wat was" op in die versamelbundel "Wys my waar is Timboektoe" en Koos Human neem 'n fragment op in "Willekeur". Die skets "Yindene" word opgeneem in die versamelbundel "Flitse".

Dit is egter met sy dramas en veral "Die wildsboudjie" wat hy bekendheid verwerf. "Die wildsboudjie" is op sy tyd bestempel as die beste komedie in Afrikaans en is steeds 'n baken op hierdie gebied in ons letterkunde. Dit is dan ook verfilm en word vele kere opgevoer, onder andere so laat as die tagtigerjare deur KRUIK. Hierin word vyf onwettige Bosveldse wildjagters een na die ander ontmasker, op so 'n wyse dat daar telkens 'n geestige verwisseling van aanklaer en aangeklaagde plaasvind. Oom Sarel het onwettig een van oom Abel se bokke geskiet. Oom Abel, aan die ander kant, het die dominee help jag op 'n ander buurman se plaas, ook onwettig. Wanneer die polisieman oom Abel in 'n hoek vasdruk, kom dit uit dat hy self onwettig so flussies 'n korhaan geskiet het. Dan het die bywoner Doors ook nog op die verkeerde tyd sy sê te sê en verstaan hy nie wat dit beteken om 'n wag voor sy mond te hou nie. Hierdie drama word ook opgeneem in die versamelbundel "Die lewe is 'n speeltoneel" en vir die radio verwerk en uitgesaai.

"Grond" wil die Afrikaner wys op sy plig om die tradisies van die verlede en die waarde van die landelike leefwyse te bewaar. Die seun geniet dit nie om te boer nie en bekwaam homself as onderwyser. Hy belowe egter sy pa dat die erfplaas in die familie sal bly en hou sy gevoelens teenoor die plaas 'n geheim vir sy kinders. Hulle rebelleer egter ook teen die boerdery, maar word deur hulle pa gedwing om die plaas in die familie te hou. Eindelik word hulle deur 'n haelstorm en agterstallige verbandbetalings van die plaas gedwing.

"Vername mense" is 'n satire op hoë Afrikaners in die stad, wat in 1946 die eerste keer opgevoer word. 'n Voornemende diamantsmokkelaar knoop 'n verhouding aan met die aantreklike middeljarige vrou van 'n kennis, maar bedink hom betyds, terwyl die vrou ook haar les leer. "Hulle sien die kruis" is 'n ongepubliseerde drama wat in opdrag vir die Hugenote fees van 1939 geskryf is en in daardie jaar deur die Volks teater opgevoer is.

Werke wat uit sy pen verskyn sluit in:

1938 - "Grond"

1941

1944 - "Drie man sweet"

1945 - "Ons bou 'n stad"

1948 - "Die verste blou berge"

1951 - "Vername mense"

1960 - "Die wêreld wat was"

1984 - "Liefde en oorlog"



</doc>
<doc id="110352" url="https://af.wikipedia.org/wiki?curid=110352" title="Triakontaschoinos">
Triakontaschoinos

Die Triakontaschoinos (Grieks: Τριακοντάσχοινος) is die Griekse naam vir 'n deel van Nubië wat geleë was tussen die eerste en tweede katarakte (stroomversnellings) van die Nylrivier. Die naam beteken dertig (τριακοντα) myl (σχοινος) en die gebied van dertig myl Nyldal lê suid van die twaalfde myl van die dodekaschoinos.

Die gebied is partykeer ingelyf by Egipte en dan opnuut by Nubië of Koesj. Dit is belangrik vanweë die goudmyne in die Oostelike Woestyn van Nubië, wat aan Nubië sy Egiptiese naam gegee het. (Noebty is goud in Egipties). In 274 v.C. het Ptolemeus II die gebied op die Koesjiete verower. 


</doc>
<doc id="110353" url="https://af.wikipedia.org/wiki?curid=110353" title="U-20-klas Duikboot">
U-20-klas Duikboot

Die U-20 "klas duikboot was een van vier duikbote, gebou vir en gebruik deur die Austro-Hongaarse vloot (Duits: "Kaiserliche und Königliche Kriegsmarine of K.u.K. Kriegsmarine") gedurende die Eerste Wêreldoorlog. Daar word soms na die klas verwys as die Havmanden "klas"," siende die ontwerp daarvan gebaseer was op die 1911 "Havmanden" klas duikbote van die Koninklike Deense Vloot, waarvan drie in Fiume gebou was.

Met slegs ses duikbote in die Austro-Hongaarse vloot aan die begin van die Eerste Wêreldoorlog, waarvan twee nie operasioneel was nie, het die vloot aksie geneem om hulle vloot van skepe te vergroot. Met huiwering het hulle vier "U-20" duikbote in 1915 bestel, vir die uitsluitlike rede dat konstruksie onmiddellik kon begin, al was die "Havmanden" ontwerp reeds so te sê uitgedien teen die begin van die Eerste Wêreldoorlog.  Politieke oorwegings het daartoe gelei dat die bestelling in twee gedeel is tussen Oostenrykse en Hongaarse maatskappye, wat uiteindelik bygedra het tot konstruksieprobleme en vertragings en veroorsaak het dat die duikbote eers teen middel 1917 operasioneel was.

Die U-Klas duikbote was net meer as 127 voet (39 m) lank en was toegerus met twee torpedobuise aan die voorkant, 'n dekgeweer en 'n masjiengeweer. Die enjins van die duikbote was onbetroubaar, wat bygedra het tot die hanteringsprobleme van die tuig. Die "U-20" klas het geen sukses behaal in die oorlog nie, en het twee van die vaartuie – "U-20" en "U-23" – gedurende vyandelike skermutselings verloor. Die ander twee is terug om herstel te word, maar is uiteindelik geskrap. Die uitkyktoring van die "U-20" is herwin in 1962, en word tans in 'n militêre museum in Wene uitgestal

Die Austro-Hongaarse U-bootvloot het aan die begin van die Eerste Wêreldoorlog bestaan uit ses, meestal eksperimentele, duikbote waarvan twee nie operasioneel was nie. Dit het egter gou duidelik geword dat die oorlog nie vinnig verby sou wees nie, en Oostenryk – Hongarye het besluit om die vloot te vergroot. Vir hierdie doel is beslag gelê op die planne van die Deense "Havmanden"-klas duikboot, waarvan drie by Whitehead in Fiume gebou was. Alhoewel die Austro-Hongaarse vloot nie tevrede was met die ontwerp nie, aangesien dit grootliks uitgedien was, was dit die enigste planne wat hulle gehad het en sodoende onmiddellik met konstruksie kon begin in die binnelandse skeepsaanlegte. Op 27 Maart 1915 het die Austro-Hongaarse vloot huiwerend bestellings vir die vier duikbote geplaas.

Voordat die konstruksie kon begin, het die vloot homself in die middel van 'n politieke situasie bevind, want die Hongaarse regering het geëis dat 'n aansienlike gedeelte van die duikbootkontrakte aan Hongaarse maatskappye toegeken word. Na die ingewikkelde onderhandelings, is die bestelling verdeel in twee bestellings van twee duikbote elk, met "U-20" en "U-21" wat gebou sou word op die Pola-vlootwerf, en "U-22" en "U-23" gebou op die Hongaarse UBAG-perseel by Fiume. Die subkontrakte was ook verdeel tussen die Hongaarse en Oostenrykse maatskappye, met ongeveer twee-derdes aan Hongaarse maatskappye en een-derde na die Oostenrykse maatskappye. Alhoewel hierdie kontrakte polities voordelig was, het dit die tegniese probleme vererger wat gelei het tot talle veranderinge en vertragings.
Die "U-20"-klas bote was seevarende duikbote wat 173 ton water verplaas wanneer dit op die oopervlakte was en 210 ton wanneer dit geduik het. Die bote was 127 voet(38,76 m) lank met 'n breedte van 13 voet (4,0 m) en 'n diepgang van 9 voet (2,7 m). Vir aandrywing was hulle toegerus met 'n enkel disselboom,'n enkel 340 kW dieselenjin vir oppervlakvaart en 'n enkel 120 kW elektriese motor vir onderwatervaart. Die bote was in staat tot 12 knope (22 km/h) bo-op die water en 9 knope (17 km/h) terwyl hul onderwater was. Alhoewel daar geen notasie van 'n reikafstand was vir die "U-20" klas nie, het die "Havmanden"-klas, waarop dit gebaseer was, 'n togafstand gehad van 1 400 seemyl (2 600 km) teen 10 knope (19 km/h)bo-op die water en 23 seemyl (43 km) teen 8 knope (15 km/h) onderwater. Die "U-20" klas bote was ontwerp vir 18 bemanningslede.

Gedurende hul aktiewe diens het die bote van die "U-20" klas se onbetroubare enjins die reeds swak hanteringseienskappe van die bote net verder vererger. Nie een van die bote in die klas het enige suksesse behaal nie en twee van hulle is gesink tydens die oorlog. "U-23" was die eerste wat gesink het op 21 Februarie 1918 toe 'n paravaan ontplof het in die Straat van Otranto. "U-20", die modelboot van die klas, het gesink in Julie 1918 toe hy gekelder is deur die Italiaanse duikboot "F-12" in die Tagliamento riviermonding. Die oorblywende twee bote het oorgegee teen die einde van die oorlog, met "U-21" wat gesedeer is aan Italië in 1920, en "U-22" aan Frankryk; beide is opgesny.


</doc>
<doc id="110354" url="https://af.wikipedia.org/wiki?curid=110354" title="Willem van der Berg">
Willem van der Berg

Willem (Petrus) van der Berg (1916–1952) was ’n Suid-Afrikaanse skrywer. Deur die loop van sy loopbaan publiseer hy verskeie romans en kortverhale.

Willem Petrus van der Berg is op 11 April 1916 in die distrik Fauresmith in die Vrystaat gebore. Die eerste paar maande van sy lewe bly hy in Johannesburg, waar sy vader hom ontval terwyl hy slegs tien maande oud is. Sy moeder, Johanna van der Berg, verhuis hierna met hom en sy ouer broer, John van der Berg, wat self 'n  bekende skrywer is, na Edenburg in die Vrystaat. Hy matrikuleer aan die Hoërskool Edenburg en studeer dan vanaf 1933 aan die Grey-universiteitskollege in Bloemfontein, waar hy die B.A.-graad verwerf. Aan die Universiteit van Kaapstad behaal hy daarna die M.A.-graad in Filosofie.

Vanaf 1937 is hy verbonde aan die Suid-Afrikaanse Uitsaaikorporasie (SAUK) as omroeper-regisseur, eers in Kaapstad en later in Durban. In 1938 word hy na Kaapstad verplaas en daarna is hy na Johannesburg waar hy diens doen aan die hoofkantoor van die SAUK. Willem is die eerste omroeper wat in Afrikaans verslag doen oor rugbywedstryde. Hy het ook in Engels kommentaar gelewer wanneer daar nie 'n  Engelse omroeper beskikbaar was nie. In 1947 word hy hoof van die Afrikaanse radioprogramme, maar lê hierdie betrekking in 1950 neer om 'n  lektoraat aan die Universiteit van die Witwatersrand te aanvaar en sy aandag aan studie en skryfwerk te wy.

Hy is getroud met Suzanne van Wijk, wat self bekendheid verwerf as aktrise en later as omroeper by die SAUK vir haar redigering van veral radiodramas. Die egpaar het twee kinders. Hy is op 19 Junie 1952 in Johannesburg oorlede ná 'n lang siekte.

Reeds as skoolseun begin hy om kortverhale te skryf en hy verower op die Vrystaatse kunswedstryd pryse in hierdie afdeling. As student publiseer hy ook gereeld in die studenteblad waarvan hy die redakteur was. Nadat hy by die SAUK aansluit begin hy om radiodramas en sketse te skryf en konsentreer dan vir 'n  aantal jare slegs hierop.

Hy debuteer egter met 'n  roman, "Reisigers na nêrens". Dit is een van die eerste stadsromans in Afrikaans, waar 'n  aantal jong intellektuele Afrikaners in Kaapstad uitgebeeld word. Die karakters maak hulleself doelbewus los van tradisie en geloof en voer 'n  doellose bestaan, vasgevang in hulle eie slimheid en ontkenning van betekenis. Hulle bring hulle tyd deur in partytjies en byeenkomste waar hulle eindeloos filosofeer oor alles en nog wat, terwyl hulle wel deeglik besef dat hulle op hierdie wyse doelloos aan’t ronddobber is, duidelik reisigers na nêrens nie.Die roman bring indertyd iets nuuts in Afrikaans deur sy keuse van karakters, tema en milieu en die gebruik van die sogenaamde simultane-tegniek, waar gelyktydige, oënskynlik onbelangrike en onverwante gebeurtenisse tog eindelik inmekaargevleg word. Die boek maak veral opslae met sy verskyning omdat dit vermoedelik gebaseer is op 'n  werklike groep Afrikaanse intellektuele, wat volgens J.C. Steyn in sy biografie van N. P. van Wyk Louw die groep insluit waaraan Louw in die dertigerjare behoort het. Kritiek word egter uitgespreek teen die eenselwigheid van die karakters soos dit uitgebeeld word, sodat hulle nie werklik mense word met eie persoonlikhede en eienaardighede nie en eerder verteenwoordigend is van 'n  eenderse denkrigting.

Die roman "Tema en variasies" is soortgelyk van aard maar hegter van bou, met maatskaplike problematiek wat bygewerk word om meer substansie te bied, en in die episodes 'n  ontginning van variasies op die neergelegde patroon. Die onwaarskynlike afloop doen egter afbreuk aan die gehalte daarvan.

Die spanningsroman "Ruwe ontwaking" en die novelle "Groen oewers" bring nie kwalitatiewe vooruitgang in sy werk teweeg nie.

Van sy beste werk is te vinde in die bundels korter werk " 'n  Profeet in die Boland", "Asvaal ou Karoo en ander essays" en "Solitêrspel by kerslig".

Drie novelles word in " 'n  Profeet in die Boland" saamgebundel, naamlik "Lewensdrang", " 'n Profeet in die Boland" en "In die reën". Die titel stuk (apart gepubliseer in 1961) ontroer deur sy tekening van 'n  waardige ou boerefiguur wat tydens die Anglo-Boereoorlog gevange gehou word. In die essay bundel "Die asvaal ou Karoo" is veral treffend die essays waar 'n  kind se primitiewe kyk op dinge uitgebeeld word. Elize Botha neem die titel stuk op in "Afrikaanse essayiste". Sewentien van sy kortverhale word gebundel in "Solitêrspel by kerslig", die titelverhaal wat vertel van 'n  ontnugterde man wat die vrede van die dood begeer, maar by die koms van die daeraad met sy skoonheid en belofte van 'n  nuwe begin tog besluit om eerder te lewe. Ook "Mit lege hande", "Geluk", "Plaasvendusie" en "Die eerste loesing" is hoogtepunte. Die verhale weerspieël 'n  juiste sielkundige ontwikkeling en is deurspek met humor.

Sy kortverhale en essays word in verskeie weekblaaie gepubliseer en in verskeie versamel bundels opgeneem, insluitende "Borde borde boordevol" onder redaksie van Hennie Aucamp, "Soort soek soort" onder redaksie van Johann de Lange, "Flitse" van die Afrikaanse Pers-Boekhandel, P.J. van der Watt se "Die slagter van Samaria" en P.J. Nienaber se "Uit ons letterkunde".

Werke wat uit sy pen verskyn sluit in:

1946 - "Reisigers na nêrens"

1947 - "Tema en variasies"

1948 - ‘"n Profeet in die Boland"

1949

1950 - "Groen oewers"

1951 - "Die asvaal ou Karoo en ander essays"



</doc>
<doc id="110355" url="https://af.wikipedia.org/wiki?curid=110355" title="Marin Mersenne">
Marin Mersenne

Marin Mersenne (Oizé, 8 September 1588 – Parys, 1 September 1648) was 'n Franse priester, wiskundige, teoloog, filosoof en wetenskaplike. Hy speel 'n belangrike rol in die verspreiding van wiskundige en wetenskaplike kennis. Sy eie wiskundige bydrae is die Mersenne-priemgetalle.

Marin Mersenne word gebore naby Oizé, Le Mans (vandag Sarthe, Frankryk). Mersenne studeer aan die Kollege van Le Mans en die Jesuïete-kollege in La Flèche, waar 'n lewenslange vriendskap met Descartes, sy mede-student, ontstaan. Van 1609 tot 1611 studeer hy teologie aan die Sorbonne. Hy word lid van die Orde van die Miniemen, en leef volgens 'n streng gelofte van armoede. Binne hiedie orde sit hy sy studie voort in Nigeon en Meaux. In 1612 keer hy terug na Parys waar hy priester word aan die koninklike paleis.

Sy monnikkamer in Parys, waar hy die grootste deel van sy lewe bly, word 'n ontmoetingsplek vir Fermat, Blaise Pascal, Gassendi, Roberval, Beaugrand en andere wiskundiges en wetenskaplikes. Ook via korrespondensie het hy baie kontak met wetenskaplikes in die hele Europa. Op die wyse kry hy informasie oor die nuutste wetenskaplike ontdekkings, wat hy weer deel met sy wetenskaplike vriende. Hy speel daarmee 'n belangrike rol in die verspreiding van wiskundige kennis in 'n periode waarin daar nog geen wetenskaplike en wiskundige tydskrifte in omloop was nie. Op hierdie wyse word nuwe wetenskaplike kennis baie vinniger versprei as in die voorafgaande eeue die geval was.

Mersenne ondersoek die priemgetalle en probeer 'n formule te vind wat alle priemgetalle sou voortbring of bevat. In die besonder ondersoek hy getalle van die soort 2p - 1 met p priem; die priemgetalle van hierdie soort staan bekend as Mersenne-priemgetalle.

Mersenne verdedig Descartes en Galileo Galilei teen teologiese kritiek en poog om die pseudowetensaplike karakter van die alchemie en die astrologie aan te toon.

Hy lewer verskillende wetenskaplike bydraes tot die akoestiek en die meganika. Hy doen byvoorbeeld die eerste meeting van die spoed van klank, en stel die wet van Mersenne op, waarvolgens die frekwesie van 'n trillende snaar ewenredig is met die wortel van die spankrag en omgekeerd eweredig is met die lengte van die snaar en die wortel van die massa per lengte-eenheid.



</doc>
<doc id="110358" url="https://af.wikipedia.org/wiki?curid=110358" title="206 v.C.">
206 v.C.


</doc>
<doc id="110359" url="https://af.wikipedia.org/wiki?curid=110359" title="205 v.C.">
205 v.C.



</doc>
<doc id="110360" url="https://af.wikipedia.org/wiki?curid=110360" title="199 v.C.">
199 v.C.



</doc>
<doc id="110361" url="https://af.wikipedia.org/wiki?curid=110361" title="186 v.C.">
186 v.C.



</doc>
<doc id="110365" url="https://af.wikipedia.org/wiki?curid=110365" title="Gamalakhe">
Gamalakhe

Gamalakhe is 'n groot woonbuurt vir swartes in die Ray Nkonyeni Plaaslike Munisipaliteit van KwaZulu-Natalprovinsie in Suid-Afrika.

Die woonbuurt lê 6 km binneland toe, direk noordwes van Margate en ongeveer 20 km suidwes van Port Shepstone.


</doc>
<doc id="110369" url="https://af.wikipedia.org/wiki?curid=110369" title="Helen Blackmore">
Helen Blackmore

Helen Blackmore (*1870, Karoo –† 18 Augustus 1956, Kaapstad) was 'n Suid-Afrikaanse skrywer. Hoewel sy hoofsaaklik bekendheid verwerf vir haar kinder- en jeuglektuur (onder meer boeke in die Juta-reeks) publiseer sy ook 'n bundel kortverhale vir volwassenes en is sy ook, saam met haar man, Bernard Lewis, betrokke by verskeie vertalings van Afrikaanse-fiksie na Engels.

Elise Deborah (Helen) Blackmore, is in 1870 op  ’n  klein dorpie in die Karoo gebore.Sy bring haar jeug in  ’n  dorpie in die Oostelike Provinsie deur en ontvang ook haar skoolopleiding daar. In haar vroeë tienerjare word sy na Engeland en Duitsland gestuur om verder te leer. 

Wanneer sy terugkeer na Suid-Afrika hou sy vir  ’n  hele paar jaar skool in haar tuisdorp. Sy trou dan met die kunskritikus en skrywer Bernard Lewis en gaan na die Karoo as onderwyseres op ’n plaasskool naby Matjiesfontein. Die egpaar bly daarna vir  ’n  ruk in die Transvaal. Intussen werk sy mee aan verskeie tydskrifte en koerante, onder andere aan die "South African Review" onder die skuilnaam Kaatjie Kekkelbek, die "African Monthly", "The Cape" en die Johannesburgse "Star". Saam met haar man vestig sy haar later in Rondebosch in Kaapstad en lewer bydraes vir "The South African Nation" as Aunt Maria en vir "Die Huisgenoot". Hulle huis is  ’n  bymekaarkomplek vir kunstenaars en mense soos Elsie Hall, Stephen Eyssen, Gregoire Boonzaaier en Moses Kottler kom gereeld by hulle aan huis.

Haar man is op 6 Februarie 1956 oorlede en sy is op Saterdag 18 Augustus 1956 in Kaapstad oorlede.

Aanvanklik skryf sy slegs vir haarself om haar waarnemings van die plaaslike inwoners weer te gee. Eindelik skraap sy genoeg moed bymekaar om  ’n  artikel oor "Prayer meeting in the Karoo" aan  ’n  nuwe maandelikse tydskrif in Kaapstad te stuur, wat dit publiseer. Die tydskrif gaan gou ten gronde, maar hierna word sy  ’n  gereelde medewerker aan verskeie tydskrifte, aanvanklik hoofsaaklik in Engels. Haar kortverhaal "The whirring of wings" word byvoorbeeld in 1909 in "The Cape" gepubliseer. Sy verstaan Afrikaans baie goed, maar omdat sy nog sukkel om dit te skryf, help M.E.R. haar met die vertaling van baie van haar stories. Haar Afrikaanse geskrifte is aanvanklik toegespits op kleiner kinders. 

Met "Toe Liesbet nog klein was" lewer sy ’n bydrae tot die jeuglektuur en hierdie boek word later ook in Engels vertaal. Die verhaal beskryf haar grootwordjare in die Oostelike Provinsie. 

Haar kinderverhaal "Die veldparty" verskyn in 1928 in "Die Kleinspan". 

Sy skryf ook verskeie boekies in Juta se kinderbiblioteek-reeks, soos "Die duiker" en "Die nuwe woonplek".

"Kind van die veld" beeld die problematiek uit van  ’n  dogter, Anna Lourens, wat in tweespalt is tussen haar Afrikaanse vader aan die een kant en haar Engelse moeder wat Suid-Afrika nie as vaderland kan aanvaar nie. Die bekoring van die boek lê in sy ongekunstelde eenvoud, want die skrywer laat Anna self haar geskiedenis deur middel van haar dagboek vertel. Die vader is  ’n  saggeaarde man wie se geluk verwoes word deur die onvermoë van sy vrou om haar te vereenselwig met sy Afrikaanse ideale. Hy vind egter kompensasie in die liefde van sy dogter, wat hy opvoed volgens die Afrikaanse tradisies. Weens finansiële moeilikhede word hy gedwing om die plaas te verlaat en in ’n  Engelse omgewing wolkoper vir sy swaer te word. Met die uitbreek van die Anglo-Boereoorlog sluit hy by die Boere aan en sneuwel. Die skrywer slaag daarin om die problematiese verhouding tussen vader, moeder en dogter op simpatieke wyse weer te gee. Anna het ten spyte van haar voorkeur vir haar vader tog ook simpatie het met haar moeder se situasie, wat weens  ’n  onbesonne besluit op grond van liefde haar in  ’n  situasie begewe het waarvoor haar opvoeding en smaak totaal ongeskik was. Anna begaan amper dieselfde fout as haar moeder, want sy verloof haar aan  ’n  Engelse skoolinspekteur, wat onmiddellik probeer om haar te “beskaaf”.

"’n  Goedhartige man" is  ’n  bundel kortverhale wat die vlak lewenspeil van dorpsbewoners weergee, gebaseer op haar grootwordjare in die Oostelike Provinsie. Die karakters vind verdriet in klein huislike moeilikheidjies en bekommernisse terwyl die groot tragedies van die lewe hul meestal onbewoë laat. "Dr. Bailey se Plaasvervanger" beskryf byvoorbeeld  ’n  eergierige moeder wat baie ontsteld is omdat haar pronk dogter gaan trou met  ’n  onaansienlike Engelse predikantjie wat geen ambisie het om  ’n  biskop te word nie. "Die Dubbelbed" is  ’n  hoogtepunt in die bundel en vertel van die verdriet van  ’n  egpaar wat  ’n  geliefkoosde meubelstuk kwytraak deur die modesug van  ’n  selfsugtige dogter. Die teleurstellings van getroude pare word ook op bekwame wyse uitgebeeld. In "Gelykmoedige Mnr. Camber" trou  ’n  vrou met erge romantiese verlangens met  ’n  doodgewone en erg prosaïese minnaar, sodat alles wat hy doen, altyd te kort skiet aan haar verwagtings. Die kortverhaal "Die Kersfees-kalkoen" uit hierdie bundel word deur Abraham H. Jonker opgeneem in die versamelbundel "Uit dorp en veld". Die keurkommissie vir die Hertzogprys vir 1936 sonder "’n  Goedhartige man" uit as verdienstelike werk.

Later vertaal sy saam met haar man verskeie Afrikaanse boeke in Engels, waaronder "Uit oerwoud en vlakte" van Sangiro as "Maanhaar: Adventures of a lion family"; "Uit die Slamse buurt" van I.D. du Plessis as "Tales from the Malay Quarter" en "Die stille haard" van H.A. Fagan as "The quiet hearth" (laasgenoemde ongepubliseer).

1928 - "Toe Liesbet nog klein was"

1932 - "Kind van die veld"

1935 - "’n  Goedhartige man"

Vertalings

1923 - "Maanhaar: The adventures of a lion family" – Sangiro (saam met Bernard Lewis)

1945 - "Tales from the Malay Quarter" – I.D. du Plessis (saam met Bernard Lewis)



</doc>
<doc id="110370" url="https://af.wikipedia.org/wiki?curid=110370" title="Hohenheim, Parktown">
Hohenheim, Parktown

Hohenheim was die eerste herehuis wat opgerig is nadat besluit is om Johannesburg se stadsgebied noordwaarts uit te brei en die voorstad Parktown te stig.

Sowat vyf jaar ná die aankoms in Johannesburg uit Kimberley van die egpaar sir Lionel en lady Florence Phillips het hulle die huis "Hohenheim" op die perseel van die huidige Charlotte Maxeke-hospitaal (vroeër die Johannesburgse Algemene Hospitaal) betrek, die eerste herewoning in Parktown. Frank Emley het dit in 1892 ontwerp (waarskynlik in opdrag van en met die insette van lady Florence) en twee jaar later is dit voltooi. Florence het Parktown se ontwikkeling voorgestel weens die lugbesoedeling in suidelike stadsdele waar mynbedrywighede 'n stofprobleem veroorsaak het. 

Nadat Lionel Phillips uit die Zuid-Afrikaansche Republiek verban en die egpaar na Engeland uitgewyk het, het die skrywer en mynfinansier sir Percy Fitzpatrick die huis bewoon. Dis in 1972 gesloop om plek te maak vir die oprigting van die Johannesburgse hospitaal. 'n Erfenisplaket is aangebring om die plek aan te dui waar Parktown se eerste herehuis gestaan het, hoewel "Marienhof" (wat ook intussen gesloop is) reeds in 1890 opgerig is op 'n gedeelte van die plaas Braamfontein wat ook vandag binne Parktown se grense val. Van dié herehuis bly wel gedeeltes van die oorspronklike klipmuur en hekke oor.





</doc>
<doc id="110371" url="https://af.wikipedia.org/wiki?curid=110371" title="Villa Arcadia, Parktown">
Villa Arcadia, Parktown

Villa Arcadia is 'n statige ou herehuis by Oxfordstraat 22, Parktown, Johannesburg, wat opgerig is in opdrag van die mynmagnaat of "Randheer" en LV Lionel Phillips en sy eggenote, die weldoener en ondersteuner van die kunste Florence Phillips (née Ortlepp). Dit is een van die ou Parktownse herehuise wat bewaar word deel van die stad se erfenis.

Anders as "Hohenheim", die eerste herehuis in Parktown en die Phillipse se woning van omstreeks 1892 tot 1899, staan die herehuis wat die Phillipse laat bou het met hul terugkeer in Johannesburg uit Engeland, "Villa Arcadia", vandag nog. "Villa Arcadia" was oorspronklik ’n voorafvervaardigde Switserse chalet wat in 1897 opgerig is vir die Duitse sakeman Carl Rolfe (of Rolfes). Ná die weelde waaraan sy in Engeland in hul herehuis in Hampshire, "Tylney Hall", gewoond was, het Florence haar voorgeneem om dié chalet in ’n spogwoning te omskep. In 1909 het niemand minder nie as sir Herbert Baker versoek om die plan daarvoor te teken. Hy is bygestaan deur sy indertydse vennoot, Francis Edward Masey. Dit was een van hul laaste gesamentlike projekte, want die volgende jaar het Masey uitgewyk na Suid-Rhodesië om te ontsnap aan Baker se oorheersing.

Florence het groot inspraak in die ontwerp gehad. Op Baker se voorstel is ’n musiekkamer gebou wat deur ’n binnehof van die hoofwoning geskei word. Die vooraansig van die verdieping huis word oorheers deur ’n lang veranda op die grondvloer met 11 boë. Die huis het selfs vandag nog ’n panoramiese uitsig, nou oor die M1-snelweg en die parkgebied wat eens op ’n tyd bekendgestaan het as Sachsenwald. Vandag kyk Villa Arcadia uit op die voorstede Saxonwold en Forest Town asook die Johannesburgse Dieretuin, nog ’n geesteskind van die mynmagnate, onder ander Florence en Lionel Phillips.

Met hul verhuising na die Kaap het die egpaar Phillips "Villa Arcadia" verkoop. Genl. Jan Smuts het in 1923 ’n Joodse weeshuis daarin ingewy. Dat Villa Arcadia in 1939 meer as 400 Joodse wese kon huisves – die hoogste getal in die weeshuis se bestaan – gee ’n aanduiding van die grootte van die huis. Die Joodse weeshuis het tot 2002 besluit.

Die versekeringsmaatskappy Hollard, ’n geesteskind van die miljoenêr Dick Enthoven, besit Villa Arcadia tans (2016). Dit huisves ’n versameling moderne kuns, etlike raadsale en vermaakgeriewe.

Die bewoording op die plaket van Johannesburg City Heritage buite "Villa Arcadia" lui (vry vertaal): "In 1898 is ’n Switserse chalet hier gebou vir die handelaar Charl Rolfes. In 1906 is dit gekoop deur die Rand Lord en LP sit Lionel Phillip, voorsitter van Rand Mines. Sy invloedryke vrou, Florence, stigter van die Johannesburgse Kunsmuseum en beskryf was "Geen Gewone Vrou", was saam met die argitek sir Herbert Baker verantwoordelik vir die skep van die huidige Villa Arcadia. Sekere van die ontwerpeienskappe word weerspieël in die Uniegebou, wat Baker in 1910 ontwerp het. In 1923 het dit, as eiendom van die SA Joodse Weeshuis, "The Arc" geword en kinders vir die daaropvolgende 78 jaar gedien. Hollard het dit in 2003 gekoop, waarna die Villa se oorspronklike elegansie en geskiedkundige vakmanskap gerestoureer is. ’n Versameling moderne kuns dra hiertoe by."




</doc>
<doc id="110373" url="https://af.wikipedia.org/wiki?curid=110373" title="Koopmans-de Wet-huis">
Koopmans-de Wet-huis

Die Koopmans-de Wet-huis is 'n nasionale gedenkwaardigheid en tuiste van 'n tak van die Iziko-museums in Strandstraat, Kaapstad.

Marie Koopmans-de Wet is op 2 Augustus 1906 oorlede en haar suster, Margaretha de Wet, op 18 Oktober 1911. Margaretha was die laaste van die gesiene De Wets wat die huis bewoon het. Dis in 1701 opgerig, maar het sy statige voorkoms eers in 1795 gekry toe, volgens oorlewering, die bekende Louis Thibault en Anton Anreith die front daarvan in sy huidige vorm gebou het, hoewel geen bron dit kan bevestig nie.

Nog voor Marie se dood is die Suid-Afrikaanse Nasionale Vereniging op 18 Februarie 1905 in Kaapstad gestig onder voorsitterskap van sir (later lord) Henry de Villiers om plekke van historiese belang of om hul natuurskoon te bewaar. In 1909 het die Kaapse koerant "De Zuid-Afrikaan", onder sy redakteur, F.S. Malan, 'n persoonlike vriend van Koopmans-de Wet, ’n veldtog begin om die Koopmans-de Wet-huis te bewaar as nasionale gedenkwaardigheid, of soos dit in vroeër jare bekendgestaan het: historiese monument. Malan het sy invloed in die Kaap laat geld en Engelenburg syne by genl. Louis Botha in Pretoria. Malan was in 1906 saam met dr. Frans Engelenburg, Koopmans-de Wet se susterskind, gereelde besoekers by die bedlêende Marie. Op 25 Junie daardie jaar het sy die behartiging van al haar persoonlike sake aan dié twee opgedra.

Op 28 Oktober 1911 het die Nasionale Vereniging verklaar die Koopmans-de Wet en sy waardevolle inhoud moes gesamentlik vir die nageslag bewaar word. Die Kaapse munisipale raad het op 7 November daardie jaar ’n mosie met dieselfde strekking aanvaar. Die argitek sir Herbert Baker het sy steun aan dié veldtog uit Johannesburg toegesê en sy vennoot, Masey, uit Salisbury.

Nadat ’n hof beslis het die De Wet-susters se testament was onuitvoerbaar, is besluit om die huis en sy inhoud per openbare veiling te verkoop. Hierna het gesiene Kapenaars, soos Dora Fairbridge, Edward Roworth, William Frederick Purcell, maj. William Jardine, Franklin Kaye Kendall en Fred Glennie by die veldtog aangesluit om die staat oor te haal om die Koopmans-de Wet versameling aan te koop. In Johannesburg het sir Lionel en lady Florence hul aansienlike invloed laat geld ter ondersteuning van die veldtog.

Onder beskerming van Aletta Johanna, lady De Villiers, die eggenote van hoofregter Henry de Villiers, is ’n vergadering op 27 Januarie 1913 in die Kaapstadse biblioteeksaal belê onder voorsitterskap van Annie Botha, eggenote van die eerste minister, genl. Louis Botha. Van die invloedryke persoonlikhede wat die vergadering bygewoon het, was Harry Hands (burgemeester), J.R. Finch (stadsklerk), sir James Rose-Innes, sir William Thorne, sir Ernest Kilpin, Olive Schreiner, dr. Frans Engelenburg, L. Péringuey (direkteur van die Suid-Afrikaanse Museum), Louis Mansergh, Anna Purcell, mev. Marloth (eggenote van die botanis Rudolph Marloth, wat "Flowers of South Africa" in opdrag van lady Florence uitgegee het), Dora Fairbridge, sir Meiring Beck and mev. Beaumont Rawbone.

Sir Lionel het voorgestel dat die huis en sy inhoud tesame vir die land bewaar word en dat 'n algemene asook ’n uitvoerende komitee aangewys word om die geldinsameling en ander nodige aktiwiteite uit te voer. Hy het selfs die lede van die komitees voorgestel asook die voorsitters, onderskeidelik Annie Botha en Dora Fairbridge. Sy vrou moes, syns insiens, in albei komitees dien. Ds. A.I. Steytler van die Groote Kerk het die mosie in Hollands gesekondeer, waarna dit eenparig aangeneem is.

Ten einde belangstelling by die publiek aan te wakker, het Olga Racster ’n reeks artikels vir die "Cape Times" begin bydra. Harry Hands, die burgemeester, briewe aan alle munisipaliteite in die Unie geskryf waarin hy skenkings versoek het. Lady Florence se tuisstad, Johannesburg, het volstrek geweier.

Op die aand van 27 Februarie 1913 het lady Florence in die geselskap van mev. Grace Douglas Pennant, mev. Marloth en dr. Purcell saam met sir Lionel as afvaardiging die Kaapse stadsraad genader. Laasgenoemde en sen. sir. Meiring Beck het die raad toegespreek en gevolglik is £1 000 bewillig, maar later op ’n vergadering van belastingbetalers verminder tot £500. Ondanks die bittere indertydse onenigheid in die Volksraad het lede kortstondig verenig in langsbelang en £3 000 toegewys vir die aankoop van meubels. ’n Bydraelys is geopen wat ’n bedrag van £2 366 13s. 10d. opgelewer het.

Dr. Purcell, J.R. Finch, A.E.F. Gore en lady Florence is aangewys om die meubels en kunsvoorwerpe uit te soek wat vir die versameling behoue moes bly omdat dit van werklik geskiedkundige en kunswaarde was.. Die skilder Edward Roworth, wat in 1914 direkteur van die Suid-Afrikaanse Nasionale Kunsmuseum sou word, het die skilderye help uitkies. Nadat die komitee 2 089 items nagegaan het, het hulle ooreengekom om op 356 lotte te bie. Later is nog 18 bygevoeg wat nie op die vendusierol voorgekom het nie. Die algemene komitee het dr. Purcell as hul bieër gekies.

Die veiling, wat behartig is deur J.J. Hofmeyr & Seun, het op 17 Maart 1913 begin en sou 10 dae duur. Die eerste agt is gehou in die Goeie Hoop-saal en die laaste twee in die huis in Strandstraat. Besigtiging het eers op 15 Maart begin en belangstellendes is verbied om enige item aan te raak. ’n Karige katalogus is saamgestel wat, saam met die minder as ideale toestande vir besigtiging, tot die komitee se voordeel gestrek het omdat hulle die items vooraf op hul eie tyd kon bekyk.

Die veiling was omstrede. William R. Morrison, ’n handelaar in en versamelaar van Africana, het 10 hoogs kritiese berigte vir die "Cape Times" geskryf en op die aand van die eerste dag het die toewysing van staatsgeld onder hewige kritiek in die Volksraad deurgeloop. Sir Lionel en Abraham Fischer het die raad se vroeëre besluit moedig verdedig. Ook is talle onrealisties hoë pryse op die veilig betaal, byvoorbeeld £8 5s. vir ’n blombak van geelkoper, waarop Morrison geskerts het geelkoper word in die Kaap sê as edelmetaal beskou. Nog ’n geelkoperbak is vir £9 10s. verkoop. Winskopies was onder meer ’n Lodewyk XVI-ormoluhouer met ’n deksel van moeder van pêrel en inlegwerk van emalje, deur Vervain, vir 26 sjielings. Ook ’n Lodewyk XV-fles (cruet) van silwer vir £30.

Die bod op al die lotte wat die komitee wou aankoop, is op dr. Purcell toegeslaan. Hy het 374 lotte bekom, wat hy self geskat het 21% van die totale getal items was (sommige lotte het uit meer as een item bestaan). Die versameling wat so bekom is, het bestaan uit 188 stukke erdewerk (196 volgens ’n ander bron), 69 meubelstukke en vyf plaaslik vervaardigde klerekaste van verskillende style en van verskillende Suid-Afrikaanse houtsoorte. Daarbenewens is ook 13 dak- en muur-kroonkandelare van geelkoper en 26 ander glas- en koperware, asook 28 Sheffield-items, 41 stukke silwerware, 110 items van glas en 147 Chinese en Japannese porseleinstukke. Die Sheffield-items het die Breda-eetservies ingesluit wat bestaan het uit drie kandelare, vyf voorgeregborde, vier opdienbakke met deksel en twee souskomme. Dit is in 1834 in Londen vir Michel van Breda van Oranjezicht aangekoop met geld wat hy gekry het uit die vrystelling van die Kaap se slawe. Dié aankoop alleen het die komitee £500 10s. uit die sak gejaag. Van die silwerware was die Hollandse items die belangrikste, veral ’n drinkglas waarop ’n portret van Lodewyk XVI gegraveer is en wat aan hom geskenk is deur ’n lid van die De Lettre-familie. Die totale opbrengs van die veiling was £4 032.

Die huis is op geveil op 8 April 1913. Sir Lionel, lady Florence en hul medekomiteelede het die aand vantevore byeengekom om amptelik te besluit om die huis te koop en dit dan oor te maak aan die Suid-Afrikaanse Museum. Die volgende dag is die bod vir die huis op die komitee toegeslaan vir £2 800, waarna dit saam met dr. Purcell se aankope aan die staat geskenk is.



</doc>
<doc id="110376" url="https://af.wikipedia.org/wiki?curid=110376" title="Swartstreep-kortstertjie">
Swartstreep-kortstertjie

'n Swartstreep-kortstertjie (of "Black-striped Hairtail" soos dit in Engels bekend staan), is 'n vlinder, "Anthene amarah", en behoort tot die familie van Bloutjie-skoenlappers ("Lycaenidae"). 

Die vlerkspan van die wyfie is 21–26 mm en die van die mannetjie is 23–29 mm. Beide geslagte het 'n unieke swart streep op die basis van die voorvlerk, aan die onderkant.

Afrika suid van die Sahara, insluitend Senegal, Gambië, Guinee-Bissau, Burkina Faso, Guinee, Sierra Leone, Liberië, die Ivoorkus, Ghana, Togo, Benin, Nigerië, Ethiopië, Kenia, Zambië (wydversprei), Mosambiek, Zimbabwe, Botswana, Namibië, Suid-Afrika (Limpopo, Mpumalanga, Noordwes, Gauteng, KwaZulu-Natal, Oos-Kaap, Wes-Kaap, Noord-Kaap, eSwatini. Ook in Arabië (Saoedi-Arabië, behalwe die ooste, Jemen, Oman, Verenigde Arabiese Emirate). Ekstralimitaal in die suide van die Jordanië (Al Aquabah) en die suide van Egipte.

Volop in savanne, veral doringveld, en soms in oop kolle in woude. Gasheerplante vir larwes is die "Acaciaspesies".


</doc>
<doc id="110377" url="https://af.wikipedia.org/wiki?curid=110377" title="Edmund Burke">
Edmund Burke

Edmund Burke (Dublin, 12 Januarie 1729 – Beaconsfield, 9 Julie 1797) was 'n Ierse filosoof en politikus. Hy word as die grondlegger van die moderne konserwatisme beskou.

Die Ierse Burke gaan in 1750 na Londen om 'n juris te word. Maar die regswetenskap bevredig hom nie. Edmund Burke skryf in 1757 'n Filosofiese ondersoek na die oorsprong van ons denkbeelde oor die sublieme en die skone. In die ondersoek stel hy dat skoonheid en oorweldiging skaars teenpole is. Hy voorsien formele kenmerke van wat mense as mooi ervaar (bv. relatief klein, geleidelyke en harmonieuse, nie onmiddelike oorgang, gladde oppervlakte). Die sublieme word gekenmerk deur die vermoeë om sterk emosies op te wek as gevolg van blootstelling aan beelde of idees van pyn, dood, gevaar en verskrikking (byvoorbeeld natuurrampe) wat op 'n vreemde manier ook aangenaam en selfs genotvol kan wees. In sy studie ondersoek Burke, onder andere, hoe so iets moontlik is.

Hy begin politieke artikels te skryf vir die dan net gestigte tydskrif "The Annual Register". Burke sou self ook in die politiek deelneem as lid van die Whig-party. In 1765 word hy lid van die Britse Laerhuis. Burke druk sy stempel af op talle van politieke kwesies in sy tyd. Burke bestry heftig die verligting en die Franse Rewolusie wat hy plaas teenoor die Engelse Glorieryke Rewolusie en die Amerikaanse Rewolusie plaas.

Burke sien die rol van die staat ten opsigte van die samenlewing veral as die van 'n tuinman tot sy tuin. Die tuinman se taak is om die tuin te onderhou. Vanuit sy nadruk op die belang van geskiedenis en tradisie, pleit hy vir gematigde en behoedsame hervormings. Progressiewe en rewolusionêre sien Burke as boukundiges wie se doel voortdurend aan die hand van bloudrukke en utopieë verander word. Burke wys die utopiese radikalisme absoluut van die hand. Hy voorspel in sy "Reflections on the Revolution in France" (1790) dat die Franse Rewolusie op 'n diktatoriale skrikbewind sou uitloop. Onder leiding van Maximilien Robespierre ontwikkel die Franse Rewolusie inderdaad in so 'n rigting. Burke noem dit as voorbeeld van hoe verligtingsdenke kan aanleiding gee tot totalitêre politiek.


</doc>
<doc id="110379" url="https://af.wikipedia.org/wiki?curid=110379" title="Reënboog-lipvis">
Reënboog-lipvis

Die Reënboog-lipvis ("Halichoeres iridis") is 'n vis wat voorkom in die westelike Indiese Oseaan; die Rooisee, Oman en langs die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Rainbow wrasse".

Die vis word tot 11 cm lank en het klein, skraal lyf. Beide geslagte lyk dieselfde. Die lyf is donkerrooi en die kop is oranje met groen merke. Die dorsale vin is witterig tot liggeel. Die onvolwasse visse is donkerbruin met 'n bruingeel kop en twee prominente blou oogvlekke op die dorsale vin.

Hulle leef in aflandige koraal- en rotsriwwe in water wat 15 tot 40 m diep is. Hulle swem gewoonlik op die bodem rond in sanderige en rommel areas. Die visse vreet klein ongewerweldes. Die spesie is sku.





</doc>
<doc id="110382" url="https://af.wikipedia.org/wiki?curid=110382" title="Zoeloe-lipvis">
Zoeloe-lipvis

Die Zoeloe-lipvis ("Halichoeres zulu") is 'n vis wat voorkom in die westelike Indiese Oseaan aan die ooskus van Suid-Afrika. In Engels staan dit bekend as die "Zulu wrasse". Dit word maklik verwar met "Halichoeres nebulosus". Hierdie spesie is eers in 2009 geïdentifiseer deur die igtioloog John E. Randall.

Die vis het 'n klein, slanke lyf en word tot 12 cm lank. Die volwasse visse se lyf is liggroen met pienkerige, sig-sag, horisontale strepe. Die kop is oranje met kenmerkende liggroen c-vormige merke op die wange. Daar is 'n swart kol op die kieudeksel en die onderkant van die vis is wit.

Die jong visse en volwasse wyfies lyk bykans dieselfde en is ligter as die volwasse visse met pienk merke. Die c-vormige merk is ligter en daar is ook 'n oogvlek in die middel van die dorsale vin en 'n rooi streep op die basis van die dorsale vin.

Die visse leef in rotskusareas wat onderhewig is aan strominge in water wat tot 3 m diep is. Hulle is alleenlopers of kom soms in pare voor en vreet klein skaaldiere.





</doc>
<doc id="110384" url="https://af.wikipedia.org/wiki?curid=110384" title="Hykie Berg">
Hykie Berg

Hykie Berg (1978-) is 'n Suid-Afrikaanse akteur. Hy is bekend vir die rol van Darius du Buisson in en Conrad Bester in M-Net se sepie, Binnelanders. Hy het sedertdien in talle Afrikaanse rolprente gespeel. In 2011 neem hy aan die realiteitskompetisie "Survivor South Africa" deel en wen die reeks.

Berg is op 2 Mei 1978 in Pretoria gebore en matrikuleer in 1996. Hy het in gr. 8 aan die Hoërskool Die Wilgers met dwelms begin eksperimenteer en was op 19 ’n volslae heroïenverslaafde. Ná sy rehabilitasie in Kaapstad het hy 'n diploma in drama aan die Universiteit Stellenbosch verwerf. My maak sy TV-debuut in die jeugreeks "The Res" (2003), gevolg deur 'n hoofrol in die drama "Plek van die Vleisvreters" (2004). In 2007 verskyn hy in sy eerste rolprent, Ouma se Slim Kind.



</doc>
<doc id="110387" url="https://af.wikipedia.org/wiki?curid=110387" title="Witjie">
Witjie

Witjies ("Pieridae") is ’n familie van skoenlappers in die superfamilie "Papilionoidea". Die familie bestaan uit meer as 1000 verskillende spesies, en word meestal aangetref in die Afrotropiese gebied en die suid-oostelike gebiede van Asië. Sommige spesies kom voor in die noordelike gebiede van Noord-Amerika. 

Hoewel die naam aandui dat lede van hierdie familie wit is, is dit nie altyd die geval nie. Geel, oranje, rooi en selfs swart witjies kom ook voor.
’n Aantal kenmerke is min of meer algemeen vir die spesies uit die Pieridae-familie:



</doc>
<doc id="110388" url="https://af.wikipedia.org/wiki?curid=110388" title="260 v.C.">
260 v.C.



</doc>
<doc id="110389" url="https://af.wikipedia.org/wiki?curid=110389" title="268 v.C.">
268 v.C.



</doc>
<doc id="110390" url="https://af.wikipedia.org/wiki?curid=110390" title="272 v.C.">
272 v.C.



</doc>
<doc id="110391" url="https://af.wikipedia.org/wiki?curid=110391" title="297 v.C.">
297 v.C.



</doc>
<doc id="110392" url="https://af.wikipedia.org/wiki?curid=110392" title="321 v.C.">
321 v.C.



</doc>
<doc id="110393" url="https://af.wikipedia.org/wiki?curid=110393" title="325 v.C.">
325 v.C.



</doc>
<doc id="110395" url="https://af.wikipedia.org/wiki?curid=110395" title="Bloutjie">
Bloutjie

Bloutjies ("Lycaenidae") is die tweede grootste familie van vlinders (na vierpootskoenlappers), met ongeveer 4 500 spesies wêreldwyd.

In die verlede was metaalvlerkies ("Riodinidae") geklassifiseer as die subfamilie van die bloutjies ("Lycaenidae"), maar "Riodinidae" word tans as 'n afsonderlike familie binne die superfamilie "Papilionoidea" beskou. Sommige bronne verwys nog na bloutjies as die grootste vlinderfamilie (met meer as 6 000 spesies), omdat metaalvlerkies aanvanklik by die bloutjiefamilie ingesluit was. 


</doc>
<doc id="110397" url="https://af.wikipedia.org/wiki?curid=110397" title="Metaalvlerkie">
Metaalvlerkie

Metaalvlerkies ("Riodinidae") is ’n familie van vlinders, met ongeveer 1 400–1 500 spesies wêreldwyd. Die naam "metaalvlerkies" verwys na die metaal-agtige kolle op hul vlerke.

Riodinidae word tans beskou as 'n afsonderlike familie binne die superfamilie Papilionoidea, maar in die verlede was dit geklassifiseer as die subfamilie "Riodinidae" van die "Lycaenidae"-familie. Vroeër was dit beskou as deel van die ontbinde "Erycinidae"-familie, waarvan die spesies verdeel is tussen hierdie familie en die subfamilie "Libytheinae".

Vandag verkies die meeste taksonome om dit as 'n onafhanklike familie te aanvaar selfs al is daar teenargumente. Volgens morfologiese studies deur Ackery et al. in die handleiding van dierkunde (Kristensen 1998, vgl. literatuur) word Riodinidae in die "Lycaenidae"-familie geplaas. Kristensen et al. aanvaar, in 2007, dat die handleiding op 'n voorlopige basis opgedateer word, om Riodinidae as 'n onafhanklike familie te klassifiseer.

Molekulêre filogenie (gebaseer op homoloë DNA-volgordes) vind 'n sustergroepverhouding tussen Riodinidae en Lycaenidae, en dit word byna eenstemmig aanvaar.


</doc>
<doc id="110399" url="https://af.wikipedia.org/wiki?curid=110399" title="Brenton-bloutjie">
Brenton-bloutjie

Die Brenton-bloutjie ("Orachrysops niobe", ook soms "Euchrysops niobe") is 'n vlinder in die familie van Bloutjie-skoenlappers ("Lycaenidae"). Hierdie uiters skaars vlinder kom slegs in Suid-Afrika voor en is aangebring op die register van bedreigde spesies.

Die Brenton-bloutjie stel besondere voorwaardes om te oorleef: kusfynbos, 'n vogtige koel gebied op 'n suidelike helling naby die see, die aanwesigheid van die gasheerplant wetenskaplik bekend as "Indigofera erecta" en die mierspesie "Camponotus baynei".

Die volwasse skoenlapper vlieg van die einde van Oktober tot vroeg in Desember. Elke wyfie lê honderde klein wit eiertjies so groot soos speldekoppe op die onderkant van die blare van die gasheerplant "Indigofera erecta". Na 'n 10 dae broei die eiers uit en die klein larwe leef so 'n twee weke van die blare van die gasheerplant. Daarna beweeg die larwe af teen die stingel van die plant. Miere van die spesie "Camponotus baynei" (ook soms "Camponotus niveosetasus") vind hulle daar. Die miere maak gaatjies langs die wortelstok van die gasheerplant. Die larwe kruip vervolgens in hierdie gaatjies en begin vreet aan die wortelstok. Terwyl die larwe onder die grond is, word hulle versorg en beskerm deur die miere, want 'n klier op die rug van elke larf skei 'n uiters voedsame stof af waarvoor die miere baie lief is. Boonop gee die larwe 'n reuk af wat die reuk van die miere naboots. Hierdie voedsel en die reuk het tot gevolg dat die miere die larwe beskou as deel van hul eie kolonie en verskaf daarom aan die larwe beskerming teen koue, vuur en vyande. Sodra die larwe volgroei is (so 'n 18-20mm), word hulle papies, na 'n 10 dae broei die volwassene uit en kruip na die oppervlakte. Daar ontwikkel dit vlerke en vlieg dan weg. Die manlike vlinder se vlerkspan is van 24 tot 38 mm, die vroutjie s'n van 22-42mm. Hulle lewe slegs 2 tot 3 weke. 'n Tweede geslag volwasse vlinders verskyn in Januarie en Maart. As die omstandighede baie goed is, kan selfs 'n derde geslag in April verskyn. Van hier af oorwinter die larwe veilig onder die grond, beskerm deur die miere om in die komende seisoen die lewenssiklus te herhaal. Hierdie siklus kan dus slegs herhaal word as die plant "Indigofera erecta" en die houtkappermierspesie "Camponotus baynei" aanwesig is. Die skoenlapper en die miere leef in 'n simbiotiese verhouding saam.

Hierdie vlinder is vir die eerste maal in 1858 deur Roland Trimen van die Suid-Afrikaanse Museum in Kaapstad ontdek. Hy het twee manlike eksemplare in die Knysna-distrik gevang. Hierdie was die enigste bewys van hul bestaan totdat dr. Jonathan Ball in 1977 weer 'n kolonie by Nature's Valley teenkom. Vroeg in die 1980's was hulle egter vermis en het waarskynlik uitgesterf weens boubedrywighede by die strandoord. In November 1991 het Ernest Pringle op 'n kolonie van hierdie skoenlappers by Brenton-aan-See afgekom.

Reeds twee jaar voor die ontdekking van die Brenton-bloutjie by Brenton-aan-See was die erwe waar hulle aangetref is, reeds goedgekeur vir die bou van huise. Na die ontdekking het die vereniging van belangstellendes in vlinders en bewaringsbewustes van Knysna in 1993 'n veldtog begin om hierdie kolonie besondere skoenlappers van uitwissing te red. Na berigte oor die radio en televisie en in die koerante het die ontwikkelaar van die erwe boubedrywighede gestaak in afwagting op die insameling van fondse deur bewaringsliggame om die erwe te koop. Maar al daardie erwe is toe deur die staat onteien en in Julie 2003 is die terrein tot 'n spesiale natuurreservaat verklaar. Cape Nature bygestaan deur skoenlapperdeskundiges en plaaslike bewaringskenners beheer die natuurtuin.

Na die verwoestende brand van 7 Junie 2017 was daar gevrees dat die skoenlappers en hulle habitat vernietig is. In Augustus het die plant "Indigofera erecta" begin uitloop. Op 24 November 2017 is een klein skoenlapper egter opgemerk en op 28 November een wyfie en twee mannetjies. Daar word gehoop dat die populasie sal herstel. 



</doc>
<doc id="110400" url="https://af.wikipedia.org/wiki?curid=110400" title="Sigsag-sandlipvis">
Sigsag-sandlipvis

Die Sigsag-sandlipvis ("Halichoeres scapularis") is 'n vis wat wydverspreid voorkom in die westelike Stille Oseaan, die Indiese Oseaan, die Rooisee, Oman en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Zigzag sandwrasse".





</doc>
<doc id="110402" url="https://af.wikipedia.org/wiki?curid=110402" title="243 v.C.">
243 v.C.



</doc>
<doc id="110403" url="https://af.wikipedia.org/wiki?curid=110403" title="200 v.C.">
200 v.C.



</doc>
<doc id="110404" url="https://af.wikipedia.org/wiki?curid=110404" title="154 v.C.">
154 v.C.



</doc>
<doc id="110405" url="https://af.wikipedia.org/wiki?curid=110405" title="133 v.C.">
133 v.C.





</doc>
<doc id="110408" url="https://af.wikipedia.org/wiki?curid=110408" title="Ina Bergh">
Ina Bergh

Ina Bergh is 'n Afrikaanse skrywer.

Ina Bergh gaan skool in Wolmaransstad en studeer dan verder aan die Potchefstroomse Universiteit vir Christelike Hoër Onderwys. Sy is getroud en bly in Somerset-Wes in die Kaap.

Sy skryf die romans “Vygiesdal se mense”, “Roos van Athene” en “Eienaars van Lizamore”. Sy skryf ook verskeie e-boeke. Lord Charles Sinclair moet in “Gekoopte bruid” binne een maand trou as hy nie sy titel en fortuin aan sy erfgenaam, die swartskaap in die familie, wil afstaan nie. Sy vriend stel voor dat hy met die eenvoudige Ansela Kelston, dogter van die Markies Kelston, trou. Die Markies het sy fortuin uitgedobbel en gaan tronk toe. Charles vind egter uit sy bruid is nie so eenvoudig as hy gedink het nie en sy minnares is nie ingenome met sy bruid nie. Nou moet hy kophou, want hier is ŉ fortuin op die spel. “Die verkeerde kuiergas” se hoofkarakter is Mitsi Maartens. Sy vlug as haar lewe in Johannesburg te erg raak, maar haar motor gaan staan op pad na Struisbaai. Op ŉ Karooplaas bly Werner Lemmer en oortuig haar om vir ŉ paar dae voor te gee dat hulle verloof is, want sy ouma is baie sieklik en hy wil haar nie teleurstel nie. “Reise in windrigtings” is reisverhale in ons land en ander lande, oor dinge wat self ondervind is of geskiedenis wat met ander gebeur het. “Spens vol Griekse stories” bestaan uit sewe kortverhale oor Afrikaners wat in die romantiese omgewing van die Griekse eilande weer die skerwe van hulle lewens probeer optel.. “Versskerwe” is ŉ digbundel met haikoe-verse.


Ina Bergh op Esaach

Ina Bergh op Facebook

Ina Bergh op Google Books


</doc>
<doc id="110409" url="https://af.wikipedia.org/wiki?curid=110409" title="Joseph Solomon">
Joseph Solomon

Joseph Michael Solomon (Paarl, Kaapkolonie, 11 Desember 1888 – Rosebank, Kaapstad, Kaapland, Suid-Afrika, 26 Augustus 1920) was ’n Suid-Afrikaanse argitek. Hy het 'n diepgaande invloed gehad op sy vaderland se kulturele ontwikkeling en is erken as die mees talentvolle vertolker daarvan tydens sy kort lewe. Ongelukkig het hy geknak onder die geweldige druk van die opdrag om die Universiteit van Kaapstad se geboue in Rondebosch te ontwerp en tegelykertyd ook die historiese woonhuis Vergelegen te restoureer. Dit het tot sy selfdood in die ouderdom van net 31 jaar gelei. 

Solomon was van Joodse afkoms en die seun van Joseph Solomon en sy vrou Ellen Caroline Conroy. Een van die eerste Jode in die Paarl, Benjamin Solomon, het vir ’n kort ruk in 1860 daar gewoon. Abraham Rozenschweig het hom in 1850 uit Holland op die dorp gevestig, Moses Lurie in die 1870’s en Albert Hertz in die 1880’s uit Duitsland. Die Paarlse Hebreeuse gemeente, Adath Yisrael d’Paarl, is eers in 1893 gestig, vyf jaar ná Joseph Solomon se geboorte. In die dekade van sy geboorte is dienste aan die huis van Moses Lurie gehou. Die plaaslike sinagoge is in 1904 voltooi, in 1926 deur ’n brand in puin gelê en die volgende jaar herbou. 

Solomon se ouers het 'n breë intellektuele ontwikkeling aangemoedig, veral in die geesteswetenskappe, en Solomon se vader het dikwels 'n debat tussen sy drie seuns aan die gang gesit. Hy ontvang sy skoolopleiding aan die privaat seunskool Diocesan College, Rondebosch, waar hy erkenning gekry het vir sy sketsvaardighede met sy portrette van die gesiene lede van die skoolgemeenskap vir die skool se tydskrifte en sketse van die skoolgeboue.

In 1903 word hy in die kantoor van Baker & Masey in Kaapstad in diens geneem en word assistent in dié kantoor in 1904. Herbert Baker het reeds in 1902 na Johannesburg vertrek. In 1906 het Solomon aandklasse in die argitektuur bygewoon wat Francis Edward Masey aan die Suid-Afrikaans Kollege begin het. In 1907 wen hy die eerste prys vir ’n essay, “A style for South African architecture”, nadat Masey die onderwerp gekies en Baker die wedstryd beoordeel het. Hierdie essay is gepubliseer in die South African Architects, Engineers and Surveyor's Journal van Junie 1907 onder die titel “South African style in architecture”. 

In die kantoor van Baker & Masey werk hy onder die argitek Masey, wat toe sekretaris was van die Suid-Afrikaanse Nasionale Vereniging, ’n soort voorloper van die Historiese Monumentekommissie en die Raad vir Nasionale Gedenkwaardighede, en wat saam met F.K. Kendall, Dorothea Ann Fairbridge en andere aktief besig was om die Kaapse argitektoniese erfenis te bewaar. Solomon sluit geesdriftig by die beweging aan en deur diepgaande studie verkry hy 'n wye kennis van die argitektuur en van kuns in die algemeen, waarin hy, ondanks sy jeug en gebrek aan buitelandse ervaring, 'n erkende gesaghebbende word. In 1907 word Solomon assistent-sekretaris van die Nasionale Vereniging en ding in 1908 sonder welslae meer om die Titeprys van die Koninklike Instituut van Britse Argitekte (Riba). 

Hy word ook 'n uitstekende portretskilder. Solomon was lank, swaar gebou en soel van vel. Hy het besonder aangename maniere gehad en was hy 'n belese, boeiende en geesdriftige geselser. Hierdie eienskappe het hom gewild gemaak by persone hoog in aansien. 

Toe sir Abe Bailey die maandblad The State in 1909 begin uitgee as 'n tydskrif van verenigings wat nouer samewerking tussen die vier Suid-Afrikaanse kolonies voorstaan en as spreekbuis sou diens van lord Alfred Milner se “kindergarten” waartoe talle argitekte (wat meestal ’n noue verbintenis met Baker gehad het) ook bydraes sou lewer, dra Solomon 'n uitstekende reeks portrette van belangrike Suid-Afrikaanse persone daartoe by, asook artikels oor kuns en argitektuur. 

Toe Herbert Baker in 1910 opdrag ontvang vir die ontwerp van die Uniegebou in Pretoria, word Solomon na dié argitek se Johannesburgse kantoor verplaas. Daar ontmoet hy die Joodse egpaar Lionel Phillips en sy vrou, Florence Phillips (vanaf 1912 later sir Lionel en lady Florence), wie se manjifieke huis Villa Arcadia Baker besig was om te bou en waarvan sommige stylelemente in die Uniegeboue herhaal is. Baker stel Solomon aan om toesig te hou oor die onderneming en hy ontwikkel 'n hegte vriendskap met die Phillipse. Hierdie vriendskap sou ’n groot invloed uitoefen op Solomon se loopbaan tot sy voortydige dood. Solomon het nie net toesig gehou nie, maar ook ’n groot rol gespeel in die binneversiering van Villa Arcadia. Hy staan lady Phillips by in baie van haar ondernemings, soos die stigting van die Johannesburgse Kunsmuseum en die organisasie van die South African National Union se Kuns-en-kunsvlyttentoonstelling in Milnerpark, Johannesburg, in 1910. Florence Phillips het Solomon voorgestel aan die kunskenner sir Hugh Lane en aan die argitek sir Edwin Lutyens toe hulle Suid-Afrika in 1910 besoek. Sir Hugh het Florence raad gegee oor watter kunswerke sy moes aankoop vir die te stigte kunsmuseum terwyl sy Lutyens as argitek aangestel het. Florence het Solomon se talent opgemerk en het hom ondersteun as geesdriftige beskermvrou van die kunste.

Nadat Solomon in 1911 sonder welslae om die Baker-beurs meeding, word deur Florence Phillips se toedoen gereël dat Solomon in Lutyens se Londense kantoor sou werk en op haar onkoste vir twee jaar op die vasteland sou reis om ondervinding op te doen. Voor sy vertrek in 1911 stel hy 'n catalogue raisonnê op van die inhoud van die ampswoning Groote Schuur, waarvan baie stukke deur Baker vir C.J. Rhodes versamel is. Danksy die steun van Florence Phillips kon Solomon nie net sy droom verwesenlik om in Italië te studeer nie, maar ook optree as tussenganger tussen Florence Phillips, Robert Ross en sir Hugh vir die aankoop van kunsboeke en –werke vir die Johannesburgse Kunsmuseum in wording. Sy se algemene opleiding en ervaring is baie verryk deur sy studie in Engeland, Frankryk, Nederland en Italië. 

Omstreeks 1912 het Solomon tyd deurgebring in Lutyens se Londense kantoor. Hy was blykbaar so beïndruk deur dié argitek se praktyk dat omstreeks dié tyd sy argitektoniese lojaliteit van Baker na Lutyes verplaas het.

Ongelukkig het sy gesondheid in dié tyd ’n knou gekry. Onderwyl hy in Italië was, het hy geval terwyl hy aan die skets was by die Tempel van Vesta in Tivoli het hy hoogtevrees gekry en in ’n poging om sy balans te behou, tot op die bodem van die tempel geval, na sy skatting ’n hoogte van sowat 75 m. Dié hoogte hy moontlik oordryf, want hy het nie ’n enkele been gebreek nie, maar van toe het Solomon gely aan kwaai hoofpyn wat telkens teruggekeer het. In Julie 1913 het Robert Ross aan hom geskryf: “Ek hoop nie jy voel die uitwerking van jou aaklige ongeluk nie, wat egter bewys dat jy die geliefde van die Hemel is.” Waarop Solomon geantwoord het: “Dit gaan glad nie goed met my ná die ongeluk nie en dit voel asof dit n ewigheid deur om my lewenskrag te herwin. Geduld was nog altyd vir my die mees drastiese geneesmiddel.” Hy vertoef tot 1913 in Engeland en op die vasteland. Nog ’n hoogtepunt tydens sy besoek aan Engeland was ’n referaat wat hy in Londen op die Imperiale Gesondheidskonferensie gelewer het oor “arbeidershuise en modelwoonplekke in Suid-Afrika”.

Solomon keer einde 1913 (volgens ’n ander bron in Julie daardie jaar) terug in die Johannesburg, waar hy met sy eie praktyk begin en ook in die raad van die Johannesburgse Kunsmuseum dien. 
Toe aan die einde van 1913 finaal besluit is dat sir Max Michaelis se versameling 17de-eeuse Nederlandse skilderye in die Ou Burgerwaghuis in Kaapstad gehuisves sou word, gebruik lady Florence, wie man begin 1912 tot ridder geslaan is, haar invloed as agent vir Michaelis om te sorg dat Solomon die opdrag kry vir die restourasie en verandering van die gebou sodat die versameling daarin opgeneem kon word. Die Argus-maatskappy maak ook van sy diens gebruik vir die herontwerp van sy gebou langsaan sodat dit by die gerestoureerde Ou Burgerwaghuis sou aanpas. 

Hy het ’n tyd lank in Baker & Fleming se Johannesburgse praktyk gewerk, maar dit omstreeks 1915 verlaat om in vennootskap te gaan met A.J. Marshall, wat ook in Baker se praktyk werksaam was. Solomon en Marshall het onder meer die YMCA in die Goudstad ontwerp asook talle ander geboue, hoofsaaklik woonhuise.
Blykbaar het Solomon weens die uitbreek van die Eerste Wêreldoorlog gesukkel om werk te kry; daarom vra hy sir Lionel en lady Florence einde 1915 om hul aansienlik invloed te gebruik om die gesogte opdrag te kry om die voorgestelde nuwe geboue van die Universiteit van Kaapstad op Rhodes se Groote Schuur-landgoed te ontwerp. 

In Februarie 1916 het Solomon, wat ambisieus was en sterk menings gehuldig het, die eerste redakteur van die Journal of the Association of Transvaal Architects geword, maar as redakteur sowel as ’n raadslid van die Vereniging van Transvaalse Argitekte bedank uit protes teen die voorgestelde registrasie van argitekte. E.H. Waugh, wat Solomon as redakteur opgevolg het, het hom beskou as ’n “afbrekend kritikus wat met niks vorendag kon kom om dit te vervang wat hy uitgegooi het nie”. Hy was, volgens Waugh, byvoorbeeld teen die gotiese herlewing gekant asook teen argitektoniese wedstryde.

Solomon plaas sy praktyk na Kaapstad oor. Hy word ook die argitek van die Diocesan College en ontwerp in 1916 'n nuwe sanatorium vir die skool. Hy ontwerp ook die Robert Scott-gedenkteken wat aan die onderpunt van Adderleystraat, Kaapstad, opgerig is. (Dit is in 1948 gevandaliseer en vervang met 'n replika in brons.) In dieselfde jaar hou Solomon toesig oor ’n gesamentlike projek met die departement van openbare werke om ’n fotografiese rekord op te stel van die interieur van Groote Schuur. ’n Afskrif daarvan berus in die biblioteek van die departement van openbare werke in Pretoria. Hy aanvaar die opdrag omdat werk skaars was en sodat hy sy oor op die grond kon hou betreffende die voorstelle vir die nuwe Kaapse universiteitsgeboue. 

In 1917 en ’18 besoek hy Engeland, Frankryk en die VSA om universiteitsargitektuur te bestudeer. Die privaat finansiering van groot geboue in Amerika het hom diep beïndruk. In ’n brief aan dr. Beattie skryf hy: “I told him (dr. Nicholas Murray Butter, president van die Columbia-universiteit) that I wanted to take back ... his secret of getting his millionars (sic) to disgorge. He said ‘tell (him) to tell them that as far as the world is concerned they don’t count. Prove it to them by asking them to name a single rich man in Greek or Roman history and make that your final argument. Next morning they will ring you up and ask you if there is anything they can do for the University!’ I smiled as I thought of this argument being used on Sir David Graaff!” Terwyl hy in Londen is, help hy om die boeke vir die kunsbiblioteek te kies wat deur sir Max Michaelis aan die Johannesburgse Kunsmuseum geskenk is. Solomon was self 'n versamelaar van werke oor kuns en argitektuur.

Hoewel Solomon nie die enigste mededinger om die eer was om die Universiteit van Kaapstad se geboue te ontwerp nie, besluit die trustees van die Wernher-Beit-fonds na ernstige steunwerwing deur die Philippse begin 1916 in sy guns, nadat die nodige wetgewing daarvoor deur die Parlement goedgekeur is. Solomon se plan het uit drie dele bestaan – vir onderrig, koshuise en sport – en weerspieël die ontwerpelemente van Oxford en Cambridge se koshuise. Die koepel op die oorspronklike plan van Jameson Hall herinner aan pres. Thomas Jefferson se ontwerp van die Universiteit van Virginië in die VSA. Ongelukkig het politiekery en die naoorlogse ekonomiese insinking die werk vertraag.

Geen wedstryd is uitgeskryf vir die groot en prestigeryke opdrag nie, hoewel dit wel in ’n stadium oorweeg is. F.L.H. Fleming was een van die argitekte wat aan die hand gedoen het dat ’n wedstryd vir so ’n opdrag selfde tot bouwerk van gehalte gelei het. Tog was Solomon se aanstelling verbasend: Hy was 30 jaar oud, betreklik onervare en het nog min opdragte uitgevoer waaraan sy vaardighede gemeet kon word. In vooraf besprekings oor die aanstelling van ’n argitek, het sir David Graaff voorgestel dat twee argitekte aangestel word, waartoe die komitee ingewillig het, maar eindelik is besluit as ’n raadgewende argitek aangestel word, kon dit deel gemaak word van die ooreenkoms van die argitek wat gekies sou word om die geboue te ontwerp. 

Solomon se visie vir die UK was ’n universiteit van klassieke eenvoud. “Die middelpunt van die ontwerp sou ’n saal met kolomme en ’n koepel wees bestaande uit groot, fors en simmetriese geboue, want detail, ingewikkeldheid, fyn effekte van lig en skadu sou geen kans hê teen op die voorheuwels van die geweldige Duiwelspiek nie. Die atmosfeer sou Mediterreens wees.” Hy het indertyd gesê: "The new university which architecturally is to come into being at Groote Schuur has natural advantages in the beauty off its site unsurpassed by any similar institutions in the world." 

Hy voltooi die ontwerp van die universiteit kort ná sy terugkeer van sy oorsese studiereis. Dit word in Desember 1917 deur die senaat van die universiteit goedgekeur en toe Lutyens Suid-Afrika in 1919 besoek, gee ook hy sy formele goedkeuring. Die ontwerp en bouwerk het taamlik lank geduur om op dreef te kom sodat die Architect, Builder & Engineer in November 1918 ’n klap na Solomon ingekry het deur te skryf: “Wanneer gaan Solomon sy groot naamgenoot (die Bybelse koning Salomo) se prestasie herhaal en ’n tempel van opvoeding oprig?” Die werk het sulke afmetings aangeneem dat Solomon uiters benoud geraak het, veral oor die stygende koste. Lutyens is dan ook in die lente van 1919 deur die raad van die UK versoek “om te berig oor die planne wat reeds voltooi vir die nuwe geboue by Groote Schuur”.

Sy vennoot, Marshall, het Solomon bygestaan en volgens Thelma Gutsche se biografie van lady Florence, "No Ordinary Woman", by die werk ineengestort weens uitputting. Vroeg in 1920 het Solomon aan Baker geskryf om hulp te vra. Baker het een van sy werknemers, C.P. Walgate, wat toe in Londen aan New Delhi gewerk het, gestuur en in Mei 1920 het hy in die Kaap aangekom. Hy sou eindelik ook die werk by Solomon oorneem en dit aansienlik afskaal, maar met behoud van belangrike elemente van die oorspronklike plan. Nadat 'n lening van £750 000 verkry is, kon die bouwerk eindelik begin.

Die eerste sooi van die fondamente is op 2 Julie 1920 in gietende reën gespit. Solomon, wat toe reeds las gehad het van slapeloosheid en depressie weens ’n veels te swaar werklas, het griep opgedoen kort ná die wêreldwye epidemie bekend as die Groot Griep van 1918. Ook het sy bekommernis oor sy heeltemal ontoereikende begroting vir die universiteit hom diep getref en tussendeur was hy onderworpe aan eindelose inmenging deur ontwerpkomitees en tallose vertragings wat hom wanhopig gemaak het. Op 26 Augustus, in ’n vlaag van terneergedruktheid, skiet hy hom in die kop in The Woolsack. Rhodes het die huis naby die UK-kampus juis deur Baker laat ontwerp as toevlug waar kunstenaars ongesteurd kon werk en waar Solomon, sy vrou en twee jong kinders tuisgegaan het terwyl hy aan die UK-planne gewerk het. 

’n Bydraende faktor tot sy gekwelde gemoedstoestand, volgens Thelma Gutsche, was die opdrag wat lady Florence hom indertyd gegee het om haar huis op die plaas Vergelegen by Somerset-Wes te herontwerp. Hy ontwerp ook die gedenkplaat vir dr. W.F. Purcell in die Koopmans-de Wet-huis in Strandstraat, Kaapstad. Hierby was hy redakteur van die "South African Architectural Record" en betrokke by kultuurbevordering in die algemeen. 

Ná sy dood het lady Florence sy waardevolle versameling argitektuurboeke gekoop en dit geskenk aan die Universiteit van die Witwatersrand se wordende departement van argitektuur, begin danksy haar aansporing.

Solomon is in 1914 met 'n aktrise, Jean Harkness (gebore Jean Elizabeth Emily Hamilton) in Johannesburg getroud. Hulle het 'n dogter gehad, Olga Florence Solomon (gebore in 1915), wat na lady Florence, haar peetmoeder, genoem is, en 'n seun, Paul Lionel Joseph Solomon (gebore in 1918). 



</doc>
<doc id="110410" url="https://af.wikipedia.org/wiki?curid=110410" title="Petra van Blerk">
Petra van Blerk

Petronella Johanna (Petra) van Blerk, ’n Suid-Afrikaanse skrywer is op 25 Oktober 1954 op Ermelo gebore as die oudste kind van die bekende skrywer H.S. van Blerk en Petronella Johanna Snyman.

Sy het twee broers (Hendrik en Willem) en ’n suster (Elizabeth). Sy word groot aan die Oos-Rand in die omgewing van Benoni en matrikuleer in 1972 aan die Hoërskool Brandwag in Benoni. Vanaf 1973 studeer sy verder aan die Universiteit van Pretoria en behaal aan die einde van 1975 ’n B.A.-graad en later ’n Hoër Onderwysdiploma. In 1982 verwerf sy haar B.A. Honneurs-graad in Afrikaanse en Nederlandse letterkunde aan die Universiteit van Suid-Afrika. Sy gee eers vir ongeveer ses jaar onderwys in die Johannesburg-Oos-Rand omgewing en werk daarna as vertaler op ’n vryskutbasis by die Suid-Afrikaanse Uitsaaikorporasie. Na ’n mislukte eerste huwelik (wanneer sy mev. Duvenhage word), trou sy in 1984 met Mark Stuart Courtney en uit die huwelik word op 5 Julie 1985 ’n seun (Sean Patrick) en op 12 November 1986 ’n dogter (Sinead Lesley) gebore. Die gesin woon in Engeland.

Reeds op skool skryf sy gedigte en prosa wat in die skooljaarblaaie verskyn en van haar werk word ook later in universiteitspublikasies opgeneem. In 1982 wen sy met "Eerste Oes" ’n kontantprys vir ongepubliseerde gedigte in ’n wedstryd uitgeskryf deur die Departement van Nasionale Opvoeding. Daarna verskyn van haar gedigte in 1983 in "Standpunte" en in 1984 verskyn haar debuutbundel "Skerf", waarin sy gedigte opneem wat handel oor die digkuns, die natuur en die persoonlike emosies, veral na aanleiding van die verraderlikheid van die minnaar. Sy poog om ekstra dimensies van betekenis in die gedigte te laai (byvoorbeeld ’n religieuse dimensie in ’n gegewe, of sin in die kuns, of die groter magte wat agter landskappe lê), hoewel hierdie pogings nie altyd suksesvol is nie. ’n Aantal gedigte is egter nie sonder bekoring nie en in sommige beeld sy die nood van die vrou oortuigend uit. Dit is veral gedigte oor spesifieke landstreke wat uitstaan, soos "Golden Gate", "Blyderivier" en "Namakwaland". Hierdie bundel word eervol vermeld tydens die toekenning van die Ingrid Jonker-prys in 1985. 

Van haar gedigte word in verskeie versamel bundels opgeneem, insluitende "Groot verseboek", "Die Afrikaanse poësie in ’n duisend en enkele gedigte", "Goudaar", "Kraaines" en "Die mooiste Afrikaanse liefdesgedigte". 

Sy skryf ook prosa en ’n skets van haar, "Lissabon – die onverganklike stad", word in 1986 in die Suid-Afrikaanse Lugdiens se tydskrif, "Die Vlieënde Springbok", gepubliseer.

1984 - "Skerf"



</doc>
<doc id="110411" url="https://af.wikipedia.org/wiki?curid=110411" title="Miemie Louw-Theron">
Miemie Louw-Theron

Maria Catharina Elizabeth Louw (25 Julie 1898 – September 1992) was ’n Suid-Afrikaanse skrywer. Sy is op 25 Julie 1898 op Rietfontein in die distrik Bethal in die Transvaal gebore as die jongste van ses kinders en einde September 1992 op Tulbagh oorlede.

Haar vader, Adriaan Jakobus Louw, is 'n boer in die distrik. Gedurende die Anglo-Boereoorlog word die gesin gevang en na die Standerton konsentrasiekamp gestuur en haar vader gewond, gevange geneem en na Indië gestuur. Haar laerskoolopleiding ontvang sy aan die begin van haar moeder, aangesien daar weens die oorlog geen skole in die omtrek is nie. Later word 'n laerskool op die dorp geopen en aanvanklik ry sy elke dag sewe myl met die perdekar skool toe, totdat die kerk 'n koshuis laat bou en sy daar inwoon. Haar hoërskoolopleiding ontvang sy aan die Hoogenhout Hoërskool op Bethal, waar Imker Hoogenhout (seun van C. P. Hoogenhout) indertyd die skoolhoof was van die skool wat na hom genoem word. Die skrywers Dirk Mostert en N. H. Theunissen is van haar skoolmaats. Ten spyte van hulle armoede na die oorlog, laat die ouerpaar tog al hulle kinders leer. Die vier dogters word almal onderwyseresse, terwyl een seun predikant word en die ander landbou-opleiding geniet om die plaas oor te neem.

Miemie studeer verder aan die Transvaalse Universiteitskollege in Pretoria, waar sy die B.A.-graad en Onderwysdiploma behaal. Hierna gee sy eers in Latyn en later in Nederlands (wat geleidelik oorskakel na Afrikaans) onderwys aan die Potchefstroom Hoër Meisieskool. In hierdie tyd verwerf sy aan die Potchefstroomse Universiteitskollege die M.A.-graad. In 1925 trou sy met die boer Pieter Francois Theron van die plaas Uitvlug naby Tulbagh, waar die egpaar hulle vestig. Hulle het 'n seun (Kobie) en twee dogters (Annette en Hannah). Die een dogter is Annette Snyman, wat later 'n digbundel laat publiseer. Na haar troue hou sy haar besig met kinders grootmaak en is ook baie bedrywig in die gemeenskapslewe. So is sy onder andere 'n lid van die Afrikaanse Christelike Vroue Vereniging, die Vroue-Landbouvereniging, die Landbougenootskap, die Federasie van Afrikaanse Kultuurvereniginge, die Vrouesendingbond, die skoolraad en die openbare biblioteek. Op 18 Februarie 1969 word haar man wreed op hulle plaas vermoor deur twee ontsnapte misdadigers en sy word aangerand en beroof. Hierna woon sy in by haar dogter Annette Snyman op Stellenbosch, maar trek terug na 'n huis op die dorp Tulbagh na haar dogter se dood in 'n motorongeluk in 1981. Later verhuis sy na die tehuis vir bejaardes, Huis Disa op Tulbagh. Die historiese huis op die plaas, wat reeds in 1803 gebou is, word eers beskadig deur die aardbewing wat die omgewing in 1969 tref en in November 1972 word dit verwoes deur 'n brand.

Sy is in September 1992 op Tulbagh oorlede.

In haar romans behandel sy sowel historiese boustof ("Op eie wieke" en "n Wiel binne-in 'n wiel" oor die Anglo-Boereoorlog en "Die Hugenote") as teenswoordige omgewings as agtergrond vir haar liefdesverhale. "Op eie wieke" skets die opdraande stryd van 'n weduwee met haar drie dogters wat na die Anglo-Boereoorlog alleen terugkeer na 'n verwoeste plaas en dit weer van die grond af moet heropbou. Een van die dogters word moeg van die doellose plaaslewe en besluit om “op eie wieke” die lewe aan te durf. Sy word 'n diensmeisie by 'n ryk boerefamilie. Haar lewe hier is uiters onaangenaam en sy word selfs van moord beskuldig. Die tussentrede van 'n jeugvriend red haar egter. Die verhaal word knap vertel sonder fieterjasies, maar slaag nie daarin om die karakters se persoonlikhede te deurgrond nie. " 'n Wiel binne-in 'n wiel" is 'n verhaal oor die Anglo-Boereoorlog gebaseer op mededelings, briewe en 'n dagboek van haar ouers. Die hoofdoel van die roman is klaarblyklik om die geskiedenis van die tydperk vanaf die Jameson-inval oor te vertel. Die skrywer doen dit soms deur direkte meedeling, maar meestal deur die gesprekke of ervarings van haar hooffigure. "Die reënboog in die wolke" is 'n sosiale roman met die armblanke-vraagstuk as boustof."Atése" is 'n sending roman, waarin Zoeloe-volksverhale en die plaaslewe 'n belangrike rol speel. "Ses Bakens" is 'n historiese roman wat die geskiedenis van Suid-Afrika dek oor die tydperk 31 Mei 1902 tot 31 Mei 1961. "Al wankel die berge" is 'n verhaal wat sy skryf na aanleiding van die aardbewing op Tulbagh. Geskiedkundige feite word verhaal deur te vertel van mense en die lotgevalle van Suid-Afrikaners, met die onwrikbare geloof van ouma Marais gedurende haar lang, bewoë lewe as middelpunt. Kinderverhale, godsdienstige leesstof en reisverhale verskyn ook uit haar pen. Haar kortverhaal "Die spook in die pastorie" word deur P.J. Nienaber opgeneem in die versamelbundel "Geeste en gedaantes".

Sy skryf ook die vollengtedramas "Argentinië: Oos wes, tuis bes" en "Die verlore dogter". Laasgenoemde drama verower die eerste prys in 'n wedstryd uitgeloof deur die Algemene Armesorgkommissie van die Kaapse NG Kerk.

Jeugverhale sluit in "Die land van Waveren"(oor die geskiedenis van Tulbagh), "Dirkie en sy kuiergaste" en "Dirkie gaan op reis na die Noorde".

Werke wat uit haar pen verskyn sluit in:

1930 - "Soos een wat dien"

1931

1935 - "’n Wiel binne-in ’n wiel"

1937 - "Die Land van Waveren"

1938 - "Argentinië: Oos wes, tuis bes"

1939

1940 - "Die reënboog in die wolke"

1947 - "Atése"

1950

1951 - "Die verlore dogter"

1959 - "Wees altyddeur bly"

1960 - "Afgebreekte mure"

1961 - "Herstelde puinhope"

1962 - "Groen druiwe"

1963 - "’n Lig vir die nasies"

1965 - "Ses bakens"

1967 - "In die skaduwee"

1968 - "Ruimte"

1975 - "Al wankel die berge"



</doc>
<doc id="110413" url="https://af.wikipedia.org/wiki?curid=110413" title="Leon Strydom">
Leon Strydom

Leon Strydom, (*27 Februarie 1944, George –†) is ’n Suid-Afrikaanse skrywer. Hoewel hy hoofsaaklik bekendheid verwerf as digter, publiseer hy ook verskeie nie-fiksie werke.

Leon Strydom is op 27 Februarie 1944 op George gebore, waar hy aan die Hoërskool Outeniqua matrikuleer.Na sy militêre opleiding studeer hy vanaf 1963 verder aan die Universiteit van Stellenbosch, waar hy deel het aan D. J. Opperman se letterkundige laboratorium en die B.A.-graad in 1965 en B.A. Honneurs-graad in 1966 behaal. Hy verwerf in 1969 die M.A.-graad met ’n verhandeling "Oor die Slampamperliedjies van Leipoldt".

In 1969 word hy aangestel as dosent in die Departement Afrikaans en Nederlands op Stellenbosch, ’n pos wat hy vir twee jaar beklee. Aan die einde van 1970 vertrek hy na Nederland waar hy vanaf Januarie 1971 tot November 1974 aan die Instituut voor Algemene Taalwetenskap van die Rijksuniversiteit van Utrecht studeer. In 1973 lê hy suksesvol die doktorale eksamen in die Algemene Literatuurwetenskap af. In 1975 promoveer hy onder promotorskap van A.P. Grové aan die Universiteit van Pretoria (D.Litt.-graad) met ’n studie "Oor die eenheid van die digbundel", wat later gepubliseer word. Hy is in 1975 vir ’n jaar lank ‘nd osent aan die Universiteit van Pretoria waarna hy in 1976 dosent in Algemene Literatuurwetenskap aan die Universiteit van die Oranje-Vrystaat word en in 1978 bevorder word tot hoogleraar.

Na aftrede uit die akademie vestig hy hom op George in die Wes-Kaap, waar hy voltyds die familiebesigheid, die Strydom Galery, bestuur. Hy het ’n groot belangstelling in die beeldende kunste en besit dan ook ’n buitengewone eie versameling. Hy is getroud.

Op universiteit verskyn van sy eerste gedigte reeds in universiteitsjaar blaaie en later publiseer hy ook in "Standpunte". Wanneer "Geleentheidsverse" in 1974 verskyn, word dit onmiddellik hoog aangeslaan deur die kritici en verower dan ook in 1974 die Eugène Marais-prys en in 1975 die Ingrid Jonker-prys. Die gedigte is vernuftig gestruktureer, met gevoelige gebruik van woorde binne kriptiese verse met veelduidige betekenisse. In die bundel word geleenthede geskep in en deur die poësie, in die gewone word die ongewone ontdek en in die buitengewone en indrukwekkende word die kern van die alledaagse bespeur. Deur hierdie proses word dus eie wonderwerke geskep, maar omdat die spreker beide nugter en ontnugter is, word die proses onmiddellik ook gerelativeer, sodat die gedigte telkens ’n veelvlakkigheid van betekenis bevat wat die impak daarvan tegelykertyd verhoog en minimaliseer. Die bundeltitel suggereer dat die gedigte hulle oorsprong het in die werklikheid en hierdie “geleenthede” is dan van uiteenlopende aard: daar is eenvoudige dinge wat beskryf word, soos ’n windpomp (met seksuele innuendo’s), persone uit die geskiedenis, plekke soos Outeniqua, kunswerke soos van Frans Claerhout en kinderrympies. Hierdie veelheid van oorspronge verseker dat daar ’n ryke verskeidenheid van gedigte in die bundel is wat beide ernstig en luimig van aard is. Die gedigte is eenvoudig maar terselfdertyd goed deurdag, met ’n omvangryke verwysingsveld. "Genesis" herlei die skeppingsgeskiedenis tot die persoonlike plek in die heelal, terwyl "Ontmaagding" ook by die heel begin sy ontstaan het, maar dan uitmond in die seksuele. "Windpomp" gee blyke van tegniese vernuf met die water en die viriliteit wat ten spyte van die ouderdom gelyktydig saampraat. "John Williams, De Doelen" dramatiseer masturbasie op voortreflike geestige wyse, terwyl "Vrou" aangrypend is in sy beskrywing van die seksuele offer wat die vrou vir die gesin maak. In teenstelling met hierdie gedigte is die kinderlike eenvoud van "Opgilos".

Die titel van sy tweede bundel, "L.S.", is die afkorting vir “lectori salutem” in Latyn, of te wel “heil die leser” en is dus direk op die publiek gerig. Dit kan egter ook dui op die voorletters van die digter, wat dui op ’n outobiografiese inslag. Beide invalshoeke word ontgin in sterk verse wat handel oor die religieuse en die seksuele, in taal wat die Afrikaanse idioom uitbuit en in ’n styl wat ironie en dus dubbelsinnigheid in die hand werk. Daar is etlike gedigte wat betrekking het op Bybelse gegewens, waarin soms die teenstrydigheid tussen die religieuse en die werklike ervaring uitgebring word om dit ook van toepassing te maak op die Suid-Afrikaanse politieke situasie. So word ’n skreiende kontras tussen die aardse en hemelse geskep. "Elck naer zijn drift" maak veelvuldig gebruik van verwysings na Bybeltekste, soos ook die voortreflike "Voorspraak" met sy aanwysings vir ’n voorbeeldige lewe. "Bekering" jukstaponeer op bekoorlike wyse die geestelike en die seksuele. "Beryming" is ’n vindingryke herdigting van Psalm 19, wat die belydenis teenoor die ervaring stel, terwyl "Optelgedig" die kruisiging relativeer. "Tandem tandem" met sy veelvuldige duister voetnote, verwarrende beeldspraak en slot wat op ’n antiklimaks uitloop kan gesien word as ironiese kommentaar op die verwikkeldheid van eietydse poësie wat met veel omhaal van woorde eindelik nie veel sê nie.

Strydom se verse word opgeneem in al die belangrike versamel bundels uit die Afrikaanse digkuns, wat insluit "Groot verseboek" en "Die Afrikaanse poësie in ’n  duisend en enkele gedigte" asook in ander versamel bundels soos "Die dye trek die dye aan", "Liggaamlose taal", "Goudaar," "Kraaines", "Verse vir Opperman", "Die goue vreugde", "Voorspraak" en "Miskien sal ek die wingerd prys".

In "Oor die eenheid van die digbundel" ondersoek hy die onderlinge verwantskap van gedigte binne ’n bundel aan die hand van gedigte groepe eers deur middel van teorie en dan soos dit toegepas word in N.P. van Wyk Louw se bundel "Gestaltes en diere". In 1983 publiseer hy "Die Sonnevanger", ’n studie oor die skilder Frans Claerhout se beroemde groep van 29 skilderye met dieselfde titel. Hy is ook medewerker aan “"Literêre terme en teorieë"” onder redaksie van T.T. Cloete.




</doc>
<doc id="110419" url="https://af.wikipedia.org/wiki?curid=110419" title="Kleinstert-lipvis">
Kleinstert-lipvis

Die Kleinstert-lipvis ("Pseudojuloides cerasinus") is 'n vis wat voorkom in die westelike Indiese Oseaan; ook aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Smalltail wrasse".

Die vis word tot 12 cm lank.





</doc>
<doc id="110420" url="https://af.wikipedia.org/wiki?curid=110420" title="Gustav Zahn">
Gustav Zahn

Eerw. Gustav Adolf Zahn (Wasserthaleben, prinsdom Schwarzburg-Sondershausen, Duitsland, 15 April April 1808 – Steinthal, Ceres, Kaapkolonie 8 Maart 1890) was ’n sendeling van die Rynse Sendinggenootskap en baanbreker van die Duitse sending in Suid-Afrika.

Zahn was die seun van Gottlieb Zahn en sy vrou, Amalie Koch. Hy word in Barmen aan die Rynse Sendinginstituut vir die sending opgelei. Op 5 Julie 1828 vertrek hy uit Düsseldorf oor Londen na Suid-Afrika, waar hy saam met J.G. Leipoldt (vader van C. Louis Leipoldt), P.D. Lückhoff (vader van die NG predikant P.D. Lückhoff) en T. von Wurmb een van die eerste vier Rynse sendelinge is. 

Ná oorlegpleging in Kaapstad, vertrek Zahn na Tulbagh om die bejaarde sendeling daar, Arie Vos, wie se salaris deur die Tulbaghse Hulpsendinggenootskap betaal is, by te staan. Met die aankoms van die jeugdige Zahn kom daar nuwe lewe op sendinggebied in hierdie arbeidsveld. Die werk brei uit na die nabygeleë Worcester en die omgewing van De Doorn 9459. Toe Vos in 1836 aftree, besluit die Tulbaghse Genootskap om die werk aan die Rynse Sendinggenootskap oor te dra, maar steun dit steeds geldelik. Van 1842 af neem die Rynse Genootskap die volle verantwoordelikheid oor. Deur die aankoop van 'n aangrensende plaas van 934 morg waarop Zahn erwe aan 50 bruin gesinne beskikbaarstel, ontstaan daar deur sy ywer die dorpie Steinthal. 

Vanweë die groot aansien wat Zahn by sy direksie geniet, word hy in 1849 tot superintendent van die Rynse sendinggemeentes in die Kaapkolonie aangestel. Hierdie pos beklee hy tot hy in 1886 aftree. Hy was dus 56 jaar lank sendeling op Tulbagh. 

Op 4 Februarie 1833 is hy op Wupperthal (Kaap) in die huwelik bevestig met Francina Hendrika Helena Vos (1811–'82), 'n dogter van ds. Michiel Christiaan Vos, wat hom ’n swaer gemaak het van eerw. Christoph Wilhelm Alheit. Van die 13 kinders uit die huwelik, het net vier hul vader oorlewe: Gustav Adolf Robert (10 November 1839 – 1900), wat lank geneesheer op Ceres was; Johannes Michael (23 Junie 1852 – 1929), wat van 1889 tot 1909 leraar was van die Lutherse Kerk in Strandstraat, Kaapstad; en daar was twee dogters, Luise (7 April 1842) en Auguste ( gebore 26 Augustus 1853).



</doc>
<doc id="110423" url="https://af.wikipedia.org/wiki?curid=110423" title="Geelgesiggie">
Geelgesiggie

'n Geelgesiggie (of "Yellow pansy" soos dit in Engels bekend staan), is 'n vlinder, "Junonia hierta", en behoort tot die familie van Vierpootskoenlappers ("Nymphalidae").

Die vlerkspan van die wyfie is 40-45 mm en dié van die mannetjie is 40-50 mm. Die mannetjie se bovlerk is heldergeel en swart, met 'n groot helderblou kol in die swart area van die agtervlerk. Die ondersy van die voorvlerk is liggeel en die agtervlerk is grysgeel aan die ondersy. Die wyfie is soortgelyk, hoewel haar kleure dowwer, en die blou kol op die agtervlerk kleiner is.

Die skoenlapper is 'n savanne-spesies met migrasievermoë, en een van die mees wydverspreide vlinders in Afrika, waarskynlik teenwoordig in al die Afrika-lande. Dit word ook in die suide van Arabië, Indië en Suidoos-Asië aangetref, maar aldaar in subspesies wat duidelik verskil.

Droë en vogtige savanne asook subtropiese en droë tropiese grasveld.


</doc>
<doc id="110424" url="https://af.wikipedia.org/wiki?curid=110424" title="Dirk van der Hoff">
Dirk van der Hoff

Ds. Dirk van der Hoff (Dordrecht, Nederland, 2 September 1814 – Potchefstroom, Zuid-Afrikaansche Republiek, 9 Oktober 1881) was die eerste predikant van die Nederduitsch Hervormde Kerk; trouens, van enige van die latere Afrikaanse Susterkerke in die Transvaal. Sy patriotisme spreek daaruit dat hy die Vierkleur saam met sy broer ontwerp het. Sy pragtige "Vlaggelied" wat spesiaal gedig is vir die geleentheid van die eerste hysing van die Transvaalse vlag en sy optredes tydens die Eerste Vryheidsoorlog, is mooi bewyse van sy liefde vir die Zuid-Afrikaansche Republiek. Hy was die stigter van die Hervormde gemeente Pretoria, en die naamgewer van die stad wat grotendeels deur sy optrede tot stand gekom het. Van die begin van sy dienstyd tot met sy dood het ds. Van der Hoff hom onderskei as mededraer van die Voortrekker-ideaal, naamlik 'n eie vrye land met 'n eie regering, los van Kaaps-Britse invloed. Hy het uit die staanspoor intens belanggestel in die welvaart van die staat en meegewerk dat orde en 'n Grondwet so spoedig moontlik in Transvaal moes kom. 

 

Dirk van der Hoff was die tweede seun van Pieter van der Hoff, 'n winkelier, en sy vrou, Jacoba Botbijl. Sy skoolonderwys ontvang hy aan die Latynse skool in Dordrecht en word op 12 September 1833, 10 dae ná sy 19de verjaardag, as teologiese student aan die Universiteit van Leiden ingeskryf. Sy opleiding was grotendeels in die gees van die nuwere, supra-naturalistiese teologiese rigting. In 1840 lê hy die kandidaatseksamen in die teologie met welslae af en word op 6 Mei 1840 deur die provinsiale kerkbestuur van Suid-Holland tot die evangeliebediening toegelaat, maar in Nederland ontvang hy nooit 'n beroep nie, hoofsaaklik vanweë 'n oorvloed aan predikante. Of sy teologiese opvattings hierin 'n rol gespeel het, is vandag nie meer bepaalbaar nie. Volgens latere getuienis was hy 'n boeiende prediker. 

Terwyl hy gewag het om beroep te word, het hy 'n aantal buitelandse reise onderneem. Om in sy onderhoud te voorsien, het hy in verskillende kantore gewerk, byvoorbeeld dié van die Amsterdamse boekhandel F. Müller. In hierdie tyd het hy dit oorweeg om as predikant na óf die Kaapkolonie óf Natal te gaan, en deur bemiddeling van prof. W. Moll, hoogleraar in die teologie in Amsterdam, het hy in aanraking met prof. U.G. Lauts gekom, wat hom daarvoor beywer het om predikante en onderwysers vir die Voortrekkers te vind. Op 1 Julie 1852 neem Lauts hom "uit naam van en voor den Volksraad der uitgewekene en onafhankelijke Afrikaansche Hollanders, benoorden de Vaalrivier in Zuid-Afrika" as predikant vir 'n tydperk van vyf jaar aan. Op 18 Augustus 1852 is hy met handoplegging deur die Commissie tot de zaken der Protestantsche Kerken in Neerlandsche Oost- en West-Indiën georden "voor den evangeliedienst bij de Kaapsche Boeren".

Nadat Lauts hom gehelp het om die reisgeld na Kaapstad te vind, kom hy en sy vrou op 5 November 1852 daar aan. Hy word verwelkom deur J.J.H. Smuts, redakteur van "De Zuid-Afrikaan", wat gasvryheid aan hom verleen gedurende die grootste deel van sy verblyf aan die Kaap. Op 9 November 1852 word Van der Hoff gelegitimeer by die "actuarius synodi" van die NG Kerk, dr. Abraham Faure, en onderteken die gebruiklike proponentsformulier. 

Hoewel hy versoek word om 'n eed van trou aan die Britse gesag in Suid-Afrika af te lê, doen hy dit, op advies van dr. S.P. Heyns, nie. Tot April 1853 vertoef hy in Kaapstad, terwyl hy op 'n beroepsbrief en reisgeld vir sy verdere tog wag. Nadat onderhandelinge tussen die Transvaalse Volksraad en die Kaapse kerklike owerheid om hom van reisgeld te voorsien, misluk het, leen Van der Hoff self die nodige reisgeld van vriende. Tydens sy verblyf lei hy intussen verskeie godsdiensoefeninge in die Groote Kerk in Kaapstad, in Wynberg en in die Lutherse kerk in Strandstraat. Hoewel hy 'n beroep in die Kaapkolonie sou kon kry, sien hy met vurige verlange uit na sy werkkring in Transvaal. 

Op 14 April 1853 vertrek Van der Hoff, sy vrou en sy dogter, wat op 24 Februarie 1853 in Kaapstad gebore is en op 13 Maart deur haar vader gedoop is, oor Natal na Transvaal. In Natal preek hy op Pietermaritzburg en Ladysmith en ontvang ook 'n versoek van die inwoners van New Germany om hom daar as predikant te vestig. Hy sit sy reis egter voort en kom op 27 Mei 1853 op Potchefstroom aan, waar hy oorval word deur die blydskap en aandag van die gemeenskap. Op 6 Junie 1853 kom die kerkraad van Potchefstroom, onder voorsitterskap van ouderling F.G. Wolmarans, byeen en nadat ds. Van der Hoff se stukke sorgvuldig nagegaan is, word hy as wettige leraar van die gemeente erken en aanvaar. Hy was dus die eerste predikant in Transvaal. 

Ds. Van der Hoff staan egter voor 'n enorme taak om as enigste predikant in 'n pioniersgemeenskap kerklike orde en bestendigheid te skep, waar dit slegs in baie geringe mate bestaan het. Dit was 'n taak wat hy byna manalleen moet beplan en deurvoer en wat hoë eise aan sy geloof, moed, volharding en toewyding sou stel. Die omstandighede dat die Oorvaalse pioniersgemeenskap heeltemal ongeorganiseer, in partye en groepe verdeel is, sonder 'n vaste en gereelde uitvoerende staatsgesag, terwyl kommunikasiemiddele uiters primitief was en daar van 'n gereelde ekonomiese sisteem in die boerderygemeenskap nog geen sprake was nie, bemoeilik sy taak baie. Tog pak hy, terwyl hy hom volkome vereenselwig met die vryheidsideale van die pioniers, sy taak met groot sekerheid en roepingsbewustheid aan. Hy staan dan ook meermale voor groot struikelblokke en uitdagings en kan alles nie altyd met ewe veel welslae deurvoer nie.

Sy koms na Transvaal bring die hele saak van die verhouding van die Transvaalse gemeentes tot die Sinode van die NG Kerk in die Kaapkolonie (die Kaapse Kerk), wat in Mei 1852 voorlopig gereël is, weer opnuut na vore. Hoewel ds. Van der Hoff aanvanklik die aansluiting van die selfstandige Transvaalse gemeentes by die Kaapse Kerk bepleit het, vereenselwig hy hom tog later met die strewe na 'n onafhanklike kerk in die onafhanklike Oorvaalse republiek. Die verhouding tot die Kaapse Kerk vorm deel van die verskil van opvatting wat bestaan tussen die regionaal-politieke groepe, Wes-Transvaal en Lydenburg. Wat die kerklike kwessie betref, was Wes-Transvaal steeds huiwerig oor die aansluiting by die Kaapse kerkverband terwyl Lydenburg ten gunste daarvan was. Met die koms van ds. Van der Hoff sien die Wes-Transvaalse groep die geleentheid om inlywing by die Kaapse Sinode te voorkom. Vanweë die afwesigheid van Lydenburg by die kerklike en volksraadsvergadering van Augustus 1853 op Rustenburg, is daar dan ook so besluit. 

Ds. Van der Hoff is deur die Algemene Kerkvergadering, wat op 8 Augustus as sodanig gekonstitueer is, as wettig geordende leraar erken met die hele Transvaal as sy werkkring. Ná afloop van hierdie vergadering is ds. Van der Hoff deur F.G. Wolmarans in sy amp bevestig en so verval die reëling om hom deur ds. Andrew Murray van Bloemfontein te laat bevestig. Ds. Van der Hoff raak dus byna onwillekeurig verbonde aan die Wes-Transvaalse standpunt en dit sou nog ernstige reperkussies in die gemeenskap as geheel hê. Die Lydenburgers was nie met die Rustenburgse reëlings tevrede nie en die Volksraad bepaal in September 1853 dat ds. Van der Hoff nog op Lydenburg bevestig moet word. Om die aangeleentheid op te klaar, word 'n gesamentlike vergadering van die Volksraad en die Algemene Kerkvergadering in November 1853 op Potchefstroom gehou. Hier bepleit ds. Van der Hoff en Wolmarans die handhawing van die onafhanklikheid van die Transvaalse gemeentes, terwyl C. Potgieter van Lydenburg inlywing by die Kaapse Sinode voorstaan. Eindelik verwerp die gesamentlike vergadering die inlywing met algemene stem. Die Kerk in Transvaal beskou hom nou "als eene onafhankelijke Kerk onder haar eigen bestuur", hoewel die geestelike bande met die Kaapse moederkerk beklemtoon word. 

In Februarie 1854 vlam die hele verskil van mening op tydens 'n kerkraadsvergadering op Lydenburg, waar ds. Van der Hoff en J.A. Smellekamp heftig bots oor die vraag of daar gedurende Junie 1854 andermaal 'n algemene kerkvergadering gehou moet word om die aanbod van Smellekamp – om te bemiddel vir die koms van verdere predikante en onderwysers uit Nederland – te oorweeg. Teen die sin van ds. Van der Hoff en die Lydenburgse kerkraad bepaal die Kommissieraad van Lydenburg dat daar wel 'n algemene kerkvergadering saam met 'n volksraadsitting in Junie 1854 gehou sou word. 

Dié aangeleentheid groei vinnig uit tot 'n konfrontasie van ds. Van der Hoff met Smellekamp, as verteenwoordigende figure van die twee botsende groepe in die Transvaalse samelewing. Persoonlike antipatieë speel ook 'n rol toe Smellekamp verklaar dat ds. Van der Hoff met despotiese dwingelandy aan die hoof wil staan van 'n kerk wat sy eie maaksel is, om daarmee die staatsgesag te oorheers. 'n Sterk geïrriteerde ds. Van der Hoff roep Smellekamp op die Algemene Kerkvergadering van 5 Junie 1854 tot verantwoording en hy laat hom summier vir 'n jaar lank onder sensuur plaas. 

Hierdie aangeleentheid kom op die volksraadvergadering ter sprake, waar albei figure moet verskyn. Hier verloor ds. Van der Hoff sy humeur en toe hy later opgeroep word om voor 'n hof van landdros en heemrade te verskyn, weier hy om dit te doen. Die Algemene Kerkvergadering roep die hulp van die Wes-Transvaalse krygsraad in, wat druk op die Volksraad uitoefen sodat dié liggaam Smellekamp vonnis. Hierdeur verander die spanning tussen Wes-Transvaal en Lydenburg in 'n skeuring wat eers op kerklike en daarna op staatkundige vlak sy loop neem. 

Ds. Van der Hoff se ontvlambare humeur was 'n bydraende faktor tot dié skeuring, hoewel dit reeds lank duidelik was dat 'n botsing tussen dié twee groepe in die Oorvaalse onvermydelik was. Vir die res van sy lewe bly ds. Van der Hoff in Oos-Transvaalse kringe ongewild en dit blyk ook daaruit dat hy hom in later jare twee maal, in 1865 en in 1866, op kerklike vlak moes verantwoord oor klagtes van onregsinnigheid wat uit die omgewing van Wakkerstroom afkomstig was. Omdat hierdie skeuring ook gaan oor kerklike verhoudings in suidelike Afrika, maak dit ds. Van der Hoff ongewild in die kringe van die NG Kerk in Suid-Afrika. Herhaaldelik moes hy en die NH antipatieë uit dié kringe ervaar. 

Ds. Van der Hoff se werksaamhede is verder bemoeilik deur 'n tweede kerklike skeuring toe 'n aantal lidmate hulle op 11 Februarie 1859 op Rustenburg afskei en met ds. Dirk Postma as leraar die Gereformeerde Kerk stig. Van sy kant trag ds. Van der Hoff om deur middel van die kompromis 'n oplossing te soek vir diegene wat beswaard is oor die sing van die evangeliese gesange in die godsdiensoefeninge. Die opmerklike van hierdie afskeiding is dat dit in der minne plaasvind, dat die persoonlike verhouding tussen di. Van der Hoff en Postma daardeur nie versteur word nie en dat die twee groepe nie sterk teenoor mekaar opgestel word nie. Hierdie afskeiding, wat deur ds. Van der Hoff nie verhinder nie maar wel afgewys word, is die voltrekking van 'n meningsverskil wat reeds in 1855 deur ds. Van der Hoff in die herderlike skrywe van die Algemene Kerkvergadering, "Eene stem uit Mooirivier", omlyn is.

Afgesien van die twee kerklike storms wat ds. Van der Hoff alleen moes hanteer, verrig hy met groot deursettingsvermoë sy diens in Transvaal. Die uitgebreidheid van sy werkterrein stel hoë eise aan hom en, behalwe op Potchefstroom en Marico waar hy meer gereeld kom, lê hy besoeke af en vestig hy kerkplekke op Suikerbosrand, Onder-Vaalrivier (ongeveer die teenswoordige Wolmaransstad, Bloemhof, Makwassie en Christiana), Pretoria, Draakberg (die omgewing van die huidige Volksrust en Wakkerstroom), Klerksdorp, Losberg en Rustenburg. Dit beteken dat hy byna voortdurend op reis was, meestal met die ossewa, in 'n wilde en dikwels onherbergsame wêreld met baie gevare. Gedurende sy ampstermyn breek ds. Van der Hoff op sy reise twee maal sy arm en een maal sy been en moet hy 'n tyd lank die kerkdienste sittende lei. 

Nie net op kerklike terrein nie, maar byna op elke vlak van die geordende samelewing moet ds. Van der Hoff raad en leiding gee. Reeds in 1853 neem die Volksraad die "Van der Hoff-reglement" ten opsigte van die onderwys aan, waarvolgens die Kerk die toesig oor die onderwys verkry. Ná die aanvaarding van die Transvaalse Grondwet (1857), waarin die onderwys aan die staat opgedra word, was ds. Van der Hoff tot 1867 voorsitter van die kommissie van onderwys. 

Op staatkundige vlak dra hy ook sy deel by om orde te skep. Daarom dien hy in 1855, toe die Volksraad 'n konsepgrondwet verwerp, uit protes sy bedanking in, maar hy trek dit terug toe die ontwerpgrondwet in beginsel aanvaar word. Met die aanvaarding van die Grondwet in Januarie 1857 word ook die Vierkleur, wat deur ds. Van der Hoff en sy broer ontwerp is, as vlag van die ZAR aanvaar. Ds. Van der Hoff neem op Potchefstroom, Rustenburg en Pretoria die godsdienstige deel van die plegtighede waar in verband met die eerste hysing van die vlag. Vir dié geleentheid skryf hy ook 'n "Vlaggelied", 'n soort eerste volkslied. 

Die aanvaarding van die Grondwet van 1857 bring mee dat die Nederduitsch Hervormde Kerk tot staatskerk verhef word, hoewel dit juister is om dit as bevoorregte kerk te vertolk. Toe pres. Marthinus Wessel Pretorius in 1857 die Kerkraad van Potchefstroom vra om 'n verslag van die gemeente se finansies aan die Volksraad voor te lê, word sy versoek van die hand gewys. In 'n brief aan die president beklemtoon ds. Van der Hoff dit dat die Kerk in geen opsig aan die Staat onderworpe is nie. 

In die Kerk bring ds. Van der Hoff ook orde en hy stel reeds in 1857 'n eerste kerkwet op, wat die Volksraad egter nie aanvaar nie. (Dit geskied eers met die Kerkwet van 1862, wat die Volksraad in Oktober 1863 as "Reglementen" van die NH Kerk bekragtig.) Hy publiseer in dié tyd "Eene stem uit de Kaapstad door den advokaat Brand weerklonken in Mooirivier ... met eenige aanmerkingen en toevoegselen uitgegeven door D. van der Hoff" (1857). 

Met die koms in 1861 van die predikante A.J. Begemann na Pretoria, G.W. Smits na Rustenburg en N.J. van Warmelo na Zoutpansberg in 1864, word ds. Van der Hoff se arbeidsterrein kleiner. Maar met die kerklike twiste wat ontstaan weens die optrede van ds. Frans Lion Cachet in 1865 en daarna, staan hy andermaal in die brandpunt. Met ds. J.P. Jooste, van Desember 1868 NG predikant op Potchfestroom, raak hy in 'n openbare polemiek betrokke, soos blyk uit sy "Open brief aan ds. J.P. Jooste in antwoord op de zijne" (1871). Hierdie gespanne verhouding tussen die NH Kerk en die NG Kerk in Transvaal vertroebel ook die betrekkinge tussen die NH Kerk en die NG Kerk in die Kaapkolonie. 

Op 28 Mei 1878 word die kwarteeu-ampsjubileum van ds. Van der Hoff luisterryk op Potchefstroom gevier. Die groot opkoms en die adres wat deur die kommissie van die Algemene Kerkvergadering aangebied word, beklemtoon die toegeneentheid en hoogagting wat hy geniet van diegene wat hom ken en met hom saamwerk. Onder sy leiding het die NH Kerk gegroei en was dit in 1878 'n welvarende kerklike gemeenskap van 19 500 siele, wat deur sewe predikante bedien is. 

Ds. Van der Hoff se werkvermoë en toewyding oor 'n tydperk van baie jare was nie vrugteloos nie. Sy geestelike taak om leiding en rigting te gee in die grotendeels ongevormde pioniersgemeenskap wat hy aangetref het, het hy met groot sorg verrig. Hy het beskawings- en baanbrekerswerk van onskatbare waarde verrig. Die vrywording van sy tweede vaderland het hy nog in 1881 beleef en die woorde vir 'n aantal feesliedere geskrywe. 

Op Potchefstroom neem ds. N.J. van Warmelo die begrafnisdiens waar. In Oktober 1920 bring die kerkraad van die plaaslike NH gemeente die graf weer in orde met 'n netjiese grafmonument daarop. 'n Bronsborsbeeld van ds. Van der Hoff deur Coert Steynberg is in die Van der Hoffgebou, Pretoria, en 'n ander is in die besit van die NH gemeente Potchefstroom.

Ds. Van der Hoff het op 25 Mei 1845 getrou met Anna Maria van Otterloo (Dordrecht, 8 Mei 1817 – Potchefstroom, 28 Mei 1882), die dogter van Arnoldes van Otterloo. Uit dié huwelik is een dogter (gebore 1878) en twee seuns, wat ds. Van der Hoff oorleef het, gebore.



</doc>
<doc id="110426" url="https://af.wikipedia.org/wiki?curid=110426" title="201 v.C.">
201 v.C.


</doc>
<doc id="110427" url="https://af.wikipedia.org/wiki?curid=110427" title="210 v.C.">
210 v.C.




</doc>
<doc id="110428" url="https://af.wikipedia.org/wiki?curid=110428" title="211 v.C.">
211 v.C.


</doc>
<doc id="110429" url="https://af.wikipedia.org/wiki?curid=110429" title="217 v.C.">
217 v.C.



</doc>
<doc id="110430" url="https://af.wikipedia.org/wiki?curid=110430" title="219 v.C.">
219 v.C.


</doc>
<doc id="110432" url="https://af.wikipedia.org/wiki?curid=110432" title="264 v.C.">
264 v.C.



</doc>
<doc id="110433" url="https://af.wikipedia.org/wiki?curid=110433" title="215 v.C.">
215 v.C.



</doc>
<doc id="110434" url="https://af.wikipedia.org/wiki?curid=110434" title="214 v.C.">
214 v.C.



</doc>
<doc id="110435" url="https://af.wikipedia.org/wiki?curid=110435" title="212 v.C.">
212 v.C.



</doc>
<doc id="110436" url="https://af.wikipedia.org/wiki?curid=110436" title="209 v.C.">
209 v.C.



</doc>
<doc id="110439" url="https://af.wikipedia.org/wiki?curid=110439" title="Benjamin Bloom">
Benjamin Bloom

Benjamin Samuel Bloom was 'n Amerikaanse opvoedkundige sielkundige, werksaam by die Amerikaanse Onderwys Navorsings Assosiasie. Gebore 21 Februarie 1913 in Lansford, Pennsylvania. Hy studeer aan die Pennsylvania Staat Universiteit en Universiteit van Chicago, waar hy 'n Ph.D. in Onderwys verwerf. Hy is op 13 September 1999 in 'n ouderdom van 86 oorlede in Chicago.

Hy het 'n bydrae gelewer tot die klassifikasie van opvoedkundige objektiewe en die teorie van leerbeheer. Hy het ook 'n navorsing span gelei wat 'n hewige ondersoek geloods het in die ontwikkeling van uitmuntende talent, waarvan die uitslag relevant was aan die vraag van voortreflikheid, uitsonderlike prestasie en grootheid.

In 1956 het Bloom die eerste volume van die, Taksonomie van opvoedkundige objektiewe: die klassifikasie van opvoedkundige doelwitte, gewysig, wat die klassifikasie van leer objektiewe omlyn het. Dit het bekend geraak as Bloom se Taksonomie, en dit bly steeds 'n fundamentele en essensiële element in die opvoedkundige gemeenskap, soos uitgewys in die 1981 opname, Betekenisvolle geskrifte wat die kurrikulum beïnvloed het: 1906–1981, deur H.G. Shane en die 1994 jaarboek van die Nasionale Genootskap vir die Studie van Onderwys.


</doc>
<doc id="110445" url="https://af.wikipedia.org/wiki?curid=110445" title="Prezi-voorleggingsagteware">
Prezi-voorleggingsagteware

Prezi is 'n wolk-gebaseerde aanbiedingsagteware wat gebaseer is op 'n sagteware-as-'n-diensmodel. Die produk het 'n zoem-gebruikerskoppelvlak wat gebruikers toelaat om in en uit te zoem van hul aanbiedingsmedia, en gebruikers toelaat om die voorlegging te vertoon en navigeer binne 'n 2,5D of parallaks 3D-ruimte op die Z-as. Prezi is amptelik gestig in April 2009 deur die mede-stigters Adam Somlai-Fischer, Péter Halácsy en Peter Arvai.

Prezi (of Prezi.com) is in 2008 geskep met die ondersteuning van Kitchen Budapest en Magyar Telekom om gewone skyfiegebaseerde aanbiedings te vervang. Vandag word die projek bygestaan deur Sunstone Capital.

Die werklike ontwikkeling is gedoen deur ZUI Labs gelei deur hul drie Hongaarse stigters, Péter Árvai, Szabolcs Somlai-Fischer en Péter Halácsy. Die woord "prezi" is die Hongaarse kort vorm van die woord "aanbieding".

Die Prezi aanlyn en aflyn ZUI-redigeerders maak gebruik van 'n gemeenskaplike instrumentpaneel wat gebruikers toelaat om te inhoud te skuif, in te zoem, die grootte te verander, te draai of 'n voorwerp te wysig. Die gebruiker plaas voorwerpe op 'n doek en navigeer tussen video's, foto's, tekste en ander media-aanbiedings. Rame laat toe dat 'n groep aanbiedingsmedia saam as 'n enkele aanbiedingsvoorwerp hanteer word. Roetes is navigasiereekse wat aanbiedingsvoorwerpe verbind vir die doeleindes van die strukturering van 'n lineêre aanbieding.

Prezi Desktop laat Prezi Pro- of Edu Pro-intekenaars toe om aflyn te werk, en stel hul in staat om hul aanbiedings te skep en te stoor op hul eie Windows- of Mac-stelsels. Prezi Desktop Editor laat gebruikers toe om aflyn op die aanbieding te werk in 'n .pez-lêerformaat. Gebruikers kan lêers tot 500 MB in grootte stoor wanneer met 'n skool-geaffilieerde e-pos adres aangeteken word. Hierdie stoorvermoë word nie beïnvloed wanneer gebruikers gebruik maak van 'n gepaste derde-party-omskakelingsagteware met .flv- of .swf-formaat nie.

Prezi Collaborate is 'n aanlyn samewerkingsfunksie wat toelaat dat tot tien mense (geografies naby of geskei) saam hul aanbiedings intyds wysig of vertoon. Gebruikers neem gelyktydig deel aan 'n prezi, en elkeen is visueel verteenwoordig in die aanbiedingsvenster deur 'n klein avatar. Hoewel Prezi Meetings gelyktydig gedoen kan word, is dit nie die enigste opsie nie. Deelnemers kan genooi word om die Prezi-aanbieding later te wysig as hulle wil. 'n Skakel sal gestuur word en die deelnemer het tot tien dae om die aanbieding te wysig. Prezi Meetings is ingesluit in alle tipes lisensie.

Prezi Viewer is 'n app wat ontwikkel is vir die iPad vir die besigtiging van prezis op mens se Prezi aanlyn-rekening. Die iPad raakskerm en multi-raak-gebruikerkoppelvlak stel gebruikers in staat om inhoud te skuif, en te knyp om in en uit te zoem van hul media.

Prezzip bied ook template vir PreziU, met gereedskapkiste en beeldmateriaal vir die lêer aanbiedings.

Prezi gebruik die "freemium"-model. Kliënte wat gebruik maak van die produk se openbare lisensie moet hul werk op die Prezi.com webwerf publiseer, wat openbaar gesien kan word. Kliënte wat betaal vir 'n Prezi Enjoy of Prezi Pro kan hul aanbiedings privaat maak. Slegs Pro lisensie gebruikers het toegang tot die Prezi Desktop, wat hul in staat stel om veranderinge aflyn aan te bring. Prezi bied ook 'n opvoedkundige lisensie vir studente en opvoeders.

Sommige gebruikers by die Wêreld Ekonomiese Forum gebruik tans Prezi vir hul aanbiedings. Baie TED-Konferensie sprekers het Prezi al gebruik, insluitend TED kurator Chris Anderson, wat 'n Prezi gebruik het vir sy TED Global 2010 aanbieding: "How Web Video Powers Global Innovation". Michael Chasen, Voorsitter/hoof uitvoerende beampte van die Blackboard, Inc., het Prezi gebruik om sy hoofrede by hul BbWorld 2011 jaarlikse gebruikerskonferensie te lewer. 

Prezi word gebruik aan die Staatsuniversiteit van Oregon, asook by die Dwight Skool en elders in primêre onderwys en die hoër onderwys. Dit kan gebruik word deur onderwysers en studente om saam te werk op aanbiedings wat verskeie gebruikers in staat stel om toegang te verkry en dieselfde aanbieding te wysig, en studente in staat stel om 'n prezi te bou en om hul kennis in verskillende leerstyle aan te bied. Die produk word ook gebruik in e-leer en opvoedkundige vermaak. Let wel daarop dat Prezi beskou word deur Web2Access as 'n "ontoeganklik diens".

In Julie 2011 het The"Guardian" Prezi gebruik om 'n nuwe wêreldkaart grafies op hul webwerf te publiseer, vir 'n artikel oor die nuut onafhanklike Suid-Soedan.

Prezi is ontwikkel in Adobe Flash, Adobe AIR en gebou op Django. Dit is dus versoenbaar met die meeste moderne rekenaars en webblaaiers. Dit beteken egter nie dat dit voldoen aan webstandaarde nie, want dit is nog steeds nodig om Adobe se Flash-inprop te installeer.

Vanaf Julie 2014 is dit ook moontlik om Prezi's te lees sonder Adobe Flash, met behulp van slegs Javascript.

Die maatskappy het erken dat die "inzoem-gebruikerskoppelvlak (ZUI)" die potensiaal het om naarheid te veroorsaak, en bied tutoriale met aanbevelings vir die gebruik van die uitleg om oormatige visuele stimulasie te vermy.
Daar is ook kritiek van Prezi se gebrek aan letter- en kleuropsies. Van belang is die skrywer van "Presentation Zen", Garr Reynolds, wat het een keer gesê dat hy nog nooit 'n goeie aanbieding met behulp van Prezi gesien het nie en op soek was na een; in 'n latere pos, het hy verwys na Chris Anderson se praatjie by TED Global 2010 as een van die beste TED-praatjies ooit, met kommentaar dat dit 'n goeie gebruik van Prezi was.
Aangesien Prezi 'n Flash-gebaseerde aanlyn inzoeminstrument is, kan die meeste elemente van die aanbieding nie hardop gelees word deur gebruikers met gestremdhede deur middel van 'n skermleser nie (bv. is dit nie moontlik om alt-eienskappe by te voeg waar foto's en iframes gebruik word vir die bladsyontwerp nie, en sjablone is gebou om te werk sonder toeganklikheidopsies). Prezi word beskou deur Web2Access om 'n "ontoeganklik diens".



</doc>
<doc id="110446" url="https://af.wikipedia.org/wiki?curid=110446" title="Vertoningsprogrammatuur">
Vertoningsprogrammatuur

Vertoningsprogrammatuur is ’n programmatuurpakket wat gebruik word om inligting in die vorm van ’n skyfievertoning aan te bied. Dit het drie hooffunksies: ’n bewerker sodat teks ingevoeg en geformatteer kan word, ’n metode vir die invoeg en manipulering van grafiese beelde en ’n skyfievertoningstelsel om die inhoud weer te gee.

In die middel-1980’s het ontwikkeling in die rekenaarbedryf die manier waarop vertonings geskep is, verander. Goedkoop gespesialiseerde toepassings het dit vir menigeen met ’n rekenaar moontlik gemaak om professionele vertoningsgrafika te skep.

Hierdie programme is oorspronklik gebruik om 35 mm-skyfies te skep wat d.m.v. ’n skyfieprojektor vertoon sou word. Soos hierdie programme in die laat 1980’s meer algemeen geword het, is maatskappye geskep wat die vertonings op slapskywe ontvang het en òf skyfies geskep het, òf transparante gedruk het. In die 1990’s het toegewyde vloeikristalskerms, wat aan die projektor geheg kan word, die transparante begin vervang en teen die laat 1990’s is ook dit byna heeltemal deur videoprojektors vervang.

Die eerste kommersiële rekenaarprogrammatuur wat spesifiek ontwikkel is vir die skep van vertonings is in 1979 deur Hewlett-Packard ontwikkel en is aanvanklik BRUNO, en later HP-Draw, genoem. Die eerste programmatuur was ’n vertoning op ’n tuisrekenaarskerm vertoon het was VCN ExecuVision wat in 1982 ontwikkel is. Die program het gebruikers toegelaat om prentjies uit ’n versameling te kies om hul vertonings te verfraai.


</doc>
<doc id="110448" url="https://af.wikipedia.org/wiki?curid=110448" title="Abraham Maslow">
Abraham Maslow

Abraham Harold Maslow (1 April 1908 in Brooklyn, New York – 8 Junie 1970, Menlo Park, Kalifornië) was 'n Amerikaanse sielkundige, bekend vir die ontwikkeling van Maslow se hiërargie van behoeftes, 'n teorie van sielkundige gesondheidsversekering ter vervulling van aangebore menslike behoeftes in prioriteite verdeel, ter bereiking van selfverwesenliking.

Maslow was die oudste van sewe kinders en geklassifiseer as verstandelik onstabiel deur 'n sielkundige. Sy ouers was eerste generasie Joodse immigrante vanaf Rusland wat gevlug het van tsaristiese Jodevervolging in die vroeë 20ste eeu. Hulle het verkies om in New York Stad te woon, in 'n multi-kulturele, werkersklas gemeenskap. Sy ouers was arm en nie intellektueel georiënteerd nie, maar hulle het 'n hoë waarde aan onderwys geheg. Dit was moeilike tye vir Maslow omdat hy onder anti-Semitisme van sy onderwysers en kinders in die woonbuurt gelei het, en hy het gereeld probleme met anti-Semitiese bendes gehad wat hom verjaag het, en hom met klippe gegooi het. Maslow en ander jong mense uit dieselfde agtergrond het gesukkel om die handelinge van rassisme en etniese vooroordele te oorkom, in hul pogings om 'n ideale wêreld wat gebaseer is op wydverspreide onderwys en monetêre geregtigheid te skep.

Net soos hy van buite die huis spanning beleef het, het hy dit ook van binne ervaar. Hy het nie juis met sy ma oor die weg gekom nie en daardeur het hy 'n sterk verwerping teenoor haar opgebou. Hy word aangehaal deur wat hy oor haar gesê het, “Waarteen ek gereageer het was nie net haar fisiese voorkoms nie, maar ook haar waardes en wêreldbeskouing, haar suinigheid, haar totale selfsug, haar gebrek aan liefde vir enige iemand anders in die wêreld – selfs haar man en kinders – haar narcisme, haar Neger vooroordeel, haar uitbuiting van andere, haar aanname dat almal verkeerd was wat met haar verskil het, haar gebrek aan vriende, haar onnetheid en vuilheid...” Hy het groot geword met min vriende, net sy neef Will was 'n groot vriend, en daardeur word hy maar groot in biblioteke tussen boeke en word daardeur lief vir lees en leer.

Hy het na die seuns Hoërskool gegaan, een van die beste hoërskole in Brooklyn. Hy het gedien as offisier van vele akademiese klubs, en word die redakteur van die “Latin Magazine”. Hy was ook redakteur van Principia, die skool se Fisika koerant, vir 'n jaar.
Maslow het ander sterkpunte ook ontwikkel. As 'n jong seun het hy geglo dat fisiese krag die enkele mees definiërende karaktertrek van die ware man is, hy het gereeld geoefen en het gewig optel begin met die hoop om te transformeer na 'n meer gespierde, sterk man, maar vanweë sy kleinerige liggaamsbou was dit nie moontlik nie.

Na sy skoolloopbaan het Maslow by die City College of New York gaan studeer. In 1926 begin hy ook na-ure regte studeer, maar omdat hy nie daarvan gehou het nie het hy feitlik dadelik opgehou met sy regte studies. Hy gaan verder met sy studies aan die Universiteit van Wisconsin waar hy sielkunde studeer, met verkose eksperimentele-gedrag as hoof tema.

Maslow was 'n sielkunde professor by die Alliant Internasionale Universiteit, Brandeis Universiteit, Brooklyn College, New School for Social Research, en Columbia Universiteit. Hy het die belangrikheid om op die positiewe kwaliteite in mense te fokus beklemtoon, deur daarteen te stry om dit as 'n “sak simptome” te behandel. 'n Hersiening van algemene sielkunde opname, gepubliseer in 2002, het Maslow as die tiende mees gesogte sielkundige van die 20ste eeu geklassifiseer.

Maslow is op 8 Junie 1970, in die ouderdom van 62 jaar oorlede te Menlo Park, Kalifornië terwyl hy gedraf het en 'n massiewe hartaanval gekry het.


</doc>
<doc id="110450" url="https://af.wikipedia.org/wiki?curid=110450" title="Wasserthaleben">
Wasserthaleben

Wasserthaleben is 'n munisipaliteit in die administratiewe distrik Kyffhäuser van die deelstaat Thüringen, in die voormalige Oos-Duitsland. Dit was van 1599 tot 1920 deel van die vorstedom Schwarzburg-Sondershausen. Vir administratiewe doeleindes en munisipale dienslewering het Wasserthaleben op 25 Maart 1992 met vier ander munisipaliteite saamgespan om die administratiewe gemeenskap Greußen te vorm, genoem na die grootste nedersetting, Greußen. Nog vier nedersettings het mettertyd bygekom. Die dorpie se bevolking was 549 in 1994, maar dit toon 'n geleidelike afname sodat die inwoners in 2014 net 408 getel het.

Wasserthaleben is geleë op die vlakte van die Thüringen-bekken. Die Helbe vloei deur die dorp. Die spoorlyn Erfurt-Nordhausen loop deur die vallei. Links en regs van die vallei is hoogtes wat met gras bedek of met bome beplant is.

Die vroegste vermelding van die dorpie is in ’n dokument van 1224 waarin dit Talhahem of Thalheim genoem word. Thalheim, waaruit die huidige dorpie ontstaan het, was suid van Wasserthaleben aan die oorkant van die Helbe geleë. Dit het ontstaan rondom die Klooster Sorge, waarvan die oorblyfsels vandag nog gesien kan word. Dié gebied het tot 1918 deel gevorm van die prinsdom Schwarzburg-Sondershausen. Die plaaslike herehuis en sy grond is in 1945 deur die staat oorgeneem, maar dit is nou weer in privaat besit en grotendeels gerestoureer.

Eerw. Gustav Zahn, wat 56 jaar lank sendeling van die Rynse Sendinggenootskap op Tulbagh in die Kaapkolonie was, is op 15 April 1808 hier gebore en in 1980 oorlede op die sendingdorpie Steinthal naby Ceres wat hy gestig het.



</doc>
<doc id="110451" url="https://af.wikipedia.org/wiki?curid=110451" title="Schwarzburg-Sondershausen">
Schwarzburg-Sondershausen

Die vorstedom Schwarzburg-Sondershausen (tot 1716 Schwarzburg-Arnstadt) was ’n prinsdom in Thüringen wat van 1599 tot 1920 bestaan het. In 1905 was die grondgebied 862 km² en die bevolking 'n geskatte 85 000.

Schwarzburg-Sondershausen het tussen 1572 en 1599 tot stand gekom toe die graafskap Schwarzburg deur middel van talle verdrae tussen die nakomelinge van graaf Günther XL van Schwarzburg verdeel is. Met die Verdrag van Stadtilm op 21 November 1599 het die linies Schwarzburg-Rudolstadt en Schwarzburg-Sondershausen die vorm graafskap gekry. Die prinsdom het bestaan uit twee geografies afsonderlike dele: die suidelike "Oberherrschaft" rondom Arnstadt en die noordelike "Unterherrschaft" rondom Sondershausen. Johan Gunther I (1532–1586) was die stamvader van die leiersgeslag. In die eerste jare ná 1599 is gereeld gestry oor die erfreg van die leier van die vorstedom. In 1681 het Christian Wilhelm en Anton Günther II, wat eers gesamentlik regeer het, die vorstedom in twee: die "Sondershäuser Linie" en die "Arnstädter Linie".

Graaff Christiaan Willem is in 1679 deur keiser Leopold I tot die ryksvorsstand verhef onder soesereiniteit van die keurvorstedom Sakse (1547–1806). Hy gee egter in 1699 en 1702 sy landheerregte prys teen geldelike vergoeding. Die naam van die vorstedom is in 1716 verander na Schwarzburg-Sondershausen. Onder vors Günther Frederik Karel I het die vorstedom in 1807 lid geword van die Rynse Bond en in 1815 van die Duitse Bond. Hy vaardig in 1816 die eerste Grondwet uit en ’n hersiene weergawe in 1830, maar omdat dit met weinig instemming begroet word, word dit reeds ’n jaar later teruggetrek. Sy seun Günther Frederik Karel II tree in 1835 toe tot die Zollverein. Hy skenk sy lank in 1841 ’n Grondwet, op grond waarvan op 7 September 1843 die eerste landdag geopen word.

Ondanks verskeie hervormings vind tydens die Maartrevolusie in 1848 ook in Schwarzburg-Sondershausen enkele onluste plaas, wat tot gevolg het dat die herfs van daardie jaar die "Oberherrschaft" deur Koninkryk van Sakse en die "Unterherrschaft" deur Pruise beset word. Op 12 Desember 1849 word ’n liberal Grondwet uitgevaardig, wat op 8 Julie 1857 in die indertydse konserwatiewe gees teruggetrek word. Nadat Schwarzburg-Sondershausen in 1866 teen die versoek van Oostenryk in die Bondsdag stem om teen Pruise te mobiliseer, tree die vorstedom toe tot die Noord-Duitse Bond, waardeur sy soewereine reg op die gebied van verdediging na Pruise oorgaan. Die vorstedom tree in 1871 toe tot die Duitse Keiserryk, waarna sterk industrialisering en bevolkingstoename plaasvind.

Toe vors Karel Günther in 1909 kinderloos sterf, neem Günther Victor van Schwarzburg-Rudolstadt in ’n unie met die vorstedom Schwarzburg-Rudolstadt die regering oor. Hy tree ná die Eerste Wêreldoorlog op 25 November 1918 af as die heel laaste Duitse vors. Schwarzburg-Sondershausen word op 1 April 1919 ’n vrystaat. Op 11 Februarie 1920 skei ’n nuwe wet vir die eerste keer kerk en staat. Op 1 Mei 1920 word die land ingelyf by die vrystaat Thüringen.

Die aantal inwoners van Schwarzburg-Sondershausen het byna verdubbel van 46 453 mense in 1819 tot 89 917 in 1910. Die meerderheid van die mense, sowat 60%, het op die platteland gewoon, wat gelei het tot die belangrikheid van die handel in landbouprodukte (onder meer graan, hout en wol). Bosbou in die distrik Gehren was ook ’n vername bedryf. Tot in die tweede helfte van die 19de eeu was die belangrikste bedrywe potas-ontginning, erdewerk, porslein en glas, maar die bou van masjiene, instrumente en toestelle is bygevoeg tot die ekonomie toe talle nywerheidsaanlegte in die laaste paar dekades van die eeu gebou is. Teen 1907 het 28,7% van die arbeidsmag in die landbou gewerk, 48,2% in die nywerheidsektor (vergeleke met 42,76% in Pruise) en 9,8% in die handel en vervoer.



</doc>
<doc id="110455" url="https://af.wikipedia.org/wiki?curid=110455" title="Francis Bacon (wetenskaplike, 1561)">
Francis Bacon (wetenskaplike, 1561)

Francis Bacon, 1ste Burggraaf van St Albans (Londen, 22 Januarie 1561 – Highgate, 9 April 1626) was 'n Engelse filosoof, staatsman, advokaat, juris, outeur en pionier van die wetenskaplike metode. Hy dien sowel as prokureur-generaal en "Lord Chancellor" van Engeland. Hoewel hy politiek in 1621 verlaat, bly hy tog besonders invloedryk deur sy werke, veral as filosofiese advokaat en beoefenaar van die wetenskaplike metode tydens die wetenskaprewolusie.

Bacon word beskou as die vader van die empirisme. Sy werke vestig en populariseer die induktiewe metode vir wetenskaplike ondersoek, wat dikwels die Baconiaanse metode genoem word, of eenvoudig die wetenskaplike metode. Sy eis vir 'n beplande prosedure van die ondersoek van alle dinge, wys 'n nuwe rigting aan in die retoriese en teoretiese aard van die wetenskap, waarvan 'n groot deel van sy opvattings oor die korrekte metodologie tot vandag relevant bly.

Francis Bacon was die seun van 'n gerespekteerde juris en ook sy moeder kom uit 'n intellektuele familie. Wat opleiding betref volg Bacon sy vader se voetstappe. Hy studeer regte aan die Universiteit van Cambridge en die Gray’s Inn, een van die vier Londense geregshowe, wat ook studiesentra was. In Cambridge bestudeer hy onder andere werke van Aristoteles en Plato. Dit is waarskynlik hier dat hy kennis maak met die gedagtegoed van pre-Sokrates denkers. Teen die tyd dat Bacon die universiteit verlaat, het hy die filosofie van Plato verwerp. Tog het hy baie van Plato geleer.

Vanuit Cambridge vertrek Bacon na die Gray’s Inn om sy studie regte te volg. Hierdie studie staak hy in 1577, omdat hy toe by die ambassadeur van Frankryk gaan werk. Hy toon besonderse nuuskierigheid vir allerlei aangeleenthede. In 1579 sterf Bacon se vader. Bacon erf slegs 'n klein deel van sy vader se kapitaal (1/50 deel) en sy finansiële situasie word hierdeur nie beter nie. Bacon word tot ridder verklaar in 1603, en verkry sowel die titel graaf van Verulam in 1618, as burggraaf van St Alban in 1621.

Sy lewe word gekenmerk deur twee ambisies: 'n politieke en 'n filosofiese ambisie. In 1621 eindig sy politieke loopbaan omdat Bacon van korrupsie beskuldig word. Hy moes hieroor aftree. Hy sterf in 1626 aan longontsteking wat hy opgedoen het tydens een van sy eksperimente.

Tussen 1607 en 1612 skryf Bacon 12 filosofiese werke. In 1605 publiseer hy die "Advancement of Learning". Bacon hoop dat daar hierdeur 'n nuwe soort wetenskap sou ontstaan. Daar blyk egter weinig belangstelling daarvoor. Hy skryf onder andere "Thoughts and Impressions" waarin hy voorstel dat ondersoekers klein kinders moet wees en dat deur eksperimente en induksie die alfabet van die natuur geleer kan word.

In "New Atlantis" (1627) stel Bacon in die werk dat daar nie voortgegaan moet word deur gebruik te maak van Plato se rasionalistiese weg (gebaseer op deduksie vanuit in die intellektuele ontdekte absolute) nie, maar dat mens sy sintuie moet gebruik om tot gevolgtrekkings te kom. Daarnaas is Die nwe Atlantis 'n utopiese roman, waarin wetenskap en tegnologie gesien word as bronne van vooruitgang. Tegnologiese deurbrake sorg vir beheersing en aanpassing van die natuur, en lei uiteindelik tot bevordering van gesondheid, rykdom en die menslike geluk.

Bacon werk tussen 1613 en 1619 aan verskillende werke wat bedoel is vir "Novum Organum". Hierin voorsien hy sy beskrywing van sy nuwe induksie-wetenskap:

""The senses, to which these particulars are for the most part available, can try the experiment, but only operation can establish the axiom which scientific definition becomes.""

Bacon het induksie voorgehou as die metode vir wetenskaplike ondersoek, terwyl hy die werking daarvan in detail en met voorbeelde beskryf het. As pionier van die wetenskaplike eksperiment en die opbou van kennis deur empiriese ondersoek het hy 'n groot en blywende invloed op die wetenskap uitgeoefen. Self voer hy egter min eksperimente uit, en maak geen belangrike ontdekkings nie. Uit sy "Meditationes Sacrae" kom die gesegde "scientia potentia est" (kennis is mag).



</doc>
<doc id="110464" url="https://af.wikipedia.org/wiki?curid=110464" title="Strepieskepper">
Strepieskepper

'n Strepieskepper (of "Two-striped skimmer" en "White-lined skimmer" soos dit in Engels bekend staan), is 'n naaldekoker, "Orthetrum caffrum", en behoort tot die familie van "Libellulidae".

Liggaamslengte: 40-41 mm. Agtervlerklengte: 28.5-29.5 mm.
Die mannetjie is ligblou. Albei geslagte het twee wit torakale strepe en 'n opvallende wit streep tussen die vlerke. Die enigste ander spesie met twee kantstrepe is die groter "Orthetrum julia capicola" wat minder duidelike strepe het, en 'n grys (nie wit) streep tussen die vlerke.

Dit kom voor vanaf Suider-Afrika en Madagaskar tot by die Sahel en die suidweste van die Arabiese Skiereiland. In Suid-Afrika kom dit voor in die Oos-Kaap, Vrystaat, Gauteng, KwaZulu-Natal, Limpopo, Mpumalanga, Noord-Kaap en is algemeen in die Drakensberge.

Die spesie kom voor by byna alle vorme van varswaterhabitatte (bv. stadig-vloeiende riviere, moerasse, vleie, permanente en tydelike poele, damme, klein dammetjies en fonteine). Hulle sit gewoonlik op lang grasse en riete langs strome en riviere.


</doc>
<doc id="110468" url="https://af.wikipedia.org/wiki?curid=110468" title="Tainted Heroes">
Tainted Heroes

Tainted Heroes (Engels vir: "Bevlekte helde") is 'n Suid-Afrikaanse dokumentêr wat deur "Forum Films" vervaardig is onder regie van Elrich Yssel met vervaardigers Ernst Roets en Beatrice Pretorius oor die geweldadige stryd van die African National Congress (ANC) teen apartheid tussen 1976 en 1994 in Suid-Afrika. Die dokumentêr is op die boek "People's War: New Light on the Struggle for South Africa" deur Anthea Jeffrey, gebaseer. Die dokumentêr se première was op 18 Januarie 2016 in Menlyn, Pretoria.

Die dokumentêr Tainted Heroes handel oor die manier waarop die ANC aan bewind gekom het in Suid-Afrika met verwysing na die tydperk tussen 1976 en 1994. Die dokumentêr fokus op die ontwikkeling van die ANC van 'n beweging in ballingskap, met internasionale steun na 'n beweging wat ook in Suid-Afrika, die belangrikste anti-apartheid beweging geword het. Die ANC maak gebruik van dreigemente, geweld en moorde op politieke teenstanders om hierdie doel te verwesenlik. Gedurende die stryd tussen die verskillende anti-apartheidsbewegings sterf daar ongeveer 20 000 swart Suid-Afrikaners. Die dokumentêre is in samewerking met die burgerregte-organisasie AfriForum, die Suid-Afrikaanse Instituut vir Rasseverhoudinge (IRR), die opposisie party, Inkatha Vryheidsparty (IVP), en die swart bewussynsbeweging Azanian people's Organisation (AZAPO). Die dokumentêr is vanaf 2013 verfilm. Aanvanklik sou die dokumentêr slegs 45 minute lank wees, maar daar is tydens die vervaardiging besluit om dit twee ure lank te maak om voldoende konteks te skep.

Die dokumentêr bevat onderhoude met mense wat tydens die apartheidsjare betrokke was binne die Suid-Afrikaanse anti-apartheid beweging, maar nie aan die ANC verbonde was nie. In die dokumentêr word daar onderhoude met onder andere die opposisie-leiers Mangosuthu Buthelezi (IVP), Tony Leon (DA) en Strike Thokoane (AZAPO) gevoer. Daar is ook 'n onderhoud met Anthea Jeffrey skrywer van die boek People's War en verbonde aan die IRR. Op grond van hul stories, getuienisse van ander en oorspronklike beelde word daar in die dokumentêr die dade van geweld van die ANC uitgebeeld.

Ook die voormalige weermaghoof en voormalige minister van Kommunikasie Siphiwe Nyanda (ANC), wat tydens apartheid die hoof van Umkhonto we Sizwe - die militêre vleuel van die ANC - was is deel van die met wie gepraat is.

Selfs nog voor die première van die dokumentêr waarsku die vervaardigers dat die dokumentêr kwaai reaksie sou ontlok. By die première was lede van die parlement van die Inkatha Vryheidsparty en die Demokratiese Alliansie teenwoordig. IVP-leier Buthelezi het tydens die geleentheid gesê dat "die geskiedenis van Suid-Afrika op die basis van die feite en die waarheid geëvalueer moet word. Hierdie dokumentêr verduidelik die ware Suid-Afrikaanse geskiedenis en is nie propaganda nie. 'n Alternatiewe weergawe as al die propaganda van die ANC is wat nodig is vir ewewig.". Parlementslid van die DA, Annchen Dreyer het gesê dat "die geskiedenis van Suid-Afrika geskryf is deur die regerende ANC en dat dit belangrik is dat hierdie propaganda van die ANC gebreek word."

Katlego Chale, akteur in "Tainted Heroes", het gesê die film gaan sonder twyfel omstrede wees. "Dis belangrik dat die storie vertel word. Dis deel van die geskiedenis wat ons nie op skool vertel is nie. Mandela is as ’n held sonder blaam voorgehou. Daar is baie mense wat nie weet van die geweld waarby die ANC betrokke was nie en vir ons demokrasie is dit nodig dat mense kennis daarvan neem. As die inhoud in die film nie waar is nie, moet die ANC na vore kom en die teendeel bewys."

Na afloop van die première het die politieke kommentator Pieter du Toit, van Netwerk24, AfriForum beskuldig dat hulle met vuur speel en die dokumentêr niks anders as propaganda is nie. Ernst Roets reageer in 'n artikel op Maroela Media op die aantygings van Du Toit, waarin Roets skryf dat "die ideologiese onderrok van die kommentator duidelik sigbaar word".

Rubriekskrywer Max du Preez vergelyk die strategie van AfriForum met dié van die ANC en beskryf dit as polarisering. Daarna raak Max du Preez betrokke in 'n Twitter-debat met Ernst Roets waarin Du Preez daarop gewys word dat hy nog nie eens die dokumentêr gesien het nie, maar kritiek lewer daaroor. 




</doc>
<doc id="110469" url="https://af.wikipedia.org/wiki?curid=110469" title="Nikolaus Pevsner">
Nikolaus Pevsner

Sir Nikolaus Bernhard Leon Pevsner (* 30 Januarie 1902 in Leipzig, Duitsland; † 18 Augustus 1983 in Londen) was 'n Duitse kunshistorikus wat hom in 1933 weens sy Joodse afkoms as politieke vlugteling in die Verenigde Koninkryk gevestig het. Hier het Pevsner, wat hom oorspronklik veral met barok-skilderkuns besig gehou het, begin om op kontemporêre boukuns te fokus.

As 'n redakteur van die tydskrif "Architectural Review" en as akademikus is Pevsner veral verbind met sy rustelose pogings om die Britse publiek van die noodsaaklikheid van 'n besonder streng toepassing van modernistiese argitektuur te oortuig. Nogtans was hy een van die stigterslede van die "Victorian Society", 'n vereniging wat in 1957 in die lewe geroep is om sommige van Londen se ikoniese Victoriaanse geboue van sloping te red.

Pevsner se belangrikste nalatenskap is egter sy omvattende reeks werke oor die boukuns van Engeland, "The Buildings of England" - 'n projek waarby hy vanaf die begin in 1945 tot met sy afsterwe in 1983 betrokke was en waarvan hy 32 boekdele alleen en 'n verdere tien in samewerking met ander outeurs geskryf het.

Die boukuns van Londen is aanvanklik in twee boekdele behandel. Die eerste hiervan, getitel "London", is in 1952 gepubliseer en was aan argitektuur buite die "City of London" en die "City of Westminster" gewy. Pevsner se omvattende navorsing oor en gedetailleerde beskrywings van geboue in die Britse hoofstad het van die boek 'n standaardwerk oor Londense argitektuur gemaak. Net so baanbrekend was die werk se handige sakformaat.

Voortgesette hersiening van die materiaal en die Britse hoofstad se onstuimige groei het die aantal boekdele oor Londen intussen tot ses laat groei. Ondanks Pevsner se reputasie as nugtere akademikus is sy werke vol van lewendige beskrywings soos "the South Bank is brutalism at its most brutal". Hierdie besondere skryfstyl het die pad gebaan vir een van sy mees uitgesproke medeskrywers, Ian Nairn, wie se gids oor Londen ("Nairn's London", 1968) intussen kultstatus geniet.


</doc>
<doc id="110470" url="https://af.wikipedia.org/wiki?curid=110470" title="244 v.C.">
244 v.C.



</doc>
<doc id="110471" url="https://af.wikipedia.org/wiki?curid=110471" title="169 v.C.">
169 v.C.



</doc>
<doc id="110472" url="https://af.wikipedia.org/wiki?curid=110472" title="327 v.C.">
327 v.C.



</doc>
<doc id="110473" url="https://af.wikipedia.org/wiki?curid=110473" title="203 v.C.">
203 v.C.



</doc>
<doc id="110476" url="https://af.wikipedia.org/wiki?curid=110476" title="Francis Edward Masey">
Francis Edward Masey

Francis Edward Masey (Londen, Groot-Brittanje, 8 November 1861 – Salisbury, Rhodesië, 3 September 1912) was ’n Suid-Afrikaanse en Rhodesiese argitek van Britse herkoms. 

Doreen E. Greig beskryf Masey in haar biografie van sir Herbert Baker, "Herbert Baker in South Africa", as ’n “uitstekende argitek uit eie reg”, maar sy vermoëns is oorskadu deur Baker, saam met wie hy gewerk het van 1896 tot 1910. Frank Kendall, wat saam met Masey gewerk het by die firma H. Baker & Masey in Kaapstad, het hom beskryf as “’n baie merkwaardige mens, in sommige opsigte nogal ’n genie . . . het hom gou bewys as ’n hoogs bekwame organiseerder met ontsaglike dryfkrag, ’n kunstenaar tot in sy vingerpunte met al die voor- en nadele van ’n skeppende verstand”. Masey se styl was in Suid-Afrika grotendeels onderwerpe aan dié van die kantoor van Baker & Masey; tog was daar ook sekere opmerklik verskille in Masey se ontwerpbenadering, iets wat Baker self erken het, volgens Doreen E. Greig, byvoorbeeld toe hy op ’n keer hoor ’n skoolgebou kom uit sy kantoor en sê: “Dit lyk nogal Masey-agtig”. Veral in Rhodesië, waar hy vryer van Baker se invloed was, kon hy sy eie styl, hoewel steeds tipies koloniaal-klassiek, beter ontwikkel en dis dan ook hier dat hy 'n belangrike nalatenskap geskep het. 

Masey was die derde seun van Philip Edward Masey, 'n Londense argitek. Hy ontvang sy aanvanklike opleiding as argitek by sy vader en aanvaar in 1878 diens in die kantoor van Alfred Waterhouse, by wie hy tot 1886 werk. In 1887 skryf hy hom in as student by die Royal Academy Schools en in dieselfde jaar verwerf hy die Soane-gedenkpenning vir sy ontwerp van 'n stadspolisiehof en -polisiekantoor. Die prysgeld stel hom in staat om 'n jaar lank in Engeland, Frankryk en Italië rond te reis. In 1888 verower hy die Tite Prize-kompetisie en die Selner-penning vir ontwerp word aan hom toegeken, waarna hy weer (1889–'90) 'n reis deur Italië en Frankryk onderneem. Volgens 'n ander bron het die Owen Jones-studentemedalje sy Europese reise moontlik gemaak. Hy het twee sketse uit Italië voorgelê, wat gepubliseer is in "The Building News" van 19 April 1889. Hy was dus voor sy latere vennoot sir Herbert Baker vertroud met die kontinentale en klassieke argitektuur. Dit kon 'n uitwerking op hul praktyk gehad het. Masey was later 'n welsprekende lektor in Kaapstad oor uiteenlopende onderwerpe, onder meer Italiaanse argitektuur.

In 1896, toe hy 35 jaar oud was, kom hy na Suid-Afrika en sluit hom vir 'n driejaarkontrak aan by die departement van openbare werke in Kaapstad, maar bedank in 1899 ten einde 'n vennootskap met sir Herbert Baker aan te gaan. Met F.K. Kendall (vanaf 1897) as junior vennoot stig hulle die firma H. Baker & Masey met hul kantoor in die Rhodesgebou, St. Georgestraat, Kaapstad. Volgens oorlewering het Masey ná sy aankoms in die Kaap gehoor van 'n Engelse argitek, ene Baker, wat siek in die hospitaal was. Hy het hom gaan besoek en aangebied om om te sien na sy kantoor, wat blykbaar toe amper geen werk gehad het nie. Kort daarna het Masey sy kontrak met openbare werke beëindig en by Baker aangesluit in sy kantoor in die Grotto. Een van hul eerste groot opdragte was die restourasie van Groote Schuur vir Cecil John Rhodes. Frank Kendall sou later vertel een van die eerste groot opdragte waaraan hy vele nagte lank saam met Masey en Baker gewerk het, was die wedstrydtekeninge vir die City Club in die Moederstad (1897), wat die firma gewen het. Masey en Baker het in 1899 ’n vennootskapsooreenkoms opgestel. 

'n Groot getal geboue word deur hierdie firma, met takkantore in Transvaal en die Oranje-Vrystaat, ontwerp. Masey was hoofsaaklik in beheer van die Kaapse projekte terwyl Baker in 1902, ná die Tweede Anglo-Boereoorlog (1899–1902), na Johannesburg verhuis het. Masey is in beheer van die Kaapse kantoor gelaat met Kendall as junior vennoot. Die Bloemfonteinse kantoor is behartig deur Masey se halfbroer, Frederick William Masey, wat hy saamgebring het na Suid-Afrika en wat hom by die firma aangesluit het, maar later 'n eie praktyk op Bloemfontein geopen het. 

Onder die belangrikste geboue in Kaapstad wat Baker en Masey ontwerp het, is die nuwe St. George-katedraal, die Rhodes-gedenkteken, die City Club, die Marksgebou, die kerke van St. Barnabas, St. Michael en St. Philip, en die geboue van die Diocesan-kollege en die Suid-Afrikaanse Kollege. Ander geboue is die Dale-kollege op King William's Town, die gedenkteken van die beleg van Kimberley, asook talle huise vir vooraanstaande inwoners, insluitende dié van C.J. Rhodes, Abe Bailey, Sammy Marks en Carl Jeppe. Baker en Masey het gereeld met mekaar gekorrespondeer oor probleme in verband met hul geboue. Hierdie briewe toon Masey se beleefde maar openhartige en ferme standpunt in gevalle waar hy van sy senior vennoot verskil het. 

Die Katedraal van Sint Johannes in Maseru (1905) word aan Masey toegeskryf. Hy het al die oorspronklike planne vir die National Mutual op Kerkplein in die Kaap asook die Rhodesgebou geteken, maar Baker het die aansigte van albei geboue oorgeneem en dit glo baie verbeter. "Rust en Vrede", sir Abe Bailey se woning op Muizenberg, word in die Maart 1905-uitgawe van "The South African Architect and Builder" “’n baie interessante voorbeeld van Masey se werk” genoem. In hul doodsberig in die Riba Journal van 19 Oktober 1912 het Baker en Kendall erkenning aan Masey gegee vir die ontwerp van die Shangani-gedenkteken (1898).

In 1901 is Masey verkies tot fellow van die Koninklike Instituut van Britse Argitekte (Royal Institute of British Architects, Riba) en vier jaar later bring hy weer besoek aan Europa en reis na Italië en na Bordeaux en Normandië, sy geliefkoosde streke in Frankryk, nadat hy die Kaap in 1904 om gesondheidsredes verlaat en Kendall in beheer van die kantoor gelaat het. Hy het in 1906 teruggekeer na Kaapstad.

Masey was iemand met baie talente en 'n wye belangstelling. Hy het artikels geskryf en lesings gehou, onder meer oor die bewaring van historiese geboue soos Groot Constantia, die ondersoek van outydse bouvalle soos dié van Zimbabwe en die probleme van die stadslewe. Hy was die stigter van die Suid-Afrikaanse Nasionale Vereniging (South African National Society) wat hom beywer vir die bewaring van voorwerpe van historiese belang en was saam met Herbert Baker verantwoordelik vir die stigting van die Suid-Afrikaanse Vereniging van Argitekte (Kaapkolonie) waarin hy in 1901 as eresekretaris gedien het en waarvan hy die grondwet help opstel het. Hy was stigterslid van die Kaapse Provinsiale Instituut van Argitekte (Cape Provincial Institute of Architects), waarvan hy in 1907 as voorsitter opgetree het. 

Masey het die eerste volledige verslag oor die Kaapse argitektuur geskryf. Dis in 1909–'10 in "The State" gepubliseer, geïllustreer met sy eie tekeninge en foto's deur Arthur Elliott. Nog artikels van hom verskyn in "The South African Architect and Builder" (1904), "The Cape Illustrated Magazine" (1906) en in "The Proceedings of the Rhodesia Scientific Association" (dl. 11, 1911). Toe 'n aandkursus in argitektuur in 1906 aan die Suid-Afrikaanse Kollege ingestel, tree hy as deeltydse lektor op. Een van sy studente was Joseph Solomon, wat 1903 in die kantoor van Baker & Masey in Kaapstad in diens geneem en in 1904 assistent daarin geword het. In 1906 het hy ’n prys aangebied vir die beste essay oor ’n argitektuurverwante onderwerp, wat Solomon gewen het. Masey het die Kollege se raad genader met die voorstel om ’n kunsskool in die Kaap op terig, waarna hy gevra is om ’n skema vir die oprigting daarvan voor te lê.

In 1903 was hy een van die eerste mense in Suid-Afrika wat 'n pleidooi gelewer het vir omvattende wetgewing met betrekking tot stadsbeplanning. Hy het nie net kritiek gelewer op die maatskaplike onbetrokkenheid van munisipaliteite nie, maar ook voorstelle gedoen vir die reëling van de algemene voorkoms van die stadsgebied (tot boomplantings toe) en die skeiding van blanke en "nieblanke" woongebiede. Hy het geglo daar moenie toegelaat word dat privaat belange 'n stad permanent ontsier nie. Talle skrywers, onder wie Arthur Reid en Herbert Baker, in argitektuurtydskrifte het sy "City Beautiful"-konsep ná Uniewording verder gevoer.

Masey het in 1909 na Rhodesië gegaan (blykbaar om te ontsnap aan Baker se oorheersing), waar hy 'n eie praktyk in Salisbury open. Sy vennootskap met Baker en Kendall is op 6 Mei 1910 ontbind. Blykbaar het Masey en Baker voor eersgenoemde se vertrek ooreengekom dat Baker hom vrye teuels in Rhodesië sou gee. Dié ooreenkoms het Baker net ’n jaar later verbreek toe Masey se opdrag om ’n Anglikaanse katedraal te ontwerp aan Baker gegee is. Dit was die einde van 'n werkverhouding wat reeds onder groot druk verkeer het. Baker het in 1911 aan Masey geskryf: “Ek het jou ’n vrye hand in Rhodesië gegee en met jou vermoë behoort jy skoonskip daar te gemaak het.” In Augustus 1912 het Masey ’n regsaak teen die katedraal se boukommissie begin, maar hy het in die ouderdom van 51 weens longontsteking gesterf voor hy dit verder kon voer. Hier was hy onder meer verantwoordelik vir die oprigting van die geboue van die Salisbury-klub, die Raad van Eksekuteurs, die nuwe St. John-kerk in Bulawayo en die Bulawayo-museum. Op versoek van die Rhodesiese regering het hy die Zimbabwe-bouvalle in September 1909 besoek en op 30 Januarie 1911 'n referaat oor sy bevindings voor die Rhodesiese Wetenskaplike Vereniging in Bulawayo gelewer. 

Sy beskrywing van Cecil John Rhodes se begrafnis in Rhodesië ("Cecil John Rhodes: A Chronicle of the Funeral Ceremonies from Muizenberg to the Matopos, March - April, 1902") is oorspronklik vir privaat sirkulasie gedruk, maar in 1972 in beperkte oplaag herdruk. Daar word beweer dat hy Rhodes se dodemasker, wat in die Bulawayo-museum berus, gemaak het. 

Masey het in Salisbury aan longontsteking gesterf. 'n Groot aantal mense, verteenwoordigend van die hele gemeenskap, het sy begrafnisdiens in die katedrale kerk bygewoon.

Masey het dikwels naweke saam met Rudyard Kipling en C.J. Rhodes op die landgoed Groote Schuur deurgebring of by Rhodes se huisie op Muizenberg. Hy het ook Kaaps-Hollandse en ander antieke meubels vir Rhodes versamel, terwyl sy eie huis naby die Diocesan-kollege op Rondebosch na 'n museum gelyk het. Hy was 'n talentvolle kunstenaar, soos blyk uit die waterverftekeninge en sketse wat hy van sy verskillende reise saambring, waarvan enkeles in die argitektuurbiblioteek van die Universiteit van Kaapstad berus. Hy was ook baie musikaal en 'n goeie klavier- en orrelspeler. 

In die "Suid-Afrikaanse Biografiese Woordeboek" beskryf W. Wendland hom as "puntenerig en onbuigsaam". Hy was met Menne Hellet getroud, maar hul kinderlose huwelik is op 13 Mei 1910 ontbind. Ook sy seksuele oriëntasie is blykbaar niks bekend nie, maar oor dié van sy hegte vriende Rhodes en Kipling wel. Sover bekend het Rhodes nooit ’n verhouding met ’n lid van die teenoorgestelde geslag gehad nie, nie eens platonies nie. Klaarblyklik was hy homoseksueel, hoewel hy dit in die openbaar moes geheim hou omdat homoseksualiteit destyds onwettig was en as "’n onnoembare abominasie" beskou is. Volgens oorlewering het Rhodes ’n voorliefde gehad vir aantreklike jong mans, maar die ouderdomsverskil tussen hom en Masey was net agt jaar. Ook oor Kipling se beweerde (hoewel onderdrukte) homoseksualiteit is al baie gegis.




</doc>
<doc id="110478" url="https://af.wikipedia.org/wiki?curid=110478" title="Albert Blake">
Albert Blake

Albert Blake is ’n Suid-Afrikaanse skrywer en 'n prokureur van Roodepoort.

Hy behaal twee meestersgrade in geskiedenis met lof aan die Randse Afrikaanse Universiteit.

Boereverraaier is 'n  boek oor teregstellings tydens die Anglo-Boereoorlog en is so gewild dat hoofstukke 7 en 8 aanleiding gee tot die rolprent "Verraaiers". In hierdie boek val die kollig op hensoppers en joiners en die skrywer bespreek die ware verhale van etlike persone wat in hierdie kategorieë geval het. Baie van hulle is tereggestel. Boerekryger is die teenpool hiervan en bespreek dié Boere wat tot met die vredesluiting in die veld gebly het, die sogenaamde bittereinders. Hiervoor gebruik die skrywer die lotgevalle van Henning Viljoen as basis, na aanleiding van Viljoen se Oorlogsdagboek, aangevul deur sy broer en ander se dagboeke en briewe. Op 6 Maart 1902, slegs twee maande voor die einde van die oorlog, is Viljoen deur 'n  bom onthoof. "Boerekryger" is in 2013 op die kortlys vir die toekenning van die Suid-Afrikaanse literêre toekenning vir kreatiewe nie-fiksie en verower in 2014 die Akademie se Louis Hiemstra-prys vir nie-fiksie. 

Moord en roof is die ware verhaal van speurder Charles Miller se lewe as lid van die Wes-Randse moord-en-roof eenheid en beskryf hoe hy tydens die apartheidsjare verskeie opspraakwekkende misdade danksy deeglike speurwerk en 'n  uitstekende netwerk opgelos het. In die uitvoering van sy pligte is hy genoodsaak om soveel misdadigers dood te skiet dat hy later telling verloor het. Hierdie werk eis dan 'n  hoë tol van sy psige. Die feite is deeglik nagevors en word on emosioneel aangebied. Dit beskryf suksesse sowel as mislukkings en die bydraes van alle rasse. 

Ontsnap! Boerekrygsgevangenes se strewe na vryheid vertel die verhaal van suksesvolle en onsuksesvolle ontsnappings van Boere tydens die Anglo-Boereoorlog. Verhale sluit in krygsgevangenes wat van treine en skepe afgespring het, diegene wat tonnels probeer grawe het en selfs die wat na die vredesluiting uit aanhouding probeer wegkom het. Bekende verhale soos die vyf swemmers wat van 'n  skip in Colombo ontsnap het en deur Rusland en Europa hul weg terug na die Boeremagte gevind het, word vertel, maar vele van die verhale is onbekend. Die boek fokus egter nie uitsluitend op die ontsnap pogings nie, maar gee ook diepte-agtergrond soos die gemoedstoestand van die krygsgevangenes en hulle onsekerheid oor wat met hulle sou gebeur, die omstandighede waarin hulle aangehou is en hulle kommer oor hulle familielede.

Broedertwis Bittereinder en Joiner: Christiaan en Piet de Wet was op die kortlys van die Rapport/Kyknet Boekprys asook die ATKV Woordveertjie Boekprys vir nie-fiksie.

2010 - Boereverraaier: Teregstellings tydens die Anglo-Boereoorlog

2012 - Boerekryger: 'n Seun se hoogste offer

2013 – Moord en roof: In die kop van 'n baasspeurder

2015 - Ontsnap! Boerekrygsgevangenes se strewe na vryheid

2016 - Broedertwis Bittereinder en Joiner: Christiaan en Piet de Wet

2018 - Wit terroriste: Afrikaner-saboteurs in die Ossewabrandwag

2019 - Robey Leibbrandt: 'n Lewe van fanatisme



</doc>
<doc id="110481" url="https://af.wikipedia.org/wiki?curid=110481" title="Arnold Blumer">
Arnold Blumer

Arnold Blumer, ’n Suid-Afrikaanse skrywer, is op 2 Desember 1945 gebore as die oudste van sewe kinders in 'n Duitse interneringskamp in die destydse Rhodesië (tans Zimbabwe) gebore.

Sy pa is Wilhelm Blumer, 'n Estlander wat as Lutherse sendeling in Duits-Oos-Afrika (tans Tanzanië), diens gedoen het. Sy ma is Elizabeth, 'n Duitse vrou wat sy pa in Tanzanië ontmoet, waar hulle getroud is. Met die uitbreek van die Tweede Wêreldoorlog word hulle in Rhodesië geïnterneer. In 1950 word sy pa Lutherse predikant op Philippi op die Kaapse Vlakte, waar Arnold Afrikaans aanleer. In 1961 keer die gesin terug na Duitsland, maar Arnold keer ná sy hoërskoolopleiding na Suid-Afrika terug. Die vernaamste rede vir sy terugkeer is om diensplig in die Duitse Weermag te ontduik en hy kry dus 'n permit vir buitelandse studie. Hy studeer Duits en Drama aan die Universiteit van Kaapstad by onder andere Robert Möhr. By hierdie universiteit verwerf hy 'n M.A.-graad en 'n D.Phil.-graad.

Hy word 'n dosent in Duits aan die Universiteit van Stellenbosch en word later bevorder tot senior lektor. In 1983 is hy die regisseur van Etienne van Heerden se eerste kabaret, “"Onder ekstreme provokasie"”, waarin hy self 'n kameerol speel. Sy belangrikste bydrae tot die kabaret is egter sy vertalings van Duitse dramas, dialoë, monoloë en liedtekste van onder andere Berthold Brecht, Botho Strauss en Heiner Müller in Afrikaans. Hy skryf ook talle artikels oor die Duitse en Afrikaanse teater wat in tydskrifte en ander publikasies gepubliseer word. Vir die "South African Theatre Journal" dien hy op die adviserende raad. Van tyd tot tyd skryf hy resensies vir "Die Burger" en hy dien ook as beoordelaar vir die Fleur du Cap-toekennings. Op 4 Julie 2004 is hy onverwags oorlede.

Hy stel die bundel van vertalings van Brecht se liedtekste saam onder die titel “Brecht sing Afrikaans”, waarin meestal sy eie vertalings maar ook enkele vertalings van ander (insluitende Hennie Aucamp, Johann van Heerden, Barend J. Toerien en Fred Steyn) opgeneem word. Günter Grass se roman “Kreeftegang” vertaal hy ook in Afrikaans. Sy vertaling van Franz Kafka se “"A report to an Academy"” word onder andere in 2013 as “"Na-aap"” by Aardklop opgevoer. Hy vertaal ook Breyten Breytenbach se “"Seisoen in die paradys"” en A.H.M. Scholtz se “"Vatmaar"” en “"Langsaan die vuur"” in Duits, waarna dit in Duitsland uitgegee word.

1989 - Brecht sing Afrikaans (samesteller)

Vertaling

2003 - Kreeftegang – Günter Grass


</doc>
<doc id="110483" url="https://af.wikipedia.org/wiki?curid=110483" title="Anchien Troskie">
Anchien Troskie

Anchien Troskie, ’n Suid-Afrikaanse skrywer, is op 11 Julie 1968 in Virginia in die Vrystaat gebore. Sy skryf onder die skuilnaam Elbie Lötter "Dis ek, Anna", ’n roman gebaseer op die ware verhaal van haar traumatiese kindertyd weens seksuele molestering deur haar stiefpa.

Na haar ouers se egskeiding verhuis sy saam met haar ma na Bloemfontein, waar sy haar laerskoolloopbaan voltooi. Haar ma trou weer en sy het ’n halfsuster uit hierdie huwelik. In 1986 matrikuleer sy aan die Hoërskool Edenburg. Ná matriek skryf sy in by die Universiteit van die Oranje-Vrystaat vir ’n B.A.-graad in Kommunikasiekunde, maar staak haar studies in haar tweede jaar omdat sy eerder met haar skoolliefde wou trou. Sy en haar man Lafras is op 25 Desember 1989 getroud en het twee kinders, ’n seun, Chris, en ’n dogter, Joyce. Hulle woon naby Oesterbaai in die Oos-Kaap op die melkplaas Milagro, waar Lafras die plaasbestuurder is.

Sy skryf onder die skuilnaam Elbie Lötter"Dis ek, Anna", ’n roman gebaseer op die ware verhaal van haar traumatiese kindertyd weens seksuele molestering deur haar stiefpa. Haar eie pa pleeg self moord na haar ouers se egskeiding en haar ma trou daarna weer met ’n man wat ouderling in die kerk is. Haar ma weier om te glo dat haar man haar dogter vanaf haar twaalfde jaar molesteer. Anna se hele lewe word hierdeur getraumatiseer. Die boek eindig waar sy haar stiefpa doodskiet nadat sy vir dertig jaar as slaaf van haar verkragter en daarna haar gedagtes en herinneringe geleef het. Dan eis sy weer haar eie identiteit op met die slotwoorde, “Ek is Anna”. "Dis ek, Anna" verower in 2005 die Nielsen Book Data Booksellers Choice-prys as die boek wat boekhandelaars die meeste geniet het om te lees en te verkoop en kom in dieselfde jaar ook in aanmerking vir die debuut prys van die Universiteit van Johannesburg. Die boek word in Engels vertaal en vir die verhoog verwerk, waarna dit onder andere by die Klein Karoo Nasionale Kunstefees op Oudtshoorn en die "Volksblad"-Kunstefees in Bloemfontein opgevoer word.

In "Die staat teen Anna Bruwer" neem sy (onder haar eie naam) die fiktiewe storie van Anna verder. Anna word aangekla van die moord op haar stiefpa en hierdie hofsaak word die spil waarom die roman draai. Die emosionele en sielkundige letsels wat die kindermolestering by haar gelos het, word oopgebreek sodat sy daarvan verlos kan word. Ook die tema van wraak teenoor vergifnis kom ter sprake, aangesien sy weier om te erken dat dit verkeerd was om haar stiefpa dood te maak. In aansluiting by haar verhaal word die ondersoekbeampte, Windhond Weber, se geskiedenis ook betrek. Hierdie twee boeke word in 2015 in een band uitgegee onder die titel "Dis ek, Anna: die volle veraal" en ook deur Tertius Kapp in een draaiboek verwerk vir die maak van die rolprent "Dis ek, Anna". Die rolprent, onder regie van Sara Blecher, verower in 2015 drie toekennings by Kyk Net se Silwerskerm fees, as beste vollengte rolprent, beste regisseur en beste akteur. ’n Ouderdomsbeperking van agtien jaar word aanvanklik weens die sensitiewe tema aan die rolprent opgelê, waarna die verspreiders appelleer. Die rolprent word ook op verskeie internasionale rolprentfeeste vertoon, onder andere in Edinburg in Skotland, Londen, Amsterdam en Palm Springs in die Verenigde State. In 2016 word die rolprent bekroon met ses Safta-toekennings, onder andere vir beste vollengte rolprent, die eerste keer wat ’n Afrikaanse rolprent hierdie prestasie behaal.

"Noot is 'n lang, lang tyd" is ’n meer konvensionele roman wat handel oor drie vriendinne van die plattelandse dorpie Sandfontein wat hulle mans en kinders agterlaat en saam met vakansie gaan. Karien wou skrywer word, maar die tandarts Dawid het haar voete onder haar uitgeslaan. Nou is sy getroud met kinders en haar man verneuk haar met die ander vrouens in Sandfontein, sodat sy roekeloos op soek is na bietjie opwinding van haar eie. Amelia is getroud met die impotente Gert, wat nogtans materieel goed vir haar sorg. Sy wil as huishoudkunde onderwyseres by die skool werk, maar Gert staan dit teen op grond van die tradisionele beskouing van die vrou se plek wat in die huis is. Daleen is enkellopend en ’n dokter en betrokke in ’n verhouding, maar verberg haar geheim vir ander. Op Jeffreysbaai is hulle gedurig in mekaar se geselskap, hulle drink baie en gou begin die ontboeseminge oor hulle probleme en geheime, wat eindelik lei tot ’n ommekeer in elkeen se lewens. Die jare lange standvastige vriendskap verander gou in ’n stormagtige moeras. Karien kom vroeër terug huis toe, ná sy ontdek Amelia het haar man verlei. Daleen erken dat sy eintlik gay is en te bang was om haar twee boesemvriendinne met die waarheid te vertrou. Amelia is verlig dat sy eindelik die waarheid oor haar egbreuk vertel het, maar diep hartseer oor die verbrokkeling van ’n kosbare vriendskap.

In "Die besoeker" is Emmie Engelbrecht die jong sekretaresse by ’n prominente privaat skool. Om haar skulde te betaal raak sy betrokke by dwelmhandel en belowe haarself dat sy dit sal laat los sodra sy nie meer skuld het nie. Die dwelmhandelaars is egter onwillig om haar te laat gaan, want sy is die sleutel tot ’n winsgewende mark onder die verveelde ryk jong kinders. Sy vlug en beland in ’n afgeleë huisie in die berge, waar haar beskermengel Migael haar inwag en deur sy bemiddeling word sy ’n tweede kans gegun.

"Vermis op Allesverloren" begin wanneer een van die dorp se bekendste en berugste inwoners, Erta van Tonder, vermis word. Erta is weens haar afkoms en vermoëns deur die gemeenskap as ’n heks gebrandmerk. Haar susterskind, Melinda, is bekommerd en huur die private speurder Barrie Barnard om na haar tante te soek. Hy is ’n middeljarige afgetrede polisieman wat met depressie sukkel, want dit gaan nie so goed met sy onderneming nie en hy en sy vrou is besig om uitmekaar te dryf. Die verhaal word deur twee vertellers, Erta en Barrie, vertel. Erta vertel haar lewensverhaal met terugflitse en lewer kommentaar op die soektog terwyl Barrie vertel hoe die ondersoek verloop en wat hy alles uitvind. In die proses word die sondes van die dorp se mense ontmasker. Melinda vertel vir Barrie die sleutelfigure in die dorp verteenwoordig die sewe doodsondes, en dit impliseer dus ook dat almal “skuldig” is en dat die dorp ’n kosmos is wat die breër samelewing verteenwoordig. Erta is die een wat onreg verduur en gely het en dan terugkeer na ’n dorp waar alles verlore is, om te kom heel, tot verantwoording te roep en die huigelaars te ontmasker deur hul stories te vertel.

Werke uit haar pen sluit in:



</doc>
<doc id="110484" url="https://af.wikipedia.org/wiki?curid=110484" title="Ettie Bierman">
Ettie Bierman

Henrietta (Ettie) Bierman, ’n Suid-Afrikaanse skrywer, is op 22 Januarie 1941 in Johannesburg gebore. Verskeie van haar boeke verskyn aanvanklik as vervolgverhale in tydskrifte en sy skryf benewens talle ontspanningsverhale ook jeugverhale en kortverhale, terwyl sy ook 'n aantal werke in Afrikaans vertaal.

Haar skoolopleiding kry sy aan Malvern Laerskool en sy matrikuleer dan aan Kensington Hoërskool in Johannesburg. Sy studeer vir drie jaar verder in Spraak en Drama aan die Pretoria Onderwyskollege. Hierna hou sy vir twee jaar skool en word dan vir vyf jaar lank 'n internasionale lugwaardin by die Suid-Afrikaanse Lugdiens. In hierdie tyd deurreis sy Europa, Australië, Amerika, Kanada en die Ooste en raak veral verlief op Lissabon en sy mense. Op een van die vlugte tussen Londen en Las Palmas reis Jannie Wiehman as passasier en hulle trou 'n paar maande later in 1968. Na die huwelik vestig die egpaar hulle in Bloemfontein, waar sy onderwys gee by 'n klooster-kleuterskool. Die hoof stel voor dat sy konserte opvoer met die klein kinders, maar daar was nie tekste beskikbaar nie, wat haar daartoe dwing om self te skryf om die leemtes aan te vul. Haar man is in 1971 tragies oorlede aan 'n hartaanval terwyl sy met die laaste hoofstuk van haar eerste roman besig was. Sy keer terug na Johannesburg en word Engels onderwyseres in Edenvale. In 1974 bedank sy uit die onderwys om haar voltyds op haar skryfwerk toe te spits. Deur die indien van verskeie manuskripte ontmoet sy die skrywer en uitgewer Chris Pelser en hulle is vanaf 1976 vir 'n ruk getroud. Hulle vestig hulle in Halfweghuis tussen Pretoria en Johannesburg. Na hulle egskeiding trou sy met Roelf van Rensburg, self 'n bekende skrywer. Na aftrede gaan bly hulle eers in Chrissiesmeer in Mpumalanga en vanaf 2003 in Ramsgate aan die Natalse Suidkus.

Verskeie van haar boeke verskyn aanvanklik as vervolgverhale in tydskrifte en sy skryf benewens talle ontspanningsverhale ook jeugverhale en kortverhale, terwyl sy ook 'n aantal werke in Afrikaans vertaal. Sy skryf ook 'n tuinbou-handleiding. Aanvanklik skryf sy die versamel bundels met toneelstukkies en monoloë vir die jeug, "Monoloë, samesprake en toneelstukkies" en "Uit die banke op die planke", met onder andere “"Die Swartkatbende vang 'n skelm"” wat hierna in opvoerings gewild word. Hierna skryf sy verskeie ander werke vir die jeug. Baie gewild is die "Bienkie" reeks, waar Bienkie 'n hoërskooldogter is. Sy en haar ouer suster bly by hulle prokureur-pa nadat haar ma oorlede is. Die intriges is gemik op die beleweniswêreld van die jong vroulike teiken leser. Die res van haar jeugverhale is almal ontspanningsverhale. "Elke hond kry sy dag" handel oor die hoofkarakter se verhouding met sy meisie en sy hond. "Leeu, leeu hoe laat is dit?" is die verhaal van 'n seun wat deur die dwerg mense in die sirkus aangeneem word. Wanneer die sirkus leeu se dae getel word, vlug hy met hom om sy lewe te red. "Tien en elf" is twee honde se groot avontuur wanneer hulle 'n gat in die heining ontdek en "Eenspoor" vertel van die kapokhaantjie en die botsing tussen die hoender gesin en die mense van die werf. "Die nege lewens van Valie van Biljon" is die vaalboskat Valie se vele beproewinge, waarna hy darem nog lewend terugkeer na die plaas waar sy nooi, die dertienjarige Mia, is. "Sommer net Sam" is 'n liefdesverhaal met identiteit verwarring as tema. Tientalle ander verhale in dieselfde trant word vir die jeug geskryf.

Haar eerste roman vir volwassenes, "Waardin in die wolke", verskyn in 1973. Sy beskryf hierdie roman self as “'n eiesoortige outobiografie”. Hierna lewer sy talle ander liefdesromans. "Daar kom 'n tyd" (1975) is Marinda se verhaal. Wanneer haar man in 'n motorongeluk sterf, vra sy hulp by haar oorlede man se broer, Hugo, maar hy glo sy is 'n blote fortuinsoeker. "Blomme uit Berlyn" (1976) is 'n spioenasieverhaal, waarin Debbie Heyns 'n kommunistiese agent op haar verlief moet maak. Hierdie opdrag verander die gang van haar lewe totaal. "Man in die donker" (1976) is 'n speurverhaal. In "Met vlieënde vaandels" (1977) word die toerleier Irene Kruger se voet onder haar uitgeslaan deur die Casanova Kas. "En gister gaan verby" (1978) se hoofkarakter is die lugwaardin Jenny Bruwer. Sy smaak ware liefde maar verloor dit wanneer eerste offisier Franz se vliegtuig naby Australië val. Dit dwing haar om bitter keuses te maak. Hennie Vermaak is in "Die snip van Sesdorings" (1978) die uiters onvroulike naam van 'n rooikopmeisie. Haar aankoms maak opslae, want sy moet besit neem van haar erfenis, maar eers is daar ou vetes wat besleg moet word. "Die Bekvelder" (1981) beskryf Anne-Marie van Zyl se lewe na die dood van haar ma. Sy aanvaar teensinnig haar stiefoom, Wynand Visser, se aanbod om op sy spogplaas te gaan bly. Wanneer sy daar kom is Wynand egter skoonveld en Nicolaas, die eintlike eienaar van die plaas, is glad nie gelukkig met die stand van sake nie. In "Liefde en koue vrees" (1982) vind lugwaardin Anneke dat selfs 'n bottel parfuum onheil kan bring, soos dit vir haar in Lissabon doen. Die aantreklike kaptein Paul Roux kom tot haar redding. Rothea Beukes is in "Bitter bloeisels" (1984) gewikkel in 'n stryd teen die groot Duitser Dieter Richter om die voogdyskap van die jong Albie Richter. Albie se ouers het in 'n botsing gesterf. Dinge raak gekompliseerd wanneer daar ewe skielik aanslae op Albie se lewe is. "Rabbedoe en Rissiepit" (1987) se titel verwys na die voornemende werktuigkundige Nell. Sy vind dat daar talle struikelblokke is wat oorkom moet word voordat sy liefde kan vind in die arms van die ryk, selfversekerde Dewald. Een van die struikelblokke is die sjarmante Badie, want Nell weier om die lasterlike dinge wat oor hom kwytgeraak word, te glo. "Volmaan op Mopanie" (1989) speel op die wildplaas Mopanie af, waar Katie Lategan se pa 'n wildbewaarder is. Katie was nog altyd haar eie baas, maar wanneer haar pa onverwags Kaap toe moet gaan, kom Steyn van Zyl haar oppas. Toestande is plofbaar so na aan die Mosambiek grens en, tot Katie se ontsteltenis, hou Steyn haar kom en gaan met 'n valkoog dop. "Kaptein Casanova" (1990) is 'n verhaal wat in die lugvaart wese afspeel. Kaptein de Villiers van Jakaranda-lugdiens het 'n oog vir 'n mooi nooi en dit maak die lewe van sy verloofde, die hoof waardin Janine, baie moeilik. Al die passasiers op vlug 013 se lewens word onherroeplik verander wanneer dit blyk dat 'n teddiebeer op 'n ou oom se skoot veel meer as net 'n speelding is. In "Dokter Linda" (1992) hoor dokter Linda Behrens op Donkerhoek dat haar vennoot vir die volgende ses maande die soort man is wat elke vrou graag voor die kansel wil hê. Net jammer Marius wil niks van Linda weet nie. In "Die hart se tweede lente" (1996) kry Kara Verster met vele dinge te doen tydens haar eerste oorsese vlug as lugwaardin: onder meer 'n gekletterde seekat, 'n towenaar, twee Duitsers in 'n koma, 'n lang, groen, haarlose hond en 'n twyfelagtige waarsegster.

Addy Lategan moet in " 'n Rooikop en twee ridders" (2006) kies tussen die professor in biochemie, dokter Marius Theron, en die rugbyspeler tipe Roux van Zyl. In "Vlinder teen die ruit" (2007) neem Surita Kellerman haar voor om alle mans uit haar lewe en uit haar hart te verban. Haar gevoelens is egter nie te vertrou nie en sy raak, tot haar ontsteltenis, verlief op haar swaer Hendro, 'n beeldhoueren vrye gees. Gelukkig is Hendro se hoof by Suidkus-radio, Douw van der Linde, byderhand om Hendro te ondersteun na die groot tragedie wat sy lewe skielik oorval het en te sorg dat hy opnuut sy lewe in 'n vaste baan kry. Douw is dalk eerder die mens wat ook Surita se lewe in 'n nuwe rigting gaan dwing. Dan is daar ook die dierbare klein Jorie, vol onskuld en onbewus van die onderstrominge in die lewens van die mense om haar. "Die paradysman" (2009) is Tinka van der Bijl se storie. Sy het drie jaar gelede met sterre in haar oë na Parys vertrek. Nou is sy terug in Pretoria, ontnugter, sonder blyplek en met slegs die droom van haar eie boekwinkel om haar aan die gang te hou. Boonop het sy, net voor sy weg is, die held van haar drome – haar paradys man – se hart gebreek. In "Bruid uit die koue" (2010) is Clio Gericke vir Jurg verbode, want sy was sy ouboet Arnold se nooi. Dit was elf jaar gelede. Nou het Clio teruggekom uit Kanada om by Arnold te kuier en hulle jeugliefde te verseël. Die noodlot gryp egter in toe Arnold van sy perd afval en in die hospitaal beland. "Anderkant die volmaan" is in 2011 op die kortlys vir die toekenning van die ATKV-prys vir romanses. Aralie se eksman Neil smeek haar in " 'n Reënboog vir Aralie" (2011) om in sy plek as veearts op 'n wildplaas in Namibië te gaan waarneem. Sy stem teësinnig in, omdat sy na haar egskeiding dringend geld nodig het. Op Belelapa is dinge egter beslis nie wat sy verwag het nie. Daar is geen fasiliteite nie aangesien alles nog in aanbou is. Die plek behoort boonop aan Franco Conradie, “olifant fluisteraar”, TV-man en bekende natuurkenner, wat glad nie seker is dat die tenger rooikop veearts die werk sal kan doen nie. Neil besluit dan dat hy Aralie ten alle koste wil terugwen en sy moet besluit of sy hom nog 'n kans sal gee of eerder sal vasbyt by Belelapa. " 'n Man vir môre" (2014) behandel Cecilia se lewe nadat sy haar verloofde saam met 'n ander lugwaardin in sy hotelkamer betrap. Sy bedank by Jakaranda-lugdiens en neem haar voor om nooit weer 'n man te vertrou nie. Sy kry 'n pos as skakelbeampte by die vyfsterhotel Mlala Lodge, waar Melt Meiring haar nuwe baas is. In "Om 'n reënboog te vang" (2014) is die jong onderwyseres Kylie 'n geskeide vrou en nou geswore mannehater. Haar nuwe buurman, die boukontrakteur Justin, is egter aantreklik, hulpvaardig en bedagsaam. Intussen probeer haar gewese man, Rynhard, met die hulp van haar ma haar oortuig dat sy kamstige affair nooit gebeur het nie. Dinge ruk hand-uit wanneer Justin se amper-eksvrou haar begin dreig.

Ettie Bierman publiseer ook 'n tuinboek, "Klop inflasie in jou agtertuin", en 'n aantal artikels vir tydskrifte.

1968

1971

1972

1973

1974

1975

1976

1977

1978

1979

1980

1981

1982

1983

1984

1985

1986

1987

1988

1989

1990

1991

1992

1993

1994

1995

1996

1998

2005

2006

2007

2008

2009

2010

2011

2012

2013

2014

2015
Boeke in die Bienkie-reeks:

1987

1988



</doc>
<doc id="110486" url="https://af.wikipedia.org/wiki?curid=110486" title="Toek Blignaut">
Toek Blignaut

Toek Blignault (*17 Mei 1922, Bloemfontein –† 5 Januarie 2007, Bloemfontein) was 'n Suid-Afrikaanse skrywer wat hoofsaaklik bekendheid verwerf het vir haar ontspanningslektuur. Sy het ook verskeie jeugverhale gepubliseer. Gedurende haar loopbaan verskyn daar byna 100 werke uit haar pen. Haar twee dogters is ook bekende skrywers, Lynette Scott en Leandré Hanekom.

Johanna Marthina Sophia Venter, is op 17 Mei 1922 in Bloemfontein gebore. As volwassene is sy besonder kort en sy word eindelik slegs vier voet ses duim lank. Sy bring haar eerste kinderjare op haar ouers se plaas, Noordhoek, naby Kafferrivier in die Vrystaat deur. Op die plaasskool by Kafferrivier begin sy met haar skoolopleiding. Tydens die depressie in die dertigerjare verloor haar pa die plaas en die gesin trek Lindley toe. Hier matrikuleer sy, waarna die gesin na Pretoria toe trek, waar sy begin werk by die Paleis van Justisie terwyl sy in die aande buitemuurs verder studeer in die lettere en wysbegeerte. Hier raak sy verloof aan Piet Blignaut, waarna 'n  ander Blignaut, Japie, deur 'n korrespondensieklub vir haar uit die destydse Noord-Rhodesië (tans Zambië) begin skryf.

Op 6 November 1944 trou sy in Pretoria met die 35-jarige Jacobus Nicolaas Francois (Jaap) Blignaut van die destydse Noord-Rhodesië maar oorspronklik van Marico. Twee dogters word uit die huwelik gebore, Leandré in 1948 en Lynette in 1950. Lynette skryf die boek "Bestemming gister" onder haar nooiensnaam en ander boeke onder die naam Lynette Scott. Leandré is getroud met Jacobus Johannes (Buks) Hanekom en woon op Bloemfontein. Sy is ook 'n  skryfster wat onder die naam Leandré Hanekom skryf.

Ná die huwelik woon Toek en haar man in Pretoria en verhuis daarna na Halfweghuis. Hier begin sy ernstig skryf terwyl sy kinders grootmaak. Sy maak haar debuut in 1957 met verhale vir tydskrifte en wen dan twee vervolgverhaal wedstryde van die destydse Afrikaanse Pers. Op grond hiervan word sy op die redaksie van "Rooi Rose" aangestel en skryf talle kortverhale, vervolgverhale en artikels, terwyl sy ook die hele land deurreis om stof in te samel vir die rubrieke wat sy behartig. Sy verlaat na twaalf jaar se diens die "Rooi Rose" om gesondheidsredes, maar herstel genoegsaam om 'n  pos by die Uitgewers J.P. van der Walt en Seun te aanvaar. Sy en haar man se droom van 'n  plekkie by die see raak te sterk en hulle verhuis na Hermanus, maar wanneer die kinders uit die huis uit is raak hulle eensaam en trek terug Pretoria toe. Hier hervat sy haar betrekking by J.P. van der Walt en Seun.

Na aftrede trek sy en haar man na Brandfort in die Vrystaat, waar hy op 7 September 1991 oorlede is. Vir die tydskrif "Keur" hanteer sy die rubriek waardeur eensames mekaar kan ontmoet ("Toek se soekhoek") en deur hierdie rubriek leer sy haar tweede man, Steve Human, ken. Hy is 'n  afgetrede hoof van veiligheid en 'n  veiligheidskonsultant. Hulle is vanaf 1994 vir ses jaar tot met sy dood getroud. Hierna trek sy na die Siësta-tehuis vir bejaardes in Bloemfontein, waar sy tot met haar dood woon. Sy is op 5 Januarie 2007 aan 'n  hartaanval in Bloemfontein oorlede.

In "Stem van die steenuil" (1962) begewe die beroemde chirurg Bernard van Druten hom in 'n  gerieflikheidshuwelik na die dood van sy vrou Marilese. Sy huwelik met die jong Frans-Belgiese Minette los baie probleme op. Sy dogter Sindie het weer 'n  jong ma en speelmaat en hy hoef nie met Ellen, sy oorlede vrou se niggie, te trou soos sy van hom verwag nie. Vir Minette gee dit uitkoms uit die Belgiese Kongo. Sy raak egter lief vir Bernard en besef sy sal hard moet werk om sy liefde te wen en haar huwelik te red. Die raaiselagtige omstandighede van Marilese se dood kompliseer dinge egter.

Die weeskind Tania Brink beland in "Donker skadu’s oor Rheinheim" (1963) op die Bolandse plaas Rheinheim as geselskapsdame vir die verlamde Mathilde van Rhein. Mathilde se seun, Kirsten, het Tania aangestel met die oogmerk om sy ma te laat afsien van haar planne om hom met die buurdogter, Eveline de Villiers, te laat trou. Intussen konkel Eveline en Kirsten se neef, Armand Rodelec, ook om haar en Kirsten getroud te kry, maar met die doel om geld uit Kirsten te kry vir hul eie planne. Tania luister 'n  gesprek tussen die twee af en ry dan hul planne in die wiele. Toe skryf Eveline vir Tania dat sy weet wie Tania se ma is en bereid is om die inligting teen 'n  groot bedrag te verkoop. Die enigste manier waarop Tania die bedrag geld in die hande kan kry, is deur Mathilde se juwele te steel en te verkoop. Sy moet nou kies tussen haar smagting na die ware identiteit van haar ma, haar gewete en haar heimlike liefde vir Kirsten.

"Die donker kavalier" (1972) is Antoinette Cordier se verhaal. Na haar ouers se dood gaan sy na die Herberg van die Swart Haan om by haar pleegouers te gaan woon. By die herberg gebeur egter snags geheimsinnige dinge en die vermoede is dat die berugte Donker Kavalier iets daarmee te doen het.

In "Tussen bladsy twaalf en dertien" (1972) voel Elsa aan dat daar iets verskrikliks in haar man, Johan, se verlede in Johannesburg gebeur het. Toe hulle hierheen moet verhuis, is hy bang dat mense hom sal herken en hy weier om uit te gaan of 'n  vriendekring op te bou. Wanneer sy die stukkie papier kry waarop hy geskryf het: “Tussen bladsy twaalf en dertien”, weet sy instinktief dat dit die sleutel is tot die oplossing van die geheim, sy moet net uitvind watter boek.

In "Geheim van La Mouette" (1973) word Coralie de Cartenet vir geld afgepers deur 'n  onbekende man wat sê dat hy bewyse het dat nie sy of haar ma geregtig is op die titel van markiesin of op hulle eiendom of geld nie. Sy vra die hulp van die beroeps duiker Don Westmore om die kissie waarin die bewyse opgesluit lê, by die wrak van die skip La Mouette uit te duik. By die wrak speel heelwat dramas af.

"In hierdie silwerkruik" (1973) is Karolien se verhaal. Haar ouers skei en haar ma nooi haar om te kom kuier aan huis van haar nuwe verloofde, die miljoenêr Dawid Maritz. Die atmosfeer in die huis is egter nie aangenaam nie. Dawid maak 'n  redelike indruk, maar sy onbeskofte seun Kieran vryf Karolien dadelik verkeerd op. 'n  Reeks ongelukke versterk die gevoel van onheil wat sy oor die huis ervaar, maar sy begin wonder of die onuitstaanbare Kieran nie miskien 'n  dieper kant het nie.

Melanie Greyling gaan in "Simfonie van die see" (1973) op die ingewing van die oomblik na Duintjiesbaai om perspektief te probeer kry op haar stormagtige verhouding met Martin Lorimer. Hier ontmoet sy die man van die see, Bert Eygelaar.

In "Nag van die uile" (1974) weet Lientjie Louw nie wie haar regte ouers was nie. Haar vriend, Anton, moedig haar aan om na die Villa Paloma toe te kom, want sy het rede gehad om te glo dat sy haar moeder hier op Ponta do Ouro in Mosambiek sou vind. Hier verwelkom Fernando de Monteiro haar en hy is dadelik lief vir haar en sy vir hom. Sy het sy liefde en bystand nodig want sy is bang. Sy het rede gehad om bang te wees, want Fernando is 'n  getroude man.

In "Geen genade op Kleinbegin" (1975) laat Werner en sy ma vir Melissa, haar ma en haar twee onnutsige boeties na Kleinbegin kom. Hier sit hulle nou sonder enige geld in hierdie onmoontlike huis met paddas in die drinkwater en 'n  klomp lendelam meubels op die solder tussen die spinnekoppe. Dan is Werner nog 'n  buffel ook, maar hy laat tog Melissa se hart vinniger klop.

"Jagluiperd van die see" (1975) speel tydens die Franse Rewolusie af. Die adel meisie Madrilene Delacroix moet vlug voor die gepeupel. Sy beland in die hande van Le Geupard, die Jagluiperd van die See, 'n  gewetenlose seerowerkaptein, wat haar in die wit slawehandel plaas. Hy doen haar geen fisiese leed aan nie, maar kwets en verneder haar tog en sy besef dat sy ten spyte van alles tog omgee hoe hy voel. Daar is ook nog Francois Croutier, die Fransman wat haar eers wil vermoor en later in 'n  tweegeveg veg om haar eer en die ryk Kaapse boer Auguste du Bois, wat bereid is om sommer baie geld vir haar te betaal.

In "Lig jou sluier, Jesebel" (1976) verander Petrie Steenkamp se jong lewe wanneer sy die verjaardagkaartjie met haar pa se handskrif daarop in die heining vind en met 'n  skok sien aan wie dit geadresseer is. Op dieselfde dag ontvang sy 'n  telegram met nog erger tyding, wat haar sonder heenkome laat. Sy begin 'n  nuwe lewe op die Laeveldplaas Blydedal, tussen vreemde mense, waar sy onder instruksies is van haar onbekende voog, Alwyn Theunissen. 'n  Botsing tussen hulle is onvermydelik, met die teenwoordigheid van Ellen Claassen wat ook niks goeds voorspel nie.

"Die wind is haar metgesel" (1976) vertel van Salome Delangres, wat van Frankryk na Suid-Afrika kom om wraak te neem vir die onreg wat haar pa, Jean-Paul, aangedoen is. Op die familieplaas Montcroix word Salome baie kil ontvang deur haar tante Zenobia. Daarteenoor is die aantreklike Renard, haar tante se aangenome seun, baie vriendelik.

In "Jy, Prins van verre" (1978) gaan die vriendinne Sidonie en Sandra op 'n  buitelandse vakansiereis, veral sodat Sidonie vir Philip Corderos, aangetroude familielid van haar stiefma, kan ontmoet. Sy raak smoorverlief op hom en Sandra hou ook baie van Philip se aangenome broer, Manuel. Senora Theresa, die twee se ma, het egter reeds lankal vir hulle vroue uitgesoek.

"Die erfgenaam" (1980) beskryf die plaas Le Souvenir se mense. Dit was Stefanie Meiring se grootwordplaas en haar geskiedenis was nog altyd nou verweef met dié van die Beckers, aan wie dit al geslagte lank behoort het. As jong meisie gaan sy stad toe om weg te kom van die vyandigheid wat sy by sommige van Le Souvenir se mense aangevoel het. Ná Marius Becker se dood vertel 'n  prokureur haar egter iets wat haar verlede in ‘n ander lig plaas en haar toekoms onherroeplik verander.

In "Pad na Samarkand" (1980) kry Debbie Delport (vergesel van haar witmuis Charlie) werk by Soleil, die firma wat dokumentêre rolprente oor vreemde plekke maak. Sy is die persoonlike assistent van Tinus Eybers en sien al die ver, vreemde plekke waarvan sy nog altyd gedroom het. Tinus se gewese verloofde, Laura, gaan egter uit haar pad om die lewe vir Debbie onaangenaam te maak.

"Rosita" (1981) is die wilde dogter van die weduwee Janna van Andel en haar gewese man, die Spaanse stiervegter Fernando Cavaleros. Hier in die Kaap aan die einde van die sewentiende eeu het haar moeder moed opgegee dat sy haar soos 'n  dame sal gedra. Die goewerneur besluit dat sy moet trou en 'n bruidegom uit Holland moet laat kom. Wanneer sy hoor dat die skip met hom gestrand het, loop sy weg soontoe om te gaan kyk hoe hy lyk. Hier kry sy egter met die kaptein van die skip te doen en vind uit dat sy nie oral haar sin gaan kry nie.

Die misdaadverslaggewer Pieter Visagie raak in "Luister wie daar fluister" (1983) betrokke by Linda Welthagen en die verhaal wat sy moet skryf rondom die geskiedenis van haar ouma, die barones Mathilda von Rhomberg. Die moordverhaal wat hulle skryf word egter werklikheid en hulle moet uitvind wie een van die rewolwers wat in die fotoverhaal gebruik moes word, gelaai het en wie die kosbare Rhomberg-geld gesteel het.

In "Boodskap uit die stormnag" (1987) lei haar Tant Alicia se laaste wens vir Jennie Delaney terug na haar geboorteland om die plaas Druiswater te koop en die tergende raaisel van haar verlede op te los.

Andrea se tweelingsuster Adéle word in "Nag van die nuwemaan" (1986) kort na geboorte aan ryk Amerikaanse pleegouers afgestaan. Hulle ontmoet mekaar weer na twintig jaar en almal is verstom oor hoe eenders hulle lyk. Adéle tree egter snaaks op en geld verdwyn uit haar werkgewer se brandkluis, dit nadat Adéle daarop aangedring het dat hulle selfs dieselfde klere moet dra.

Toek skryf ook verskeie werke vir die jeug. "Oupatjie Knipmes" is vir 26 jaar 'n  voorgeskrewe boek aan die Universiteit van Wes-Kaapland.

"Die waterverkoper" word in 1984 met 'n  tweede prys bekroon in die kinderboek wedstryd van die Suid-Afrikaanse Nasionale Raad insake Alkoholisme (Sanra).

Toek Blignaut ontvang in Desember 2006 'n  Suid-Afrikaanse letterkundetoekenning, geborg deur die Departement van Kuns en Kultuur, vir haar lewensbydrae tot die Suid-Afrikaanse letterkunde.

Werke wat uit haar pen verskyn sluit in: 

1960 - "Eiland in die son"

1962
1963
1970
1971
1972
1973
1974
1975
1976
1977 - "My pad na geluk"

1978 - "Jy, prins van verre"

1979
1980
1981
1983
1985
1986
1987 "             "

1988 - "Salome se soektog"

1990
1991 - "‘n Bruidegom vir Marjolein"

1992 - "Onmin in Eden"

1994 - "Wanneer die Koriki weer sing"

2000 - "Tweedrag op Eendracht"

2006 - "Silwerkruik"

Jeugverhale:

1960 - "Oupatjie Knipmes"

1978
1980 - "Die klok slaan 13"

1981 - "Eduardie se erfenis"

1982 - "Die swerfkinders"

1985 - "Die waterverkoper"

1990



</doc>
<doc id="110488" url="https://af.wikipedia.org/wiki?curid=110488" title="Hein Swart">
Hein Swart

Frank Heinrich Swart, ’n Suid-Afrikaanse skrywer, is op 17 Februarie 1943 in Kaapstad gebore, waar hy grootword en skoolgaan. Sy belangstelling in skryfwerk ontstaan gedurende sy studentedae op Stellenbosch, hoewel hy eers later meer ernstig begin skryf.

Hy studeer in die handelswetenskappe aan die Universiteit van Stellenbosch en behaal in 1963 die B.A. Handel-graad met Ekonomie en Bedryfsekonomie as hoofvakke. Hierna doen hy sy verpligte militêre diensplig in Pretoria by die Suid-Afrikaanse Lugmag en aanvaar dan in 1966 'n  betrekking op die finansiële redaksie van "Die Burger" in Kaapstad, waar hy later ekonomiese redakteur en parlementêre verslaggewer word. Intussen studeer hy deeltyds verder deur die Universiteit van Suid-Afrika in Afrikaans-Nederlands en hy skryf in 1974 die derdejaarskursus in hierdie vak af. Ná sy aftrede stig hy Litteratus-Uitgewers, wat sy eie boeke hierna uitgee, en hy dien ook gereeld op die paneel wat die jaarlikse pryse vir finansiële joernalistiek in Suid-Afrika beoordeel. Hy tree in 1968 in die huwelik met Anna Buckle van Stellenbosch.

Hy debuteer in 1974 met die digbundel “Praathuis”, wat in drie afdelings ingedeel is. Die titel van die bundel kry dimensie wanneer dit met die parlement verbind word, waar ongeregtighede teen sekere bevolkingsgroepe bepraat en besluit word. Die eerste afdeling (“"Oor skewe koppe en reguit vingers"”) is verset teen die wêreld soos die spreker dit sien, 'n  wêreld waarvan hy nie hou nie. Verset teen die wêreld word ook 'n  verset teen die mense daarin. Die tweede afdeling (“"Spotvoëls met kruppel bene"”) hou hom besig met die mens in hierdie wêreld, wat beide los staan van die wêreld en daarvan wil onttrek, maar terselfdertyd onlosmaaklik deel is daarvan. Die derde afdeling (“"Klipmure treur ook"”) bevat gedigte oor die treurige algemene toestand van die mens en die wêreld, wat dus meer romanties en sentimenteel van aard is. 'n  Aantal verset gedigte word in kru taal beskryf om die onderliggende verderf te illustreer, terwyl die meer sentimentele gedigte soms fraai te werk gaan, sodat die sentiment eerder as die idee sentraal staan. Van sy gedigte word opgeneem in verskeie versamel bundels, insluitende “"Groot verseboek"”, “"Die Afrikaanse poësie in 'n  duisend en enkele gedigte"”, “"Voorspraak"” en “"Woordpaljas"”. Die gedig “"Oranjezicht-bus"” word in Namibië voorgeskryf aan hoërskole vir Afrikaans as Eerste Taal onderrig.

Na aftrede skryf hy hoofsaaklik prosa. “Klutskloon” is 'n  roman waarin 'n  geoloog in Israel afkom op 'n  verskuilde grafkelder met oorblyfsels van die kruis waaraan Christus gesterf het, met genoeg bloed vir DNA-toetse. Hy is self steriel en reël met 'n  ginekoloog dat ‘n  genetiese materiaal van Christus in sy vrou se baarmoeder ingeplant word. Die kind wat gebore word, noem hy Jaycee. Volgens die persverklaring is die boek wetenskapfiksie oor die potensiële gevare van menslike kloning, maar die verhaal se fokus is eerder primêr gerig op die Christelike godsdiens. Hierdie roman verplaas Christus na die hede en maak in die proses op oneerbiedige wyse godsdiens af as geheel en al irrasioneel.

“Die Derde Mag” is 'n  futuristiese politieke roman, waar dit in 2014 lyk of die ANC deur die Swart Werkersparty (SW) onttroon gaan word, wat tot allerlei intriges lei. Die ekonoom en akademikus Fritz Dekker moet met 'n  plan kom om stemme vir die regering te koop, maar die ANC kan slegs met die steun van minderheidspartye mag behou. Die SW probeer 'n  staatsgreep, die kabinet maak hulleself uit die voete uit vrees vir hulle lewens en die president beveel Dekker om 'n  skimkabinet aan te stel en te red wat daar te redde is. Dekker word aan alle fronte bedreig, met verraaiers in eie midde, terwyl hy tussendeur ook moet probeer om sy huwelik met sy erg neurotiese vrou te red.

“Moeraspadda” speel af in die sakewêreld. Die hoofkarakter is 'n  gewetenlose sakeman wat op bedrieglike wyse geld van ander afrokkel en nie omgee wie of wat hy in die proses vertrap en verneuk nie. Selfs sy eie gesin word nie gespaar nie. Sy skoonseun besluit egter om iets hieraan te doen en dit loop uit op 'n  verbete stryd tussen twee mans wat ewe vasberade is om beheer van die maatskappy te verkry.

In 1992 en weer in 1993 bekroon die Verbruikersraad hom vir verbruikersjoernalistiek van hoogstaande gehalte en in 1996 wen hy die Federasie van Afrikaanse Kultuurvereniginge (FAK) se Bill Venter-prys vir uitnemende Afrikaanse finansiële verslaggewing.

1974 - Praathuis

2006 - Klutskloon

2007 - Die Derde Mag

2009 - Moeraspadda



</doc>
<doc id="110490" url="https://af.wikipedia.org/wiki?curid=110490" title="Marius Titus">
Marius Titus

Marius Fourie Titus, ’n Suid-Afrikaanse skrywer, is op 26 Augustus 1946 op Stellenbosch gebore.

Hy studeer by die Opleidingskollege Hewat in Crawford, Battswood en die Universiteit van die Wes-Kaap, waar hy homself as onderwyser bekwaam. Hierna hou hy skool by Driehoek-, Elsenburg- en RietenBosch skole en word later hoof van die Laerskool J.J. Rhode in Muldersvlei. In 1996 tree hy af, waarna hy sy tyd aan sy skryfwerk en die teater wy. Hy is getroud met Nelda en die egpaar het twee seuns, Marius en Anton. Hulle bly in Idasvallei in Stellenbosch.

Terwyl hy aan die Hewat Opleidingskollege studeer begin hy dig deurdat hy en sy vriende per trein reis en dan 'n speletjie speel om die tyd om te kry. Een sal 'n sin neerskryf, waarna 'n ander die volgende sin skryf en so ontstaan daar partykeer 'n lang gedig teen die tyd wat hulle by hulle bestemming aankom. Hy tree gereeld in die openbaar op om van sy gedigte voor te dra. By die bekendstelling van Gerrit Komrij se bloemlesing “"Die Afrikaanse digkuns in 'n duisend en enkele gedigte"” in Oktober 1999 in Antwerpen in België, is hy een van die digters wat uitgenooi word om op te tree, saam met Wilma Stockenström, Charl-Pierre Naudé, Daniel Hugo en Hennie Aucamp. In Maart 2003 deel hy in die Bergkelder op Stellenbosch die verhoog met Daniel Hugo, Marzanne Leroux van der Boon en die Nederlandse skrywers Henk van Woerden en Tom Lanoye. Op Erfenisdag in 2004 is hy op Stellenbosch by die Stellenbosch Museum deel van 'n program waar hy saam met Jeanne Goosen en ander digters gedigte voorlees, begelei deur musiek. Hy tree ook op by verskeie Woordfeeste en Versindabas in Stellenbosch, waar hy onder andere deelneem aan die gewilde Bekgevegte wat deur Louis Esterhuizen en H.J. Pieterse gereël word en waar digters mekaar poëties die stryd aansê.

As lid van die Breughel Teater in Stellenbosch skryf hy dramas soos “Gril” ('n musikale komedie) en “Gatlangs” ('n drama oor die sosiale knelpunte van die dag) wat onder e in die H.B. Thom-teater in Stellenbosch opgevoer word.

Dit is egter veral met sy gedigte, wat hy self bundel en uitgee, waarmee hy bekendheid verwerf. Sy debuut is in die versamelbundel “"Aankoms uit die skemer"”, waarin sy gedigte saam met ander bruin digters s’n verskyn. In sy verse maak hy gereeld van die Kaapse taal gebruik en baie van sy verse handel dan ook oor die taal. Met hierdie medium beeld hy die lewe in die townships in die Kaap uit. 'n Ander belangrike tema is die gesprek met God, waarin hy aansluiting vind by iemand soos Adam Small. Hoewel hy ook verse met 'n politieke inslag skryf, word sy werk eerder gekenmerk deur sosiale kommentaar. Reeds in sy eerste digbundel, “Oop gemoed”, word hierdie temas aan die bod gestel. Die eerste afdeling van hierdie bundel bevat godsdienstige gedigte in normale Afrikaans. Hier is die gesprek met God in “"Laat ons skyn"” 'n hoogtepunt. In die Kaapse spreektaal dig hy in die tweede afdeling oor alledaagse gebeure in die township. “"Skryfwerk"” is 'n gedig oor die digkuns, waarin hy die formule gee om die taal kreatief te benut as jy dit wil beskerm, naamlik om dit te lees, te praat en te skryf. “"Fix my op"” beeld op geestige manier die spreker se sielestryd uit, met die metafoor van 'n motor as sy siel en die duiwel en God as werktuigkundiges wat deur gedig word. Die oorheersende temas in sy werk word voortgesit in die opvolg bundels “"Dwangherfs"” en “"Genesing in vuil water"”. “Dwangherfs” se titel verwys na beperkings wat gelê is op die bruin gemeenskap. Die bundel bevat oorwegend kort gedigte, met baie van die verse wat versugtinge het oor 'n beter bedeling, soos onder andere 'n regverdige politieke bedeling en 'n nuwe landsvlag. “Genesing in vuil water” is soortgelyk van aard, met die religieuse gedig “"Gebed"” 'n hoogtepunt. “"Guide ons"” is 'n smeekbede van die inwoners van die township. “"Oegtie roep"” gee erkenning aan die Maleier se aandeel in die vorming van Afrikaans, met die mooi toespeling op sy kruie en die status van kombuistaal. Die rympie boek “Steggies: versies vir voorlees en self lees” bevat kinderverse. Van sy gedigte word opgeneem in verskeie versamel bundels, waaronder “"Groot verseboek"”, “"Die Afrikaanse poësie in 'n duisend en enkele gedigte"”, “"Poskaarte"”, “"Aankoms uit die skemer"”, “"Nuwe verset"” en “"As die son kom oogknip"”. Sy gedigte word ook in "Tydskrif vir Letterkunde" en op die Internet gepubliseer op webtuistes soos skoppensboer.co.za en poetry.com en word voorgeskryf aan skole. Hy skryf ook 'n paar Engelse gedigte.




</doc>
<doc id="110491" url="https://af.wikipedia.org/wiki?curid=110491" title="Pou-lipvis">
Pou-lipvis

Die Pou-lipvis ("Iniistius pavo") is 'n vis wat voorkom in die Stille Oseaan, die Indiese Oseaan, die Rooisee, Oman en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Peacock wrasse".

Die vis word tot 40 cm lank.

Die visse is gewoonlik alleenlopers maar kan ook in klein groepies voorkom. Hulle vreet bodem ongewerweldes.





</doc>
<doc id="110494" url="https://af.wikipedia.org/wiki?curid=110494" title="Freek Swart">
Freek Swart

Frederik Johannes Swart, ’n Suid-Afrikaanse skrywer, is op 25 September 1939 in Reitz in die Vrystaat gebore en oorlede in Pretoria op 29 Junie 2003. Sy wye kennis van wêreldpolitiek vorm die basis van sy kortverhale.

Hy is die enigste seun en een van drie kinders van senator Wolfie Swart, bekende in politieke kringe, en Hettie Swart, 'n bekende skilder. Sy twee susters is Lillibeth en Connie. Hy spandeer etlike jare as wêreldreisiger in Europa en om aan die lewe te bly doen hy allerhande los werkies, wat insluit hout kap in Finland, in België werk by 'n mosterd fabriek en in Duitsland werk in 'n psigiatriese inrigting. In Holland is hy selfs 'n buffet sjef. Sy joernalistieke loopbaan begin as algemene verslaggewer by "Oosterlig" in Port Elizabeth en hy word dan stigter redaksielid van die Sondagkoerant "Die Beeld", waarna hy diens doen by "Rapport", steeds as algemene verslaggewer. In 1974 sluit hy hom as politieke beriggewer aan by "Beeld" en word later lid van die hoofredaksie, waarna hy in 1983 'n betrekking by die Suid-Afrikaanse Uitsaaikorporasie aanvaar as lid van hulle televisie-redaksie. In 1985 sluit hy by die hoofredaksie van "Die Burger" in Kaapstad aan. Hier by Nasionale Pers is hy lank 'n lid van hulle politieke en parlementêre verslagspan en is politieke beriggewer. Hy verteenwoordig hierdie groep vir vier jaar in Washington in die Verenigde State van Amerika. By sy terugkeer word hy aangestel as Politieke Redakteur van "Rapport", 'n pos wat hy beklee tot met sy aftrede in Desember 2001. Hy was getroud met Nina en hulle het drie kinders, Herman, Mia en Cillié. Hy is op Sondag 29 Junie 2003 in die Wilgers-hospitaal in Pretoria aan lewerkanker oorlede.

Sy wye kennis van wêreldpolitiek vorm die basis van die kortverhale wat hy in "Spinola se rooi angelier" en "Sirkus in die steppe" bundel. Sy grootste sterkpunt is daarin geleë dat hy die verhale outentiek aanbied, met realistiese agtergrond beskrywing en die gebruik van raakvat dialoog. Teen hierdie agtergrond vlek hy dan op onbetrokke wyse die situasies tot op die been oop en onthul so die grieselige essensie wat agter die uiterlike skuil. Spinola se rooi angelier bevat hoofsaaklik politieke verhale wat in die buiteland afspeel. Meeste van die verhale het hulle agtergrond binne werklike historiese gebeurtenisse, wat gevul word met fiktiewe en werklike karakters, waarin mag herhaaldelik in geweld uitspeel. Die skrywer maak veral mildelik gebruik van kontraste om sy punt te maak en stel so ryk teen arm, arbeider teen baas, tiran teen onderdrukte. Die uiterste kontraste lei noodwendig tot die botsing van rou emosies en gevoelens, waar die emosies die oorhand kry oor rede en bloedige geweld die uiteinde is. "Hongerwinterkind" speel af tydens die besetting van Nederland tydens die Tweede Wêreldoorlog, terwyl "Varkenspys vir Himmler" die vervolging van die Jode in Pole tydens dieselfde oorlog uitbeeld, met die verhaal wat sentreer rondom die aangrypende lot van twee slagoffers. "Spinola se rooi angelier" word in Junie 1986 met die Eugène Marais-prys bekroon.

'n Sirkus in die steppe se styl en temas sluit ten nouste aan by sy debuutbundel en bevat ses verhale. Hier is dit verminking, owerspel en 'n manlikheid ritueel wat sy hoogtepunt bereik in die houtkappers se spel met die dood diep in 'n woud in die ysige Sweedse winter ("Birgit en Barbro"); 'n eenvoudige jong swartman se ontmoeting met belangrike politici en sy naïewe geloof dat hy president van die VSA gaan word ("Die kandidaat van San Francisco"); 'n Britse lord se onwrikbare liefde vir opregte perde en sy afsku van gekleurde mense ("Lord Worthington"); 'n blanke priester en sy swart minnares in Hillbrow wat die geweld van twee Hell's Angels ten prooi val ("Mooi Melissa"); 'n swart musikant se wedervaringe in 'n nagklub in Den Haag ("Den Haagse Lorelei") en 'n Russiese sirkus wat die toneel is van 'n politieke en persoonlike stryd tot die dood toe en afspeel teen die agtergrond van Michael Gorbatsjof se “glasnost” ("'n Sirkus in die steppe"). In laasgenoemde verhaal oefen 'n reus, 'n boggelrug en 'n dwerg verbete om los agteroor bollemakiesie te slaan, want hulle lewens hang daarvan af. In die verhale word vele historiese kwessies en bewegings aangeraak, insluitende rassisme, Kommunisme, die Mau-Mau, die Britse Empire en die impak daarvan op die heersende en die onderdrukte klas en die opkoms van Swart Afrika. Die teenstellings in die verhaal gegewe lei weereens tot 'n botsing van rou emosies en uiterste gevoelens, wat uitloop op bloedige geweld.

Van sy kortverhale word opgeneem in versamel bundels soos "Vertellers" en "Vertellers 2" en die voorheen ongepubliseerde verhaal "Die immigrasiebeampte van die Jordaan" word opgeneem in "Dit kom van ver af". Benewens kortverhale skryf hy ook 'n biografie oor die bekende Nasionale Party minister Hendrik Schoeman, wat onder die titel Stormwinde of Droogtes: Die storie van Hendrik Schoeman gepubliseer word. Tydens sy dood was hy besig met 'n onvoltooide boek oor die lewe van Pik Botha, oudminister van buitelandse sake en een van sy huisvriende.

1985 - Spinola se rooi angelier

1987 - 'n Sirkus in die steppe

2002 - Stormwinde of droogtes: Die storie van Hendrik Schoeman



</doc>
<doc id="110496" url="https://af.wikipedia.org/wiki?curid=110496" title="Madagaskar-lipvis">
Madagaskar-lipvis

Die Madagaskar-lipvis ("Macropharyngodon vivienae") is 'n vis wat voorkom in die westelike Indiese Oseaan rondom Madagaskar en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Madagascar wrasse".

Die vis word tot 11 cm lank en vreet klein, bodem ongewerweldes.





</doc>
<doc id="110498" url="https://af.wikipedia.org/wiki?curid=110498" title="Blouspikkel-lipvis">
Blouspikkel-lipvis

Die Blouspikkel-lipvis ("Macropharyngodon cyanoguttatus") is 'n vis wat voorkom in die westelike Indiese Oseaan aan die ooskus van KwaZulu-Natal, Mauritius en Réunion. In Engels staan die vis bekend as die "Bluespotted wrasse".

Die vis word tot 11 cm lank en vreet bodem ongewerweldes.





</doc>
<doc id="110500" url="https://af.wikipedia.org/wiki?curid=110500" title="Tweekleur-skoonmakertjie">
Tweekleur-skoonmakertjie

Die Tweekleur-skoonmakertjie ("Labroides bicolor") is 'n vis wat voorkom in die Stille Oseaan, die Indiese Oseaan, Oman en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Bicoloured cleaner wrasse".

Die vis word tot 14 cm lank.





</doc>
<doc id="110502" url="https://af.wikipedia.org/wiki?curid=110502" title="Tweekleur-lipvis">
Tweekleur-lipvis

Die Tweekleur-lipvis ("Thalassoma amblycephalum") is 'n vis wat voorkom in die Stille Oseaan, die Indiese Oseaan en aan die ooskus van Afrika suidwaarts tot by die Oos-Kaap. In Engels staan die vis bekend as die "Twotone wrasse".

Die vis word tot 15 cm lank.





</doc>
<doc id="110504" url="https://af.wikipedia.org/wiki?curid=110504" title="Elsie Ballot">
Elsie Ballot

Elsie Josina Ballot (Ladysmith, Natal, 11 Junie 1849 – Durban, 15 Mei 1930) was ’n Suid-Afrikaanse weldoener.

Sy was die dogter van Paul M. en Rachel Jacomina Bester. In 1866 trou sy met Alexander March Robertson, stigter van die eerste sterrewag in die ZAR by Rolfontein naby Amersfoort. Twee seuns is uit hierdie huwelik gebore, van wie die oudste, Alfred George Robertson, voorsitter word van die eerste Transvaalse Provinsiale Raad ná die stigting van die Unie en ook van 1917 tot 1924 administrateur van Transvaal is. 

In 1903 kom Robertson te sterwe en vier jaar later trou sy met John Ballot, ’n mineraloog. Hy slaag daarin om 'n fortuin te maak deur die ontwikkeling van die nuwe metodes van mineraalwinning, en van 1907 tot 1922 is hulle meesal oorsee. Hy het sakebelange in Londen en in New York, waar hy in 1922 oorlede is. Die geld wat hy uit sy ontdekkings gemaak het, stel haar in staat om studiebeurse in te stel en 'n nasionale weldoener te word. 

In 1922 keer sy permanent na Suid-Afrika terug en van daardie jaar af tot haar dood agt jaar later verleen sy gedelike steun vir die bou van 'n hospitaal en 'n niesektariese kerk op Amersfoort. Haar testament maak voorsiening vir die instelling van die Elsie Ballot-studiebeurse ten einde belowende jong manne in staat te stel om 'n twee- of driejarige studiekursus aan die Universiteit van Cambridge te volg. Kandidate word gekeur op grond van hul akademiese prestasies en goeie karaktereienskappe. In 1934 word die eerste toekennings gedoen. 

Sy was, volgens C.M.A. Bennett in die "Suid-Afrikaanse Biografiese Woordeboek", 'n patriotiese Suid-Afrikaner, 'n sterk ondersteuner van die politieke sienswyse van genl. Louis Botha en genl. Jan Smuts, en iemand wat daarna gestreef het om die vriendskapsverhouding tussen Engels- en Afrikaanssprekende Suid-Afrikaners te bevorder. Sy was 'n beskaafde dame wat baie rondgereis het en lief was vir klassieke musiek en mooi juwele. Hoewel ietwat eksentriek in haar optrede en baie uitgesproke, was sy nietemin dinamies, vrygewig en idealisties. Sy is begrawe in die Stellawood-begraafplaas, Durban. 



</doc>
<doc id="110505" url="https://af.wikipedia.org/wiki?curid=110505" title="Francis Balfour">
Francis Balfour

Francis Richard Townley Balfour (Sorrento, Italië, 21 Junie 1846 –Skanhill, Dublin, Ierland, 3 Februarie 1924) was ’n Anglikaanse biskop.

Balfour was die seun van Blayney Townley Balfour en sy vrou, Elizabeth Catherine Reynell van Townley Hall, graafskap Louth, Ierland. Balfour gaan na Harrow School en Trinity College, Cambridge. Ná sy teologiese opleiding aan die Cuddesdon College word hy bevestig en doen klerikale werk in Engeland. 

In 1876 kom hy in Bloemfontein aan as kapelaan vir die biskop en doen ook sendingwerk in Basoetoland (Lesotho). In 1884 word hy kanunnik van Bloemfontein en doen pionierswerk op die Kimberleyse diamantvelde. Van 1887 tot 1889 is hy leraar van Harrismith. In 1890 word hy kapelaan vir die polisie van die British South Africa Company op die Pioniersekspedisie in daardie jaar van Betsjoeanaland na Masjonaland. Hy is die eerste Anglikaanse priester in Salisbury en bou die eerste kerk van enige kerkgenootskap daar. Hy doen mee aan die bouwerk en maak self baie van die toerusting. Gedurende 1891-92 neem hy waar as vikaris-generaal in die afwesigheid van biskop G.W.H. Knight-Bruce. 

Balfour se vernaamste werk was egter in Basoetoland. Hy werk eers op Thlotse waar hy al sy besittings in die Ontwapeningsoorlog (Gun War) van 1880 verloor en van 1894 tot 1922 is hy in bevel van die sendingposte by Sekuba en Thlotse. Hy is aartsdeken van Bloemfontein van 1901 tot 1906 en van Basoetoland van 1906 tot 1922. In 1910 word hy aangestel as assistentbiskop van Bloemfontein. 

Balfour het nooit getrou nie. Hy was gewild by mense van alle rasse alhoewel hy beskeie van geaardheid was, volgens B.R. Langham-Carter in die "Suid-Afrikaanse Biografiese Woordeboek". Hy het 'n privaat inkomste gehad en het die meeste van sy geld weggegee. Hy het die oprigting van die Thlotse-kerk gefinansier, asook baie sendinggeboue en die toring van die Bloemfonteinse katedraal. Hy het eenvoudig geleef en het nie vir hom 'n huis in Basoetoland gebou nie, maar was tevrede om in 'n rondawel te bly. 

Hy het die dierelewe liefgehad, was 'n ywerige plantkundige en het baie bome aangeplant in droë streke van Basoetoland en die Oranje-Vrystaat. Nieteenstaande sy skraal liggaamsbou het Balfour oor liggaamskrag beskik wat hom in staat gestel het om 'n harde lewe te lei en vir meer as 40 jaar moeilike reise te perd en te voet te on-derneem. Hy was die model vir die beeld van die Heilige Franciskus in sy gedenkvenster in die Bloemfonteinse katedraal en word ook herdenk deur 'n kruis langs die pad in Basoetoland.



</doc>
<doc id="110506" url="https://af.wikipedia.org/wiki?curid=110506" title="William Ashton">
William Ashton

William Ashton (Heaton Norris, Lancashire, 13 Julie 1817 – Barkly-Wes, Kaapkolonie, 29 Maart 1897) was ’n Suid-Afrikaanse sendeling van Britse herkoms.

Ashton was die seun van Thomas Ashton. Hy word op 14-jarige ouderdom vakleerling by 'n skrynwerker en word daarna boekhouer vir 'n firma van katoenspinners. Hy studeer later aan Airedale College, Yorkshire, voor hy in 1842 by die Londense Sendinggenootskap aansluit. Hy word op 23 Junie1842 op Ashton-under-Lyne georden en vertrek in die volgende jaar na Suid-Afrika in geselskap van Robert Moffat, wat na Kuruman terugkeer nadat hy sy verlof in Engeland deurgebring het.

Gedurende die daaropvolgende jare werk Aashton van 13 Desember 1843 tot 1864 en weer van 1871 tot 1876 saam met Moffat en Robert Hamilton op Kuruman. In 1849 wend hy 'n blykbaar mislukte poging aan om met die opleiding van swart onderwysers te begin. Sy belangrikste bydrae tot die werk van die sending in daardie tyd is egter die hulp wat hy aan Moffat verleen in verband met die vertaling van die Bybel in Tswana. Hierdie geweldige taak, waaraan Moffat dertig en Aashton sewe jaar se arbeid wy, word in 1857 voltooi.

Van 1850 af is Ashton in volle beheer van die handdrukpers op Kuruman, waarop Moffat se Ou Testament in Tswana in 1853 en 1857 in twee dele gedruk word en in 1867 gevolg word deur 'n klein proefuitgawe van die Nuwe Testament. Ashton gee ook 'n maandelikse tydskrif in Tswana uit, en 'n Tswanavertaling van "Line by Line", 'n kategismus oor Bybelse geskiedenis.

Hoewel daar nooit enige werklike rusie ontstaan nie, voel Ashton nie heeltemal gelukkig oor sy samewerking met Moffat op Kuruman nie. Hy stem nie saam met sekere aspekte van die organisasie van die sendingstasie nie en voel ook gebelg oor die feit dat sy aandeel aan die vertaling deur sowel die direkteure van die Genootskap as die publiek geringgeskat word. In 1864 verhuis hy van Kuruman na Likhatlong (tans Delportshoop) aan die westelike oewer van die Hartsrivier, maar keer in 1871 na Kuruman terug.

In 1873 word besluit om die Moffat-inrigting vir die opleiding van swart onderwysers van Shoshong, waar dit onder leiding van John Mackenzie van stapel laat loop is, na Kuruman te verskuif. Die taak om die gebou te begin word aan Ashton opgedra, maar die werk word heelwat vertraag deur die teenkanting van J.S. Moffat, Robert se seun, wat met Ashton en later ook met Mackenzie bots toe laasgenoemde in 1876 aankom om die werk oor te neem. In daardie jaar verhuis Ashton, wat toe die senior sendeling van die LSG in Suid-Afrika is, na Barkly-Wes waar hy tot feitlik die laaste dag van sy lewe arbei. Hy skryf "Warning; large drops before the coming storm" (Kaapstad, 1855), waarin hy die aandag vestig op die Boere se planne met die Betsjoeana-stamme en daarop aandring dat Brittanje hulle moet beskerm.

Ashton trou eers met Sarah Dixon, wat in 1859 oorlede is. Hulle het vier kinders: twee seuns en twee dogters. Hy trou daarna met Cathrine Henslie en hulle het twee seuns. Ná haar dood in 1879 trou hy met Martha Jane Hardy (oorlede 1928), wat hom oorleef. Geen kinders word uit hierdie huwelik gebore nie.



</doc>
<doc id="110507" url="https://af.wikipedia.org/wiki?curid=110507" title="Jacobus Frederik Botha">
Jacobus Frederik Botha

Jacobus Frederik Botha die oue (Kaapkolonie – Humpata, Angola, Januarie 1915), was 'n bemiddelde boer en leier van die derde en laaste Dorslandtrek. 

Sy geboortedatum is vergete en van sy jeugjare is niks bekend nie, maar hy bevind hom teen 1864 in Soutpansberg. Op 24 April 1877 verlaat hy sy plaas en trek met agt families in agt waens van Daniël Robbertse se plaas Dwarsspruit na die Krokodilrivier om hom by ander trekkers aan te sluit. Die trek verloop voorspoedig tot by die eerste waterplek, Tlabala, en vertoef daar terwyl Botha die pad op die spoor van vorige trekkers verken tot by Inkuane. Hy kom onder die besef van hul teenspoed en laat gevolglik vier waens met twee spanne osse trek tot by die volgende waterplek. Daarna laat hy die oorblywende vier haal. So word Inkuane, Tlakane en eindelik Meersrivier bereik. 

Hy lei sy mense sonder noemenswaardige verliese verder na Sibbetonsdrif, waar hy hulle nie meer bymekaar kon hou nie en hulle groepe vorm en hul by ander leiers aansluit. Hulle dwaal hierna in die streek suid van die Okavangorivier rond, verduur nood en ellende en ly swaar verliese totdat al die oorlewende trekkers in Februarie 1878 op Leeuwpan bymekaarkom, die beweging herorganiseer en Botha tot algemene kommandant kies. 

Hy laat trekregulasies opstel en stuur verkenners uit wat eindelik die fonteine op Otjitunduna ontdek, waar die trekkers 'n tydelike nedersetting, Rusplaas, stig. Botha beywer hom onvermoeid vir die saak van die trekkers, laat die voorrade haal wat van Kaapstad na Walvisbaai gestuur is om hul ellende te lenig, en onderhandel met W.C. Palgrave en andere om 'n geskikte nedersettingsgebied te verkry. Toe sy pogings faal, stuur hy W.W. Jordan as onderhandelaar na die Portugese goewerneur en verkry van hom toestemming dat die trekkers hulle op Humpata kan vestig. 

Botha trek met 55 gesinne en 61 waens oor die Kunenerivier en kom op 4 Januarie 1881 op Humpata aan. Daar word 'n nedersetting gestig waarvan hy landdros is tot sy dood. 

Botha was, volgens prof. G.P.J. Trümpelmann in die "Suid-Afrikaanse Biografiese Woordeboek", ongetwyfeld die bekwaamste leier van die Dorslandtrekkers en hy is as kommandant gekies vanweë die agting wat hy geniet het. In sy optrede was hy altyd besadig, ferm en onbaatsugtig. Hy het getrek ter wille van sy geloof en sy politieke beginsel om nie onder die Britse vlag te leef nie. 

Botha was getroud met Maria Aletta Grobler van die Kaapkolonie en het vier kinders gehad. In 1881 het sy vyftienjarige dogter Jacomina met doe Portugese bevelhebber van die pos, kol. Artur da Peiva, in die huwelik getree. 



</doc>
<doc id="110508" url="https://af.wikipedia.org/wiki?curid=110508" title="Pieter Bos">
Pieter Bos

Pieter Bos (Schiedam, Nederland, 22 Oktober 1859 – Louis Trichardt, Transvaal, 21 September 1923) was 'n boekhouer en daarna baanbrekersendeling van die Gereformeerde Kerk. 

Hy is in Nederland opgevoed en kom daarna op 37-jarige leeftyd na Suid-Afrika en vestig hom as boekhouer in Pretoria. Tydens die Tweede Vryheidsoorlog (1899-1902) word hy as krygsgevangene na Brits-Indië verban. In 1904 begin Bos onder toesig van die kerkraad van die Gereformeerde kerk Pretoria met sendingwerk onder die swartmense in die township en in die distrik van Pretoria. 'n Swart gemeente word op Middelbult gestig en hiervandaan brei die werk uit na die Maletsi-reservaat naby Pietersburg, waar ook 'n gemeente gestig word die heel eerste gemeentes van die Gereformeerde Kerk onder die swart mense in Suid-Afrika. 

Hoewel Bos nooit 'n swart taal kon praat nie, het hy nietemin deur middel van tolke baanbrekerswerk gedoen. Van 1907 af oriënteer hy hom in die teologie onder leiding van dr. S.O. Los, predikant in Pretoria. Kragtens art. 8 van die Kerkorde wat voorsiening maak dat persone met buitengewone natuurlike begaafdheid sonder akademiese studie beroepbaar gestel word, word Bos in 1910 deur sy kerk se Sinode met die oog op die sending as predikant toegelaat. In dieselfde jaar word hy deur die Gereformeerde kerk Pretoria as sendeling beroep en die sendingarbeid in Pretoria en omgewing en die Maletsi-reservaat as eintlike sendingterrein aan hom opgedra. So word hy die eerste heeltydse sendeling van die Gereformeerde Kerk in Suid-Afrika. 

Sy arbeid is veral toegespits op die Vendas in die Soutpansberg. In 1911 koop hy en sy vrou die plaas Dundee en in 1915 die plaas Uniondale in die distrik Soutpansberg. Hoewel in getalle bereken Bos se sendingarbeid nie groot resultate bereik nie, is sy arbeid van groot belang, volgens B. Spoelstra in die "Suid-Afrikaanse Biografiese Woordeboek". Hy doen baie deeglike werk en juis die hoë vereistes wat hy stel voordat hy bekeerlinge tot die doop toelaat, verhinder die snelle uitbreiding van die kerk. Jare lank bly die gebied van Louis Trichardt die vernaamste sendingveld van die Gereformeerde Kerk. Volgens Spoelstra was Bos 'n mensliewende persoon met so 'n sterk verantwoordelikheidsgevoel, vaste geloof en taai deursettingsvermoë dat hy onder moeilike fisieke omstandighede steeds volhard het, selfs wanneer sy eie kerkgenote hul teen die sending verset het.



</doc>
<doc id="110509" url="https://af.wikipedia.org/wiki?curid=110509" title="Karl Heinrich Bergius">
Karl Heinrich Bergius

Karl Heinrich Bergius (Duitsland, omstreeks 1790 – Kaapstad, Kaapkolonie 7 Januarie 1818) was ’n Suid-Afrikaanse apteker en natuurkenner van Duitse herkoms.

Bergius was ’n skoolmaat van die Berlynse versamelaar Leopold Mundt, saam met wie hy in die Pruisiese leër gedien het. Hy het die Ysterkruis ontvang. Hy word as 'n briljante jong man beskou en in 1815 deur dr. M.H.C. Lichtenstein gestuur om in die Kaapstadse aptekersaak van Pallas en Polemann behulpsaam te wees. Swak gesondheid en ongelukkigheid laat hom egter bedank en aangesien hy vroeër onderneem het om in sy vrye tyd eksemplare vir die Berlynse Museum te versamel, besluit hy om dit sy hooftaak te maak. 

Met kenmerkende ywer gaan hy op versameltogte en vername mense soos pastoor F.H. Hesse, W.J. Burchell, C.G.C. Rheinwardt, Ludwig Krebs, Mundt en Le Maire vergesel hom by hierdie geleenthede. Baie van sy plante bereik eindelik die Berlynse herbarium, en ander eksemplare word in die Natuurhistoriese Museum van die Humboldt-Universiteit in Berlyn bewaar. 

Bergius en Mundt is besig om 'n geillustreerde werk oor Kaapse orgideë voor te berei en beplan ook 'n ekspedisie na Betsjoeanaland, toe hy aan tuberkulose sterf. Toe die botanikus Adalbert von Chamisso drie maande later in die Kaap aankom, was hy baie ontsteld om van sy vriend se dood te verneem. 

Vier van Bergius se briewe (1815–'18) wat in Berlyn behoue gebly het, bevat heelwat wetenskaplike waarnemings en verwys na talle beroemde reisigers en versamelaars aan die Kaap. Hierdie briewe verraai in hoë mate die persoonlike tragiek in die lewe van hierdie jong natuurkenner, skryf P.M. Ffolliott in die "Suid-Afrikaanse Biografiese Woordeboek", wie se van voortleef in die name van twee varings en twee voëls. Ná sy dood verskyn die "Musci frondosi exotici herbarii Wildenowiani tum Capenses a.b. Bergio lecti " (Bonn, 1820). Hy is nooit getroud nie en is in uiterste armoede oorlede. 



</doc>
<doc id="110510" url="https://af.wikipedia.org/wiki?curid=110510" title="Marthinus Bergh">
Marthinus Bergh

Marthinus Bergh (Kaap, 2 November 1696 – Kaap, Desember 1741) was landdros van Stellenbosch.

Hy was die neënde kind van die ontdekkingsreisiger Olof Bergh, en sy vrou, Anna de Koning. Soos so baie ander jong manne van sy tyd, tree Bergh in April 1711 op vyftienjarige leeftyd as soldaat by die VOC in diens. In teenstelling met sy vader, wat 'n militêre loopbaan gekies het en toe die bevelvoerder aan die Kaap was, gaan Bergh spoedig oor na 'n siviele loopbaan en in Oktober 1714 word hy 'n klerk in die
"secretarie" van die Raad van Justisie. In Desember 1720 word hy bevorder tot boekhouer en word terselfdertyd aangestel as adjunk van die fiskaal.

Op 30 September 1721 volg hy Jacob Voet op as landdros van Stellenbosch en Drakenstein met sy hoofkwartier op Stellenbosch. Op 8 Desember 1722 dien Bergh 'n memorie by die Politieke Raad in waarin hy versoek om tot onderkoopman verhef te word. Die Raad staan dit toe en verhoog sy salaris tot 40 gulde per maand. Ná 'n verblyf van ietwat langer as ses jaar op Stellenbosch, keer Bergh in Januarie 1728 na die Kasteel terug toe die Raad hom aanstel as "winkelier".

In die Kaap speel hy 'n aktiewe rol in die bestuursliggame, en reeds in Desember 1728 word hy weesmeester. In Mei 1735 kry hy sitting in die Raad van Justisie en op 1 Oktober 1737 volg hy in sy vader se voetspoor toe hy lid van die Politieke Raad word. Vier maande later volg sy bevordering tot die rang van koopman, 'n pos waarin hy tot sy dood werksaam bly.

Bergh is op 20 Augustus 1719 getroud met Catharina Ley, 'n dogter van Michiel Ley en sy vrou, Engela Breda. Twee kinders is uit dié huwelik gebore. Bergh se seun, Olof Martin Bergh, was later sekretaris van die Politieke Raad, terwyl sy kleinseun Marthinus Adrianus Bergh landdros van Stellenbosch en een van die leiers van die Kaapse Patriotte was.



</doc>
<doc id="110511" url="https://af.wikipedia.org/wiki?curid=110511" title="Henriette Armstrong">
Henriette Armstrong

Henriette Ester Carolina Armstrong (Fauresmith, Oranje-Vrystaat, 21 Februarie 1862 – Pretoria, Transvaal, 17 Oktober 1944) was ’n Suid-Afrikaanse vroueleidster.

Armstrong was 'n dogter van W. Oberholzer van Fauresmith en sy vrou, Anna Kieser. Sy gaan na die Damesinstituut Eunice, Bloemfontein, en trou later met John Armstrong, bankbestuurder van Eshowe. As gevolg van die verplasing van haar man na die Standard Bank, Pretoria, verhuis hulle in 1895 daarheen. Aangesien haar kinderlose huwelik ongelukkig is en ontbind word, onderhou sy haarself deur middel van 'n losieshuis waar ook volksleiers tuisgaan wanneer hulle in Pretoria vertoef.

Met die uitbreek van die Tweede Vryheidsoorlog in 1899, sluit sy as verpleegster aan by die kommando van genl. Piet Joubert. Sy onderneem sewe reise met gewondes vanaf Ladysmith na die hospitaal in Pretoria. Ná die inname van die hoofstad op 5 Junie 1900 keer sy terug en organiseer 'n groep vrywillige verpleegsters om in die konsentrasiekamp van Irene te verpleeg. Sy was van April tot Oktober 1901 in die kamp en het 'n dagboek gehou van haar wedervaringe. Van haar vriendskaplike verkeer met offisiere van die Britse besettingsmag in Pretoria gedurende 1901–'02 maak sy gebruik om waardevolle inligting te verkry, wat sy deur middel van kapt. J.J. Naudé aan die Boereleiers in die veld laat besorg.

Ná die oorlog word Armstrong 'n ywerige lid van die Suid-Afrikaanse Vrouefederasie (SAVF) wat sy in 1904 help stig, en in 1905 rig sy die Reddingshuis (Armstrong-Berning-sentrum) vir ongehude moeders in Pretoria op, 'n instituut waarvan sy tot 1939 voorsitster bly en wat dekades lank nog bestaan het. Sy oorreed die Vrouefederasie in 1911 om die verwaarloosde kinderkerkhof op Irene op te knap en daar jaarliks op Goeie Vrydag 'n huldediens en kranslegging te hou. Sy was ook een van die stigters van die Langlaagte-weeshuis vir oorlogswese.

Tydens die Rebellie van 1914 dien sy in 'n hulpkomitee wat die rebellegevangenes van voedsel voorsien en sy help in 1916 met die organisasie van die vroueoptog wat amnestie vir die gevangenes beoog. In dié jaar werk sy ook vir die totstandkoming van die Vroue- Nasionale Party en word hoofbestuurslid. Sy verteenwoordig dié party met die stigting van die Bond van Afrikaanse Moeders in 1919, een van die eerste opleidingsentrums vir vroedvroue in Suid-Afrika.

As gevolg van 'n beroerteaanval in 1939 kan sy haarself nie meer help nie en gaan woon sy by 'n neef, Heinrich Stuart, waar sy die laaste vyf jaar van haar lewe versorg word.

Sy het wel nog die bewoording opgestel vir die protesoptog op Saterdag 22 Junie 1940 deur vroue na die Uniegebou. Dit is binne vyf dae gereël om vroue kans te gee om hul stem te hoor in verset teen die Tweede Wêreldoorlog. Die Ossewa-Brandwag, waarvan dr. Hans van Rensburg die hoofleier was, het ’n belangrike rol in die reëlings gespeel. Sowat 6 000 vroue uit alle dele van die land het van Kerkplein tot by die Uniegebou gestap. Op pad het nog vroue aangesluit sodat amper 9 900 eindelik in gelid gestap het. Langs die pad was duisende toeskouers, meestal mans. 'n Deputasie van drie vroue, beskryf as "bejaarde volksmoeders", het die versoekskrif om neutraliteit by die Uniegebou aan die destydse eerste minister, genl. J.C. Smuts se adjunk, min. J.H. Hofmeyr, oorhandig. Dit was nadat Smuts se privaat sekretaris, J.D. Pohl, in antwoord op die vroue se versoek dat hy die versoekskrif ontvang, laat weet het "dat die Generaal nie bereid is om die afvaardiging te ontvang nie, daar hul versoek in stryd is met die beleid van die regering en die besluite van die Parlement. Die Eerste Minister het geen tyd vir party politieke propaganda (sic) in stryd met die aangenome landsbeleid nie".

Die versoekskrif se presiese bewoording was: "Namens die Afrikaanse moeders, vroue en dogters en die tienduisende wat in die gees aanwesig is en ons versoekskrif steun, wens ek ons die Hoogedele Regering in alle beskeidenheid met die diepste erns waaroor ons beskik te versoek om, eerstens, nie langer toe te laat dat met dreigemente van ontslag, verplasing of watter vorm van behandeling ookal (sic), druk uitgeoefen word op die burgers van ons staat ten einde hulself beskikbaar te stel vir militêre diens buite die Unie ni – hetsy deur privaat werkgewers of deur die staat, en, tweedens, onmiddellik (sic) 'n eerbare en regverdige vrede met die lande met wie ons in oorlog verkeer, te sluit. Geteken, H. Armstrong."

T.C. Pienaar skryf in die "Suid-Afrikaanse Biografiese Woordeboek": "(Armstrong) was nie slegs 'n groot figuur in die SAVF nie; sy is een van die merkwaardige vroue wat die Afrikaanse volk opgelewer het. Sy het groot leierstalent gehad, kon mense inspireer en het geen opoffering ontsien nie. In merg en been was sy Afrikaner en haar werk en vreugde was die opheffing van haar volk."

Sy is naas haar moeder in die Ou Begraafplaas in Pretoria ter ruste gelê.



</doc>
<doc id="110512" url="https://af.wikipedia.org/wiki?curid=110512" title="Henry Barber">
Henry Barber

Henry Mitford Barber (vanaf Mitford-Barberton) (Highlands, Grahamstad, 7 September 1850 – Eldoret, Kenia, 25 Mei 1920) was 'n jagter, ontdekkingsreisiger en sakeman. Die dorp Barberton is na hom en sy broer genoem.

Barber was die jongste seun van Frederick William Barber en sy vrou, Mary Elizabeth Bowker. Nadat hy tuis onderrig is, sluit Barber hom in 1870 by sy broer Frederick Hugh Barber op die diamantvelde van Griekwaland-Wes aan, waar hy aansienlike sukses behaal, veral by die Colesberg-koppie. Aangesien hy 'n goeie jagter, 'n uitmuntende skut (hy het die veelgesogte Wimbledon-penning verower) en 'n geesdriftige natuurkenner was, doen hy later mee aan sy broer se jagtogte in die Kalahari en Matabeleland, waar hy tydens sy reise verskeie nuwe soorte vlinders ontdek wat na hom genoem word. 

Gedurende die jare 1873–'74 verken hy die streke Waterberg en Soutpansberg en later (1876) besoek hy Matabeleland. Eenkeer word hy deur 'n buffel by die Gwaairivier gegaffel waarna sy broer hom drie maande lank sonder hulp verpleeg. In 1884 ontdek Barber en sy broer Fred winsgewende gouderts op staatsgrond in die De Kaap-vallei in die indertydse Oos-Transvaal en die dorp Barberton word na hulle genoem. 

Toe goud aan die Witwatersrandontdek word, vergesel hy sy broer na dié gebied waar hulle die eerste skag op die Rand grawe en by die stigting van die Ferreira-mynmaatskappy betrokke is. Barber word ook 'n direkteur van die Delagoabaai-beleggingsmaatskappy. In 1912 emigreer hy na Kenia, waar hy verskeie plase koop en koffie op groot skaal aanplant. 

Barber was 'n ywerige sportman en 'n geharde pionier met 'n wye kennis van suidelike Afrika en bedeeld met 'n gesellige, selfstandige en vreeslose geaardheid, volgens J.T. Leverton in die "Suid-Afrikaanse Biografiese Woordeboek".

Hy trou in 1894 met Mary Layard Bowker en hulle het vier seuns, van wie Ivan Mitford-Barberton, die beeldhouer, in Houtbaai gewoon het. In 1916 verander hy sy van na Mitford-Barberton. 



</doc>
<doc id="110513" url="https://af.wikipedia.org/wiki?curid=110513" title="Klaas Steytler">
Klaas Steytler

Klaas Steytler (*20 April 1922, Ladybrand - † 27 Augustus 1997) was 'n Suid-Afrikaanse skrywer, wat veral misdaad- en speurverhale geskryf het. Hy debuteer onder die naam N.G. Steytler, maar verskeie van sy werke verskyn onder die skuilnaam Jan Harmse.

Nicolaas Georg (Klaas) Steytler is op 20 April 1922 in Ladybrand in die Oos-Vrystaat gebore as die seun van 'n  skoolinspekteur, Frederick Albert Steytler.Sy ma is Henriette Sanders en hy word vernoem na sy oom, die bekende politikus Klasie Havenga, minister van finansies in die Hertzog-kabinet. Hy word groot en gaan skool op Harrismith, waar hy in 1939 aan die Hoërskool Harrismith matrikuleer. Dan studeer hy aan die Universiteit van die Witwatersrand waar hy 'n  B.Com.-graad in die regte verwerf, maar daarna besluit om nie aan te gaan met sy LL.B.-graad nie. Vir twee jaar werk hy dan in Johannesburg om geld te spaar om terug te gaan universiteit toe. Hy gaan dan na die Universiteit van Kaapstad, waar hy in 1945 'n  B.A.-graad verwerf. Hier ontmoet hy die bekende skryfster Elsa Joubert, met wie hy later trou. In 1946 word hy joernalis in Johannesburg by "Die Vaderland" en werk dan vanaf 1947 twee jaar lank in Montreal in Kanada in die personeel van die Internasionale Lugvervoer genootskap. In 1949 sluit hy by Elsa Joubert in Europa aan en reis vir etlike maande saam met haar met rugsakke deur Europa. Hy is in 1950 met Elsa getroud en hulle het twee dogters, Elsabé en Henriette, en 'n  seun, Nico. By sy terugkeer na Suid-Afrika vestig hy hom weer in Johannesburg as joernalis tot 1956 by "Die Vaderland" en daarna by "Die Transvaler". Vir hierdie koerant skryf hy die daaglikse rubriek "Panorama", wat gewild word onder die lesers. In 1963 word hy aangestel as Transvaalse redakteur van "Die Huisgenoot" en in 1965 word hy aangestel as die hoofredakteur van hierdie tydskrif in Kaapstad. Hier vestig die gesin hulle in Oranjezicht. Hierna neem hy in 1971 'n  betrekking aan as uitgewer en redakteur van nie-fiksie by Tafelberg-Uitgewers en hy word dan in 1973 vryskut. Sy belangstellings is letterkunde, die teater, musiek en mitologie.

In die vyftigerjare bestudeer hy al die prosedures van telepatie en gedagte projeksie en kwalifiseer as hipnotiseur. In 1967 word hy en Elsa uitgenooi na Duitsland en bly in Berlyn vanwaar hulle van plan was om Oos-Europa te besoek, maar 'n  dringende telegram van Suid-Afrika waarsku hulle daarteen. Die Russiese spioen Juri Loginof is pas in Suid-Afrika gearresteer en enige verhandelbare Suid-Afrikaners agter die Ystergordyn kon gevange geneem word met die oog op 'n  ruilooreenkoms. In Johannesburg begin hy en Elsa saam met Jan Rabie, Abraham de Vries en Rita Elferink die Excelsior Groep, waarmee hulle oor die rassegrense heen kultuuraande hou. Vir 'n  rukkie in die sewentigerjare is hy lid van die Sensuurraad onder Jannie Kruger, maar bedank dan. Vanaf die stigting van die Afrikaanse Skrywersgilde in 1975 is hy en sy vrou lede daarvan.

Wanneer dit in die vroeë tagtigerjare bekend word dat die Kaaplandse Biblioteekdiens gereeld groot getalle boeke laat verpulp, reël hy saam met Jan Rabie dat hierdie boeke eerder aan bruin en swart skole geskenk word, tesame met onverkoopte ou tydskrifte, waardeur Afrikaans op hierdie wyse bevorder kon word. Nadat hy vryskut word, vergesel hy somtyds vir Elsa op haar vele reise, onder andere na Mosambiek (weergegee in haar reisboek “"Die staf van Monomotapa"”) en Indonesië op die voetspore van Leipoldt, wat sy in “"Gordel van smarag"” beskryf. Benewens die huis in Oranjezicht het hulle ook 'n  vakansiehuis in Onrus, waar onder andere Uys Krige en Jan Rabie woon en vele ander skrywers strandhuise besit. Hy is op 27 Augustus 1998 in sy huis in Oranjezicht aan kanker oorlede.

In sy tyd by "Die Vaderland" skryf Klaas 'n vervolgverhaal wat daagliks in hierdie koerant verskyn.

Sy eerste boek is die speurverhaal "Man in die spieël" (onder die naam N.G. Steytler). Die verhaal speel af in 'n  klein Karoodorpie in die winter. Daar is verskillende soorte mense in die hotel tuis, met almal van hulle wat onder verdenking kom wanneer daar 'n  moord plaasvind. Speurder Grové probeer om deur al die botsende leidrade te sif om die moordenaar vas te trek. Na publikasie van hierdie speurverhaal skryf hy vir 'n lang ruk nie ernstig nie.

Later begin hy meer ernstig skryf onder die skrywersnaam Jan Harmse en lewer die misdaad komedie "Zap zap - in Seepunt gaan dit pienk en plesierig" wat satiries kyk na Suid-Afrikaners se leefwyse en gewoontes. Die oujongnooi skryfster Miss Breggie Venter en die uitgewers klerk Zoutendorst raak betrokke by 'n  bende rowers wanneer haar kardoes geld vir die uitgee van haar boek deurmekaar raak met die buit van die rowers. Hulle word gevang en aangehou, maar ontsnap en probeer die geld terugkry. Hiervandaan word die leser op dolle vaart deur verskeie hoofsaaklik onwaarskynlike gebeure geneem, waardeur met allerhande tipes Afrikaners die gek geskeer en geen heilige koei onaangeraak gelaat word nie.

"Die wonderwerke van Judas Iskariot" (ook onder die skuilnaam Jan Harmse) wend Bybelse materiaal allegories aan. Die boek bevat drie kort novelles gebaseer op Christus se wondergenesings, waardeur menslike swakhede in die algemeen ontbloot word en veral die mens se onvermoë om God te dien en op die regte manier te reageer na 'n  Goddelike ingryping. Die eerste verhaal gaan oor die uitdrywing van bose geeste uit 'n  waansinnige man en die invaar van hierdie geeste in 'n  trop varke wat daarna verdrink, waar die verteller Zerwan, 'n  priester van Mithras, hierdie gebeurtenis betreur weens die verlies wat die varkboere gely het. Die tweede verhaal behandel die genesing van die verlamde man wat deur die dak neergelaat is sodat Jesus hom kan genees. Die geneesde, Oom Jakob, verkry hiermee genesing vir sy liggaam maar verloor sy siel. Die derde verhaal is gebaseer op 'n  brief wat Judas Iskariot voor die verraad aan Thomas skryf. Hierin vertel hy van Jesus se genesing van 'n  seun wat deur 'n  bose gees besete was, nadat Judas self geen sukses kon behaal nie.

Die eerste roman onder sy eie naam,"Die Leeukuil", vertel die verhaal van 'n  pa (Sakkie Morgan) wat pas na ses jaar uit die tronk vrygelaat is. Hy neem sonder sy gewese vrou se medewete sy dertienjarige diabetiese seun Daniël op dié se verjaarsdag op 'n  nagtelike uitstappie na Hillbrow, onbewus van Daniël se siektetoestand en die noodsaaklikheid van medisyne. In hul gesprekke met mekaar vorder vader en seun van gemeenplase tot selfopenbaring en word dit 'n  nag van verantwoording, selfondersoek en insig. Die noodlot en die gevolge van dade kan egter nie ontduik word nie. Die seun sterf, die hof verwerp Sakkie se weergawe van gebeure en hy word opnuut gevonnis, hierdie keer vir drie jaar. In die slothoofstuk ontmoet vader en moeder 'n  paar jare later by die kind se graf, steeds wêrelde van mekaar verwyder. Die titel van die boek is simbolies van die hellevaart wat vader en seun saam onderneem en die eensaamheid en onbegrip wat die mens in sy verhoudings met ander kenmerk. Hierdie boek word ook aan skole voorgeskryf.

"Die walvisman" is 'n  moderne aanpassing van die Jona-verhaal in die Bybel, waar die profeet Jona ben-Amittai (wat beteken “waarheidliewende duif”) in die hawe van die hedendaagse Tel-Aviv aan boord 'n  Cipriotiese skip gaan op reis na Spanje. Hy word in 'n  storm oorboord gegooi, kom deur sy hellevaart tot selfkennis en spoel op 'n  strand uit. Hiervandaan gaan hy na die moderne groot stad Ninevé en sy waarskuwings noop die koning-president om 'n  noodtoestand uit te roep. Terselfdertyd speel die onbekende outeur van die Bybelverhaal in Babilonië 'n  belangrike rol deur sy ervaring van 'n  God wat genade ook aan die vyand wil bewys. Steytler maak veral vernuftige gebruik van die Jungiaanse sielkunde met die individuasie proses van Jona en die uitpluis van bonatuurlike gegewens. In die proses word Ninevé 'n  simbool van eietydse Suid-Afrika. Hierdie boek word in 1991 benoem vir die Ou Mutual-prys en is ook op die kortlys vir die Rapport-prys.

"In die somer van '36" vertel van die wedervaringe van die nuweling Dewwie Dykstra op die Vrystaatse dorp K, waar die totale dorp se leefwyse en gewoontes omgekeer word deur haar teenwoordigheid. Die dryfvere van die dorp en sy mense, naamlik geld, status, sosiale norme en altyd teenwoordige maar bedekte seksualiteit word op satiriese wyse geskets teen die politieke en maatskaplike toestande van die dertigerjare. Dewwie Dykstra word as assistent in die apteker Sinclair se apteek aangestel. Sinclair is 'n  verlangste aangetroude familielid van haar. Die mans op die dorp voel erg aangetrokke tot haar en sy is nie heeltemal onwillig om haar die aandag te laat welgeval nie. Sy raak betrokke by verskeie mans, waaronder Sinclair self, die plaaslike dokter Jannie Brand, die nuts werker Adderjaan Kruger, advokaat S.P. Crous van Bloemfontein en die ouderling Thys Dippenaar. So lei die een ding tot die ander en daar is 'n  paar klappe, vloeke en vuishoue, 'n  geskinder en sensuur, egskeiding en die dood wat die dorpie skud. Eers nadat sy vertrek kan die dorp weer tot rus kom. Veral goed gedoen is die uitbeelding van die dorp en sy mense as 'n  stereotipiese Afrikaner gemeenskap van sy tyd, wat die armoede en agterlikheid van baie Boeremense, die status bewustheid van die hooggeplaastes en die mitologisering van die Swart Gevaar insluit. Hierdie roman is aanvanklik ingeskryf vir die Tafelberg-Sanlam Groot Romanwedstryd, waar dit die kortlys gehaal het. In 1992 is die boek 'n  finalis vir beide die M-Net-prys en die C.N.A.-prys en dit word ook eervol vermeld tydens die toekenning van die ATKV-prys vir goeie gewilde prosa, nadat dit in 1991 genomineer is vir die Rapportprys.

"Die goue kalf" word aangebied as “‘n sepie in dertien spele”, waarin die skrywer met die woord suggereer wat die visuele aspek van 'n  televisiesepie vir die kyker gee. Hierin gee Steytler 'n  soort opvolg op “"Zap zap"”, met die oujongnooi Miss Breggie Venter en die uitgewers klerk Zoutendorst wat weer hulle verskyning maak. Die premier van die Wes-Kaap, Sy edele S. Paul Dawonder, se skelmpie, die tikster Flaffie, pers hom af met ‘n rol film waarop hy net sokkies aanhet. Die premier gee sy perssekretaris Koos van der Merwe opdrag om vir Flaffie te “fieks” en die film terug te kry. Flaffie is 'n  veraf familielid van Miss Breggie en so raak hulle betrokke. Die sentrale karakter is Zoutendorst se Fries-kalf, Madelief, wat hulle orals vergesel. Die kalf het nie veel met die karakters se sondes uit te waai het nie, maar word byna 'n  sondebok en verwys op simboliese vlak kennelik na die goue kalf wat die Israeliete in die woestyn gemaak het, dus 'n  valse god. Die absurde storie, bevolk met ewe absurde karakters, sorg vir prettige lees vermaak hoewel die geniepsige satire nie uitbly nie.

Die roman "Ons oorlog" is onvoltooi met sy dood, maar word deur sy vrou Elsa Joubert en seun Nico versorg en gepubliseer. Hierin gee die skrywer sy ma se uitgebreide familie se verhaal oor die Anglo-Boereoorlog, met 'n  perspektief wat veel wyer strek as slegs die familie en 'n  afgeronde beeld gee van karakters aan beide kante van die konflik. Die boek begin en eindig met 'n  reis deur die Doderyk, met die middelste gedeelte memoires oor die oorlog. Afwisselend word verskillende karakters se oorlog belewenisse verhaal, sodat daar voorbeelde is van diegene wat na die konsentrasiekampe toe geneem is en dié wat dit vrygespring het, die burgers in die Republieke en dié wat tot diep in die Kaapkolonie inbeweeg het. Die vertel wyse word ook afgewissel sodat daar byvoorbeeld in die geval van Magdalena Sanders uit die vyftigerjare van die twintigste eeu 'n  agterna perspektief op gebeure gegee word, teenoor die oorwegend onmiddellike belewenis van meeste karakters in die oorlogstyd. Die oorlog woed nie net tussen die volke nie, maar ook binne die gesin en duur voort in konflikte na die sluiting van vrede. Die deurlopende motief is dat alle betrokkenes by oorlogvoering ook die slagoffers daarvan word. Navorsing vir die boek is baie deeglik gedoen met die agtergrond gebeure wat strook met geskiedkundige feite.

"Die doodkis-spesjel", later omgewerk en uitgebrei in "Toe die wêreld nog anders en ek nog jonk was", gee jeug herinneringe met die wysheid van nabetragting. Hierdie werk het in die vroeë vyftigerjare as kortverhaal in die blad "Ons lewe" verskyn, waarna Steytler dit grondig verwerk en uitbrei. Die verhaal speel grootliks af in die dertigerjare, met droogte en depressie toestande wat die mense knel. Die kind verteller Gertjie se pa, Jan de Lange, besluit om groot geld te maak deur doodskiste te verkoop. Hierdie kiste word op die solder gebêre. Die spruit kom af na die groot reën en Gertjie en sy broer, Lewies, “leen” toe 'n  doodskis om daarmee op die water te vaar. Die doodkis-spesjel keer egter teen 'n  klip om en Gertjie beland in die water terwyl sy “skip” stroom-af vaar. Hierdie voorval sorg vir verskeie lewenslesse vir Gertjie, sy ouers en die gemeenskap. Daar is 'n  verdieping aan die einde, wanneer Jan se bruin kindervriend tot sterwe kom en hy sy laaste doodskis gratis aan hom afstaan. Só gaan Jan se drome om ryk te word aan doodskiste ook dood, maar die menslikheid wat die gesin saamneem is 'n  figuurlike fortuin werd.

Klaas Steytler se kortverhaal "Die storie van die bont koei" word opgeneem in " 'n  Rooie met ratte, Pa" onder redaksie van Temple Hauptfleisch en Ulla Schüler en die skets "Berlyn" verskyn in "Stad en stedelig", 'n  versamelbundel met sketse en vertellings oor wêreldstede. Verskeie van sy werke word ook as reekse op televisie uitgesaai, onder andere "Zap zap" en "Dirk Hoffmann". Laasgenoemde is 'n  televisie-advokaat en amateurspeurder wat betrokke raak by verskeie opsienbarende hofsake, wat Klaas almal gebaseer het op werklike sake, hoewel die karakters fiktief was. Dit was die eerste televisiereeks waar een van die hoofrolle spesifiek vir 'n  gekleurde persoon geskryf is. Sy televisiedramas "Die broers Swart" en "Die tweede moord" (beide episodes uit die Dirk Hoffmann televisiereeks) word deur P.J. du Toit opgeneem in onderskeidelik die versamel bundels "Drie…twee…een" en "Fasette", terwyl die kortspel "Die gyselaar" deur George Weideman opgeneem word in die versamelbundel "Alles op die spel"."Die gyselaar" is eweneens 'n  episode uit die Dirk Hoffmann televisiereeks. Hierin openbaar Dirk Hoffman en sy klerk Johnny 'n  komplot waarin die aktrise Vera Kemp baie geld sou verloor het.

Die radiodrama "Oom Jacob staan op" (aangepas vir die radio uit 'n  verhaal in "Die wonderwerke van Judas Iskariot") is 'n  Paas drama uit Jesus se tyd. Die verlamde Oom Jakob lê sy lewe lank onder die prieel waar sy nefie Awram hom versorg. Hy was al by die bad van Siloam vir genesing. Toe die rabbi sê hy moet ingaan wou hy egter nie, want hy kon nie die engel sien wat die water roer nie. Nou het hy gehoor van die profeet by die meer van Gennesaret en hy bou al sy hoop op hierdie man. Hy gee sy kosbaarste besitting, goud van sy moeder, sodat Awram hom na Kapernaum by die meer kan neem. Hier laat die mense hom deur die dak sak sodat Jesus hom kan genees, waarna Jakob sy bed opneem en loop. Hierna verander sy persoonlikheid egter sodanig dat die goeie verhouding tussen hom en Awram versuur word deur sy trots, buierigheid, selfsug en gierigheid. Hoewel hy genesing vir sy liggaam gekry het, verloor hy dus sy siel. Tuis word hy deur rowers aangeval, waarna hy uitvind dat hy weer verlam is.

Hy vertaal Elsa Joubert se roman "Ons wag op die kaptein" in Engels as "To die at sunset".

Om sy sewentigste verjaarsdag te herdenk laat sy drie kinders 'n  bundel set en bind bestaande uit briewe wat hy oor die jare aan hulle geskryf het. Die titel is "Hier is alles wel, Pa ½ – Familiebriewe van Klaas Steytler". Die “½” in die titel is te wyte aan sy ou Olimpia tikmasjien waarop hy die briewe getik het. Wanneer hy die punt aan die einde van die brief wou tik om dit af te sluit, het hy menigmaal die toets daarna as, die ½, getref. In 1993 word in Bloemfontein 'n  huldiging plegtigheid by die Nasionale Afrikaanse Letterkundige Museum en Navorsingsentrum vir hom en Elsa Joubert gehou, waar hy sy toespraak handel oor die wanbalans in die Afrikaanse boeke wêreld.

1954 - "Die man in die spieël" (N.G. Steytler)

1975 - "Zapzap– in Seepunt gaan dit pienk en plesierig" (Jan Harmse)

1977 - "Die wonderwerke van Judas Iskariot" (Jan Harmse)

1982
1986 - "Die walvisman"

1991 - "In die somer van '36"

1993 - "Toe die wêreld nog anders en ek nog jonk was"

1995 - "Die goue kalf"

2000 - "Ons oorlog"

Vertaler

1982 - "To die at sunset" – Elsa Joubert



</doc>
<doc id="110514" url="https://af.wikipedia.org/wiki?curid=110514" title="Kameroenberg">
Kameroenberg

Kameroenberg (Engels: "Mount Cameroon" Frans: "Mont Cameroun") is 'n bergmassief in Afrika wat in die weste van Kameroen naby die kus van die Golf van Guinee geleë is. Met sy hoogte van 4 040 meter is dit die hoogste berg in Wes-Afrika en Kameroen, asook die vierde hoogste alleenstaande berg in Afrika. Die massief bestaan uit die twee vulkane: "Fako" en "Etinde". Tussen 1884 en 1918 is die berg "Albertspitze" (ná Prins Albert van Sakse-Koburg en Gotha) genoem.

Kameroenberg is op die grens tussen Wes- en Sentraal-Afrika aan die Golf van Guinee se buiging geleë en maak deel uit van 'n lyn van aktiewe vulkane wat daarnaas nog die eilande São Tomé, Príncipe, Bioko en Annobón insluit. In Kameroen se volkslied word na die berg as "Buea-Berg" verwys.


</doc>
<doc id="110516" url="https://af.wikipedia.org/wiki?curid=110516" title="Aaron Arrowsmith">
Aaron Arrowsmith

Aaron Arrowsmith, (Winston, Durham, Engeland, 14 Julie 1750 – Londen, 23 April 1823) was ’n kartograaf en uitgewer van landkaarte.

Arrowsmith moes reeds op jeugdige leeftyd self die mas opkom weens sy vader se vroeë dood. Sy moeder trou weer, maar die stiefvader bring die kinders se erfdeel deur. Ná 'n skamele opleiding gaan hy omstreeks 1770 na Londen waar hy eers in die landmeetkunde en daarna as kaarttekenaar werksaam is. In 1790 publiseer hy die eerste van sy eie kaarte, wat sy lang en voortreflike reeks van ongeveer 200 landkaarte van baie dele van die aardbol inlui. Sy werk word gekenmerk deur akkuraatheid, die betroubaarheid van sy inligtingsbronne en die goeie gehalte van die gravering.

Hy word deur sy seuns, Aaron en Samuel, en sy neef John Arrowsmith (1790–1873) bygestaan. Ná Arrowsmith se dood sit die seuns die sakeonderneming voort totdat Samuel in 1839 oorlede is, toe John (wat ná die dood van sy oom op eie houtjie voortgegaan het) na die firma terugkeer en dit vir die res van sy lewe bestuur.

Die belangrikste kaarte van suidelike en Suid-Afrika wat deur Aarrowsmith geteken is, is "Colony Cape Good Hope from Mr Barrow's Survey", 1 Maart 1802, uitgegee deur Cadell en Davies (250 x 200 mm) waarvan 'n verdere uitgawe in 1805 gepubliseer word; "Africa", 1 November 1802, gepubliseer op vier blaaie van ongeveer 700 x 630 mm elk, waarvan twee suid van die ewenaar is. Dit is opgedra aan die "Committee and Members of the British Association for Discovery in the Interior Parts of Africa". Ander uitgawes verskyn tot in 1811. "Cape of Good Hope", 1 November 1805, is opgedra aan kapt. Carmichael Smith, R.E., gepubliseer op vier blaaie van 710 x 610 mm elk en waarvoor inligting in groot mate verkry is uit John Barrow se kaart in sy "Travels", deel I, 1801. Verder is daar "Cape of Good Hope", 1 Januarie 1807 (385 x 255 mm) deur Longman, Hurst, Reese en Orme uitgegee; "Cape of Good Hope", 20 Januarie1812, wat slegs die Kaapse Skiereiland en Valsbaai op 'n groot skaal (820 x 650 mm) dek en "South Africa delineated from various documents", 10 Maart 1815 (940 x 810 mm), met 'n inlas van Delagoabaai in die onderste regterkantse hoek. "Cape of Good Hope", 1817, word deur A. Constable & Kie. in Edinburg uitgegee, met 'n heruitgawe in 1823 (250 x 200 mm). Ná Arrowsmith se dood gee sy seuns Aaron en Samuel die "Map of Cape of Good Hope", 1825 (300 x 220 mm), uit. Verdere uitgawes verskyn in 1828 en in 1845.

Arrowsmith was getroud en het minstens twee seuns gehad.



</doc>
<doc id="110520" url="https://af.wikipedia.org/wiki?curid=110520" title="Sesbalk-lipvis">
Sesbalk-lipvis

Die Sesbalk-lipvis ("Thalassoma hardwicke") is 'n vis wat voorkom in die Stille Oseaan, die Indiese Oseaan en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Sixbar wrasse".

Die vis word tot 20 cm lank. Hulle vreet bodem ongewerweldes, klein vissies en soöplankton.





</doc>
<doc id="110521" url="https://af.wikipedia.org/wiki?curid=110521" title="Mary Elizabeth Barber">
Mary Elizabeth Barber

Mary Elizabeth Barber (Deckhams Hall, Gateshead, Durham, Engeland, 5 Januarie 1818 – Pietermaritzburg, Natal, 4 September 1899) was ’n veelsydige Suid-Afrikaanse natuurkenner, kunstenaar en skrywer.

Barber was die oudste dogter van Miles Bowker en sy vrou, Anna Maria Mitford van Mitford Castle, Northumberland. Sy is gedoop op 22 Februarie 1818 in South Newton, Wiltshire, England. Barber kom in 1820 na Algoabaai saam met haar ouers en haar sewe broers (haar suster en jongste broer, James, is in die Kaapkolonie gebore terwyl die oudste, John, eers die familiesake in Engeland afgehandel het) as een van 'n klein geselskap van 23 Britse Setlaars en bring haar kinderjare deur op hul plaas, Tharfield, wat uitkyk op die monding van die Groot-Visrivier in die distrik Albanie, waar haar vader haar aanmoedig om die natuur in al sy fasette te ondersoek. Haar besonderse belangstelling in die natuurstudie word deur haar broer James Henry Bowker gedeel. Die gesin deurleef die Xhosa-inval van 1834.

In 1845 trou sy met Frederick William Barber (Fred), 'n skeikundige ontleder, 'n 1820-Setlaar en 'n neef van dr. W. Guybon Atherstone, in die kerk te Bathurst. Aangesien sy naby Grahamstad woon, moet sy tydens die Sewende Grensoorlog (1846–'47), waarin haar man ook veg, noodgedwonge in die laer gaan saam met ander Setlaarsgesinne. Sy word in daardie tyd so geprikkel deur "The genera of South African plants according to the natural system", wat in 1838 in Kaapstad verskyn het, dat sy 'n wetenskaplike briefwisseling begin met die skrywer, W.H. Harvey van die Universiteit van Dublin. Hy betuig later sy erkentlikheid vir haar hulp met sy "Thesaurus Capensis, or, illustrations of South African flora" (Dublin, 1859–'63) en noem twee soorte na haar en haar broer, James Henry Bowker.

Barber en haar man vestig hul op Highlands, naby Grahamstad. Twee seuns, Frederick Hugh Barber en Henry Mitford Barber, asook 'n dogter, Mary Ellen Barber, word uit hul huwelik gebore. In die Agtste Grensoorlog (1850–'53) neem Fred Barber weer eens deel aan 'n lang veldtog teen die Xhosa. Die plaas Lammermoor langs die Swart Keirivier word aan hom toegeken en die gesin woon tot 1858 daar voordat hulle na Highlands terugkeer.

Gedurende hierdie tydperk brei Barber haar waarnemings uit na voëls en plante, en op Highlands ook na die studie van motte, vlinders en ander inseksoorte. In 1863 wy sy haar meer in die besonder aan motte en vlinders. Roland Trimen swaai haar waarnemings en akkurate kleurtekenings lof toe in sy "South African butterflies" (Londen, 1887–'89), wat 'n kleurplaat deur haar bevat. Ander wetenskaplikes met wie Barber nou briewe wissel, is onder andere J.D. Hooker van Kew, Charles Darwin, op wie se werk oor die ontstaan van soorte Barber invloed uitoefen, asook plaaslike natuurvorsers soos E.L. Layard van die Suid-Afrikaanse Museum, Kaapstad, aan wie sy gedurig allerhande soorte eksemplare stuur. Hy erken haar hulp in sy "Birds of South Africa" (Londen, 1867) en in sy bydraes aan "The Ibis". Haar belangstelling omvat nou ook reptiele.

Toe sy in 1869 by haar man aansluit op die diamantdelwerye langs die Vaalrivier en, in 1870, steeds in waens en tente woon op die droë delwerye in die omgewing van die latere Kimberley, stuur sy ook baie mineraal- en fossiel-eksemplare aan die Suid-Afrikaanse Museum. Sy maak geskiedkundige skilderye van die omgewing voor en ná ontginning, en ook van die mynkamp. Daar kry die Barbers spoedig 'n klein woonhuisie, waar hulle deur C.J. Rhodes, F.C. Selous en andere besoek word.

Terwyl sy haar briefwisseling met oorsese en plaaslike natuurvorsers voortsit, ruim sy selfs tyd in om gedigte te skryf. Barber word lid van die Linnean Society. Hierdie vereniging se tydskrif publiseer die waarnemings wat sy op Highlands oor die orgidee gedoen het: "On the structure and fertili-zation of Leparis bowkeri" (dl. X), asook haar verslag "On the fertilization and dissemination of Duvernoia adhatodoites" (dl. XI) waarin sy nadruk lê op die rol van die groot houtbye en die sonderlinge metode van saadverspreiding. Twee referate wat voor die Linnean Society gelewer word, "On the stone-grasshopper of Grahamstown" en "On carnivorous and insectivorous plants", is nooit gepubliseer nie. Een van haar bekendste verhandelinge is "Notes on the particular habits and changes which take place in the larva of Papilio nireus" (Trans. of the Entomological Soc., 1874).

In haar afwesigheid of weens haar geslag word haar referate, wat oor 'n groot verskeidenheid plant- en dierkundige onderwerpe handel, namens haar gelewer. Sy bereis 'n groot gebied in Suid-Afrika en laat haar navorsing dikwels met dié van haar broer, James Henry Bowker, aansluit. Die South African Philosophical Society publiseer haar "Locusts and locust birds" ("Transactions", dl. I, band 3), 'n waardevolle oorsig van feite betreffende die gewone Suid-Afrikaanse treksprinkane, en "On the particular colour of animals in relation to habits of life" ("Transactions", dl. I, band 2), wat dien om Darwin se teorie van vroulike seleksie te sterk.

In 1886 voeg sy haar by haar man in Johannesburg toe goud aan die Witwatersrand ontdek word, en sy sit haar skryfwerk voort, veral gedigte. Toe haar man in 1889 aftree, sluit sy oorsee by hom aan en reis op uitgebreide skaal in Europa rond waar sy wetenskaplike kollegas ontmoet. Hulle keer terug en vestig hul in Grahamstad, waar Fred Barber in 1892 sterf. Sy woon daarna by haar seuns in Johannesburg en oorwinter by haar broer J.H. Bowker in Pietermaritzburg, waar sy oorlede is.

Haar seun F.H. Barber gee haar versamelde gedigte privaat uit onder die titel "The erythrina tree and other verses" (Londen, 1898). In sy inleiding tot hierdie gedigte maak Roland Trimen gewag van Barber se onverstoordheid, opgewekte selfstandigheid, uitnemende humorsin en kalme moed, en bring hy hulde aan haar standvastige volharding in die studie van die dier- en plantkunde. Drie van haar gedigte, "The erythrina tree", "A flower of Karroo" en "The cry of the ox", verskyn in E.H. Crough se "Treasury of South African poetry and verses" (Londen, 1909).

Hoewel Barber blykbaar geen opleiding gehad het nie, het sy as kunstenares oor aansienlike begaafdheid beskik; agt van haar akwarelle van uitstekende gehalte, wat tonele uit die vroeë dae van Kimberley afbeeld, is in die Albany-museum, Grahamstad. Mitford-Barberton verstrek volledige beskrywings van haar geskiedkundige en wetenskaplike skilderye. Voor haar dood het sy haar herbarium, versameling lepidoptera, tekeninge en dokumentêre stukke aan die Albany-museum geskenk, terwyl haar kleinseuns Ivan en Raymond Mitford-Barberton later briewe en ander materiaal daarby gevoeg het. Raymond het ook haar dagboek ("Wanderings in South Africa by sea and land"), op bekoorlike wyse met haar eie swart-wit sketse geïllustreer, aan die Cory-biblioteek van die Rhodes-universiteit, Grahamstad, geskenk. Hierdie joernaal het in die "Kwartaalblad van die Suid-Afrikaanse Biblioteek" (Des. 1962 tot Des. 1963) verskyn.

Baie soorte insekte en plante, deur Barber ontdek, is na haar genoem. Die plantgeslag Barberetta is deur Harvey ter ere van haar so genoem, terwyl die geslag Bowkeria aan haar en haar broer, J.H. Bowker, opgedra is. 'n Variëteit van "Aloe bainesii" is "A. barberae". 'n Borsbeeld deur Ivan Mitford-Barberton staan in die 1820-Setlaarsgedenkteken, Grahamstad.

Barber het nege broers gehad en almal het 'n leidende aandeel geneem aan die Sesde, Sewende en Agtste Grensoorlog asook aan die lewe op die grens in al sy vertakkings. Hulle was John Mitford Bowker; William Monkhouse Bowker; Miles Brabbin Bowker (1806–'64); Thomas Holden Bowker; Bertram Egerton Bowker (1810–'1907), LWR vir die Kaapkolonie (1879–'83); Robert Mitford Bowker; Septimus Bourchier Bowker (1814–'95); Octavius Bourchier Bowker (1816–'99), die beroemde skut wat die Vrystaters tydens die Basoeto-oorloë help, en James Henry Bowker, soldaat en natuurkenner. Haar enigste suster was Anna Maria Bowker (1820–'95), getroud met John Frederick Korsten Atherstone ('n seun van dr. John N. Atherstone).




</doc>
<doc id="110523" url="https://af.wikipedia.org/wiki?curid=110523" title="Fred Barber">
Fred Barber

Frederick William (Fred) Barber (Nottingham, Engeland, 20 Januarie 1813 – Grahamstad, Kaapkolonie, 2 Januarie 1892) was ’n Oos-Kaapse grenspionier en skeikundige.

Barber was die seun van Thomas Barber, befaamde portretskilder, en sy vrou, Mary Atherstone. Hy gaan skool aan Eton en op die Vasteland. Saam met dr. W.G. Atherstone emigreer hy in 1839 na Suid-Afrika en trou in 1845 met Mary Elizabeth Bowker, 'n dogter van Miles Bowker. Hy het twee seuns, Frederick Hugh Barber en Henry Mitford Barber, en 'n dogter gehad. (Die dorp Barberton is na albei sy seuns genoem.)

Barber besit aanvanklik 'n skaapplaas in die omgewing van Graaff-Reinet, maar gaan later na die Grahamstadse distrik om sy skaapboerdery voort te sit waar hy op die voorgrond tree tydens die skermutselinge met die vyandige Xhosastamme. Hy neem deel aan die Sewende Grensoorlog (1846–'47) en vir sy dienste gedurende die Agtste Grensoorlog (1850–'53) word die plaas Lammermoor naby Queenstown aan hom toegeken. 

Toe diamante ontdek word, vertrek hy in 1869 na Kimberley en is een van die eerste kleim-eienaars op die De Beerperseel. Hy is taamlik suksesvol en delf ook diamante aan die Vaalrivier, Dutoitspan en Bultfontein. Uiteindelik keer hy terug na Bristol, Engeland, waar hy fotografie beoefen en gereeld in tydskrifte skrywe oor grondontleding en algemene skeikunde. Barber was lief vir studie, godsdienstig, joviaal en gevat in sy gesprekke, aldus dr. B.J.T. Leverton in die "Suid-Afrikaanse Biografiese Woordeboek".



</doc>
<doc id="110526" url="https://af.wikipedia.org/wiki?curid=110526" title="Frederick Hugh Barber">
Frederick Hugh Barber

Frederick Hugh Barber (Graaff-Reinet, 8 Januarie 1847 – Eldoret, Kenia, 19 Mei 1919) was ’n Suid-Afrikaanse ontdekkingsreisiger, delwer en sakeman.

Barber was die oudste seun van Frederick William Barber en sy vrou, Mary Elizabeth Barber. Barber gaan skool aan die St. Andrew-kollege, Grahamstad, en trou in 1898 met Eira Evans. Hulle het een seun. In sy jeugjare (omstreeks 1870) verken Barber die Vaalrivier, pen kleims in verskillende diamantvelde af en ontgin hulle. Hy doen later onder sir Walter Currie diens in die Frontier Armed and Mounted Police.

Ná sy uitdienstreding in 1875 bring hy tien jaar in Matabeleland, Masjonaland, Suidwes-Afrika en Portugees-Wes-Afrika deur terwyl hy jag en verkenningstogte onderneem. Barber word 'n goeie vriend van die opperhoof Kgama III en ook van Lobengula. Hy onderneem 'n jagekspedisie per ossewa van Kimberley na die Victoria-waterval. Sy skilderye van die waterval is in die Rhodes-Livingstone-museum, wat ook sy reisverhale uitgee: "Zambezia and Mataheleland in the seventies" (Londen, 1960).

In 1895 hervat hy sy ontdekkingstogte en onderneem 'n tog deur die Kalahari. Saam met sy broer, H.M. Barber, vertrek hy in Februarie 1884 na die De Kaap-vallei, Oos-Transvaal. Gesamentlik verken hulle die gebied en hul ontdekking van winsgewende goudafsettings veroorsaak 'n groot toeloop van delwers na die Barberton-gebied, wat na die twee broers genoem is.

Barber keer terug na die oostelike distrikte en lê hom daar toe op volstruisboerdery. Toe hy hoor van die ontdekking van goud aan die Witwatersrand, vertrek hy na Transvaal en begin met 'n klein kapitaal die Ferreira-myn en later die Simmer en Jack-maatskappy. Hy word later ook direkteur van ander goudmynmaatskappye en het verbintenisse met die Delagoa Bay Investment Company en die Johannesburg Board of Executors, waar sy finansiële vernuf duidelik geblyk het.

Weer gaan boer hy in die oostelike distrikte en toon groot belangstelling in plaaslike aangeleenthede: die Grahamstadse munisipaliteit, die plaaslike kunsvereniging en die botaniese tuin. Barber was 'n bereisde man en 'n FRGS. Hy het aanleg as landskapskilder gehad en liefde vir sport en vir die bodem. Hy verlaat Suid-Afrika in 1915 om te gaan boer in Kenia, waar hy en sy broer albei oorlede is.



</doc>
<doc id="110528" url="https://af.wikipedia.org/wiki?curid=110528" title="Rooiwang-lipvis">
Rooiwang-lipvis

Die Rooiwang-lipvis ("Thalassoma genivittatum") is 'n vis wat voorkom in die westelike Indiese Oseaan by Mauritius en aan die ooskus van Afrika tussen die suide van Mosambiek en die suide van kwaZulu-Natal. In Engels staan die vis bekend as die "Redcheek-wrasse".

Die vis word tot 20 cm lank en vreet bodem ongewerweldes.





</doc>
<doc id="110530" url="https://af.wikipedia.org/wiki?curid=110530" title="77 v.C.">
77 v.C.




</doc>
<doc id="110531" url="https://af.wikipedia.org/wiki?curid=110531" title="76 v.C.">
76 v.C.




</doc>
<doc id="110532" url="https://af.wikipedia.org/wiki?curid=110532" title="71 v.C.">
71 v.C.



</doc>
<doc id="110534" url="https://af.wikipedia.org/wiki?curid=110534" title="Miles Bowker">
Miles Bowker

Miles Bowker (Deckham's Hall, Gateshead, Durham, Engeland, 1759 – Tharfield, distrik Albanie, 25 Maart 1839) was ’n boer en leier van ’n klein geselskap 1820-Setlaars. Hoewel hy goeie kontakte in Brittanje gehad het, was hy en sy gesin 'n model van besadigde ywer in Albanie.

Bowker was die oudste kind van Thomas Bowker die jonge, van Deckham's Hall, wolfabrikant en skeepseienaar, en sy vrou (geb. Monkhouse) van Bloan, Westmorland. Hoewel hulle 'n ou gesiene familie was, is die verhaal dat hulle van een van die regters van Karel I, sir John Bourchier, afstam, waarskynlik onwaar. Bowker tree in die huwelik met Anna Maria Mitford, 'n dogter van John Mitford, van Mitford Castle, Northumberland. Gedurende die eerste driekwart van sy lewe, in Engeland, is Bowker eers skeepseienaar in vennootskap met sy broer Benjamin Bowker en vervolgens, nadat die handel 'n ernstige knou gekry het in die revolusionêre en Napoleontiese oorloë, 'n suksesvolle skaapboer, eers in die Cheviots en later met merinoskape in Devon en Wiltshire, waar hy eindelik vir £14 000 uitverkoop. 

Nadat Bowker besluit het dat 'n nuwe land sy seuns beter vooruitsigte sou bied, lei hy in 1820 'n geselskap van 23 Setlaars in die "Weymouth" na die Kaap. Die geselskap bestaan hoofsaaklik uit sy huisgesin en sy bediendes en plaasarbeiders, wie se passasie hy almal betaal het, want in teenstelling met 'n groot aantal van die Setlaars was hy 'n bemiddelde man en iemand van aansien. Sy sosiale agtergrond (lord Falmouth het hom 'n bekendstellingsbrief aan lord Charles Somerset gegee) en sterk persoonlikheid sou hom een van die Setlaars se vernaamste segsmanne maak in hul onderhandelings met die koloniale owerheid. 

By sy aankoms aan die Kaap word daar 513 morge (440 ha) aan hom toegeken aan die Kowiekant van die Rietrivier, sowat 10 km van die see. Hy noem dit Oliveburn. Teen 1822 blyk dit nie genoeg te wees nie en word daar 'n bykomende 1 270 morge (1 088 ha) aan hom toegeken, met inbegrip van 'n kusstrook van sowat een en 'n half myl (2,4 km) tussen die Riet- en Kleinemondrivier, sowel as 'n erf in Grahamstad. Bowker noem sy nuwe plaas Tharfield en dit bly meer as 'n eeu in besit van sy nakomelinge. 

Hoewel dit 'n indrukwekkende vertoning maak, blyk dit spoedig dat dit nie besonder geskik is vir mielies of koring of vir die gekruiste ras merino-Afrikaanse wolskape wat Bowker, een van die eerste wolboere in die Oostelike Provinsie, in 1823 op die proef begin stel nie. Beeste aard beter daar, hoewel Bowker in die jare twintig en dertig deurgaans met skape volhou, veral op Oliveburn. Hy verkoop die wol aan S. Bradshaw se meule en aan 'n hoedefabrikant in Grahamstad. 

Toe sir Rufane Donkin, die waarnemende goewerneur, op 28 Mei 1821 maj. James Jones as landdros van Albanie aanstel, word Duncan Campbell, George Pigot en Bowker tot heemrade benoem. Ná sy terugkeer uit Engeland aan die einde van die jaar ontslaan lord Charles Somerset hulle egter, aangesien die goewerneur, vol-gens sy seun kol. Henry Somerset nie vriende van Donkin as heemrade wou hê nie. 

Bowker was prominent verbonde aan die Distressed Settlers' Fund sowel as aan die Governor's Fund, wat hulpbehoewendes bystaan gedurende die uiters moeilike eerste jare van die nedersetting (1820–'24). Hy sorg ook spoedig vir 'n skool op Tharfield. Die onderwyser word deur hom besoldig. 

Bowker was een van die vooraanstaande Setlaars wat op 11 Augustus 1825 die eerste direksievergadering van die Albany Shipping Company op Port Frances (later Port Alfred) bywoon. Die plan was om kushandel in die lewe te roep, maar dit is uit die staanspoor tot mislukking gedoem. Toe die Xhosa die Kaapkolonie in Desember 1834 binneval, word Bowker en sy gesin, soos baie ander Setlaars, gedwing om na Grahamstad te gaan, waar hy lid word van die noodlenigingskomitee wat moet toesien dat honderde daklose mense van verblyfplek en voedsel voorsien word. 

Met hul terugkeer na Tharfield ontdek hulle dat al hul vee en roerende eiendom gesteel is, terwyl die familie se tafelsilwer, wat inderhaas met hul vertrek begrawe is, nooit weer gesien word nie. Die huis self is egter onbeskadig en die familie kom gou weer op die been. 

Gedurende sy laaste jare kweek Bowker vrugte, aalwyne en orgideë op Tharfield, waar hy begrawe sou word. Dit word ook die Bowker-familiekerkhof. Sy graf word deur 'n ruwe grafsteen aangedui. 

Bowker het nege seuns gehad en almal het 'n leidende aandeel geneem aan die Sesde, Sewende en Agtste Grensoorlog asook aan die lewe op die grens in al sy vertakkings. Hulle was John Mitford Bowker; William Monkhouse Bowker; Miles Brabbin Bowker (1806–'64); Thomas Holden Bowker; Bertram Egerton Bowker (1810–'1907), LWR vir die Kaapkolonie (1879–'83); Robert Mitford Bowker; Septimus Bourchier Bowker (1814–'95); Octavius Bourchier Bowker (1816–'99), die beroemde skut wat die Vrystaters tydens die Basoeto-oorloë help, en James Henry Bowker, soldaat en natuurkenner. Bowker se twee dogters was Anna Maria Bowker (1820–'95), getroud met John Frederick Korsten Atherstone ('n seun van dr. John N. Atherstone), en Mary Elizabeth Barber. 

'n Borsbeeld van Bowker in koper is in 1969 gemaak deur 'n nakomeling, Ivan Mitford-Barberton, vir die 1820-Setlaarsgedenkteken in Grahamstad.



</doc>
<doc id="110535" url="https://af.wikipedia.org/wiki?curid=110535" title="Maria Montessori">
Maria Montessori

Maria Montessori (31 Augustus 1870 - 6 Mei 1952)

Die eerste Montessori skool in Rome het in 1907 ontstaan. Die program het ter aanvang gefokus op leerders tussen die ouderdom van vier en sewe jaar, en die program het begin om die lae-inkomste families ‘n kans te gee om hul kinders in ‘n voldag leeromgewing te plaas. Die skool se program en struktuur het vinnig aandag getrek in Europa en Indië en het later ook bekend geraak in Amerika, veral tussen 1910 - 1920.

Maria Montessori se skool sisteem het later gesukkel om genoeg onderwysers te kry om op hierdie unieke manier skool te gee. As ‘n gevolg hiervan het daar privaat instansies ontstaan om onderwysers op te lei volgens die Montessori manier.

Die geskiedenis van die ontwikkeling van die Montessori program werk volgens die volgende tydlyn: 
In 1870 is Maria Montessori gebore in Italië, sy het na skool gaan studeer as dokter. In 1896 het haar navorsing begin waar sy na kinders gekyk het wat fisies of intellektueel gestremd was om hulle te help. Haar navorsing was wetenskaplik gebaseerd in terme van die ontwikkeling van die kind. In 1906 begin sy haar eksperimentele program in haar huis om die leerders uit die strate te hou en arm gesinne so uit te help. Reeds in 1907 het die klasse van die Montessori program in Frankryk gestrek van voorskool tot en met graad 8. In 1912 was die Montessori metode van onderrig erken as ‘n waardevolle onderrig styl en is gepubliseer. In 1929 word “Assosiasie Montessori Internasionaal” gestig, en die Montessori program word as ‘n tipe franchise geken regoor die wêreld en beskikbaar gestel vir onderrig en leer. Op 6 Mei 1952 is Maria Montessori oorlede, op ‘n ouderdom van 81, na sy diep spore getrap het in die ontwikkeling van kinders en die onderrig styl wat baie bekend geword het vir sy unieke styl. In 1970 word daar ‘n organisasie gestig naamlik MECA wat Montessori opleiding insluit. In 2000 word Maria Montessori se invloede meer in die Waldorf program ingesluit.

Die basiese program filosofie handel daaroor om die leerder te volg en aan sy of haar behoeftes te voldoen. Die program se beginsels is gebaseer op die Montessori Piramide nl. die leerder, die voorbereide omgewing en die opgeleide fasiliteerder. Dit is baie belangrik om die program se omgewing te beplan omdat dit met die kind se ingebore potensiaal te doen het om daarop te verbeter en daarop te bou. Die kinders moet kreatief sensitief gestimuleer word. Die leerders kan self besluit wat hulle gaan doen, en sodoende word hulle bloot gestel aan die komplekse omgewing van probleem oplossing. Daar moet gestreef word daarna om die hele persoonlikheid van die leerder deur motoriese, sensoriese en intellektuele aktiwiteite te stimuleer sodat hulle die leerders kan help groei op meer as een vlak. Die klaskamer kan gesien word as ‘n klein gemeenskap waar elke leerder op sy eie vlak werk, en dit kan hulle leer om selfstandig te wees omdat hulle die keuse het om te werk of nie. Omdat hulle deur selfontdekking leer, leer hulle ook selfdisspline aan en word meer gestimuleer deur aktiwiteite. Die Montessori program glo wanneer leerders werk of leer, dan leer hulle verskillende vaardighede en sosiale vaardighede aan deur inagneming van ander leerders, netheid, orde, selfbeheer, ens. Die aktiwiteite kan die aanleer van waardes van binne, eerder as van buite, die leerder aanmoedig. Leerders raak meer bewus van ander leerders se gevoelens deur hulself in ander se skoene te plaas. Die filosofie van die kurrikulum streef daarna om die leerders voor te berei vir beide universiteite en die lewe daar buite.

Wanneer daar na die skool gekyk word het hulle drie hoof idees, nl:

Wanneer ons hierdie dinge besef sal die leerder ‘n goeie voorsprong hê, en hulle sal nie afhanklik wees van die onderwyser nie. 
Dit is die leerder se eie werk om die persoon te skep wat hy of sy gaan word. Leer deur leering, nie deur korreksie nie, dit moet die filosofie van die onderwyser wees. Die Montessori onderwyser moet goeie vertroue en geloof in die kind hê en hulle moet die kind volg. Die onderwyser moet homself buite die normale leer patroon plaas en die kind die geleentheid gee om homself te ontdek en daardeur te leer. Die onderwyser moet glo dat die leerling ‘n besluit sal neem om te leer deur ‘n taak te kies waarin hy die meeste sal baat vind om te leer. Daar is ‘n groot verskil tussen ‘n onderwyser in ‘n gewone skool teenoor die onderwyser in ‘n Montessori program. Die Montessori onderwyser glo meer in die leerder se ontwikkelings vermoë en volg die kind, eerder as wat die tradisionele onderwyser van die kind verwag om hom te volg. Die Montessori onderwyser beplan en observeer, en is dus konstant bewus van die leerling se rigting en vordering, en is daarom in staat om die leerling se ontwikkelings potensiaal te verbeter. Die kurrikulum is leerder gesentreerd omdat die Montessori onderwyser die leerling in beheer plaas. Die onderwyser staan somtyds terug sodat kinders foute kan maak sodat hulle deur hul ontdekkings ervaring kan opbou.

Die onderwyser se rol kan as volg opgesom word:

Metodes van aanbieding 

Leerlinge word volgens hul vlak ingedeel en vorder teen hul eie spoed. Die leerlinge beplan self hul eie dag en week, maar die onderwyseres begelei nog steeds die program. Leerlinge is self verantwoordelik om hul take te voltooi, maar hulle mag vir hulp vra wanneer dit nodig is. Dit help die leerlinge om selfvertroue en onafhanklikheid te bou. Ouderdom groepe verskil van die gewone tradisionele program. Daar kan verskillende ouderdom groepe in een klas wees, bv. 6-9 jaar, en hierdie leerlinge is baie sensitief vir mekaar se gevoelens en besittings. Kinders word aangemoedig om hul tyd te vat met hul take, hulle word nie aangejaag nie. Alle leerlinge se leerstyle en vermoeëns word geakkomodeer. Die omgewing word so omskep dat leerlinge nie net iets leer nie, maar hulle leer ook hoe om te leer, en die styl van leer wat by hul as individu pas word vir hul gemaklik gemaak. Leerlinge leer deur ‘n “hands-on” benadering wat hul ervaring opbou en verbreed, waar leerlinge gewoonlik deur herhaling en memorisering leer in gewone skole. Die leerlinge se omgewing word so omskep dat elkeen ‘n gelyke kans tot leer het en teen sy eie pas kan leer. Die leerders het baie meer fisiese omgewing, en maak baie gebruik van apparate om hulle te leer eerder as werkkaarte. Leerlinge het ook minder hulp van die onderwyseres nodig omdat die leerlinge self kan ontdek of dit reg of verkeerd is, en die apparate werk so uit dat die leerder self weet of dit wat hy doen reg is. Alle apparate en die omgewing is gefokus op ‘n multi-sensoriese stimilu. Leerlinge leer een ding op drie of vyf verskillende maniere op dieselfde tyd. Die leerling wat ouditief, visueel, kinesteties, takties ens. die beste leer sal baat vind by elke apparaat.

Die onderwyseres stel die omgewing op en moet seker maak dit is ‘n optimale omgewing waarin leer kan plaas vind.

Die bronne wat gebruik word is baie belangrik, daar moet eerder te veel as te min wees, maar dit is baie belangrik dat dit gepas is vir ‘n sekere ouderdoms groep. Die verskillende ouderdoms groepe se bronne het ook ‘n sekere doel wat dit moet dien.

0 tot 6 jaar – Voor sesjarige ouderdom leer die kind deur direkte interaksie en kontak met die omgewing. Hy leer sy omgewing ken deur sy sintuie te ontdek en deur beweging. Bronne wat gebruik word moet die kind selfrespek leer, sodat hy ook respek vir ander en hul besittings kan hê. Hy moet die natuurlike prag van sy omgewing begin raaksien en respekteer.

6 tot 12 jaar- Vanaf sesjarige ouderdom gaan dit oor die leerling se verbeelding en hulle produseer baie kreatiewe idees. Hulle begin boeke, dramas, tydlyne, modelle en grafieke opstel. Sensories manipuleerbare bronne moet hier gebruik word.

12 tot 18 jaar - Onderrig begin meer tradisioneel word. Bronne soos boeke, rekenaars en gereedskap word meer ingebring. Sy omgewing sluit ‘n groter gemeenskap in. Kultuur is nou die hoof bron van onderrig. Die fase van adolessensie. Onstabiliteit oor sielkunde ontwikkel en psigologiese verandering vind plaas.

18 tot 24 jaar – Montessori beoog om jong volwassenes voor te berei deur ervaringe, sy het geglo dat die onafhanklikheid van ekonomie in die vorm van geld is.

Montessori klaskamers bestaan uit die volgende kategorieë

Babas en kleuterprogramme: Montessori klaskamers val onder verkillende kategorieë vir kinders onder 3 jaar. Aktiwiteite word beklemtoon na die kinders se vermoë. Ouers moet hier betrokke wees.

Voorskoolse en Kleuter: Hierdie fase word primêr genoem en die aktiwiteite word deur die onderwyseres aangebied. Aktiwiteite wat hier plaasvind is, giet en lepel vir ontwikkeling van wiskunde, musiek en taal.

Elementêre klaskamers: Hier is 30 kinders of meer, lesse bestaan uit klein groepies van kinders wat die kinders instaat stel om onafhanklik te werk. Die lesse in hierdie klaskamers kan breed strek.

Middel en Hoërskool: Hierdie program is minder ontwikkeld as die programme vir die jonger kinders. Hier word opleiding van onderwysers ontwikkel.




Die opleiding van onderwysers in die Montessori stelsel in Suid Afrika is redelik algemeen en korter as die gewone onderwys graad. Dit bied wel net ‘n diploma of NQF vlak 5. Die “Montessori Academy for teacher training” bied ‘n twee jaar kurses aan, gewoonlik beskikbaar in Pretoria en Kaapstad. Die eerste jaar is net lesings en die tweede jaar is prakties. Vroeë kinderontwikkeling kursusse is beskikbaar vir onderwyseresse van 3-6jarige kinders. Klasse is van Maandag tot Woensdag, vanaf 9:00 tot 13:00, en tweekeer per week is daar ‘n praktiese opleiding. Klasse is as voltyds of deeltyds beskikbaar, maar die student word verplig om in haar eie tyd vir twee weke by ‘n skool te werk. Die opgeleide student kan by verskeie Montessori skole in die land die geleentheid kry om as onderwyseres op te tree. Die Montessori skole is gewoonlik privaat eiendom, wat onderrig op ‘n baie hoë standaard aanbied.


</doc>
<doc id="110536" url="https://af.wikipedia.org/wiki?curid=110536" title="James Henry Bowker">
James Henry Bowker

Kol. James Henry Bowker (Port Kowie, Augustus 1822 – Malvern, Durban, 22 Oktober 1900) was ’n boer, krygsman, staatsamptenaar en natuurkenner. Die spoorweghalte Bowker's Park, sowat 20 km wesnoordwes van Queenstown, is na hom genoem.

Bowker was die neënde seun van die jongste van die 11 kinders van Miles Bowker, wat ’n geselskap van 23 Setlaars in 1820 na Suid-Afrika gelei het, en sy eggenote, Anna Maria Mitford. Hy was 13 jaar oud toe hy die eerste maal bewus word van grensmoeilikhede. Toe die gesin se plaas Tharfield tydens die Sesde Grensoorlog (1834–'35) bedreig word, help hy om die familie se kosbare tafelsilwer te begrawe voordat hulle gaan skuiling soek op Bathurst.

In die volgende Grensoorlog (1846–'47) neem hy aktief deel aan die gevegte rondom die landgoedere van Tharfield en Thornkloof en hy sluit later by die koloniale troepe aan, in hul gevegte teen die Xhosa. Tydens die Agtste Grensoorlog (1850–'53) is hy hoofsaaklik besig met die onderdrukking van die Katrivier-rebellie, is teenwoordig by die slag by Balfour en by die inneem van Fort Armstrong in 1851. 'n Medalje en gespe word aan hom toegeken vir dapperheid, en vanweë sy ervaring in die veld, sy onverskrokkenheid en vermoë om kommando's te lei, word hy in 1855 aangestel as inspekteur van die Frontier Armed and Mounted Police (FAMP, later die Cape Mounted Rifles). Ná sy deelname aan die ekspedisie wat Sarili oor die Kei teruggedryf het, word hy in 1815 tot die rang van kommandant bevorder. 

Daarop werk hy en sir Walter Currie saam aan 'n plan om die Mfengu in die Transkeise gebied te vestig, waar hulle te doen kry met talryke geskille insake grenslyne. Hulle werk ook saam aan die voorgenome anneksasie van Temboeland en die uitsoek van 'n geskikte terrein vir Umtata. Hy bly in die Transkei tot die ministerie van kolonies, sir Philip Wodehouse, in 1865 opdrag gee om sy nedersettingsplan te laat vaar. 

In 1868 neem Bowker deel aan ekspedisies na Basoetoland en ná anneksasie word hy aldaar aangestel as agent van die hoë kommissaris, met 'n ontoereikende polisiemag, hoofsaaklik om geskille te besleg en om toesig te hou oor die indeling in verskillende distrikte.

Nog tydens sy verblyf in Basoetoland word hy in 1870, as opvolger van sir Walter Currie, aangestel as bevelvoerder van die FAMP. In 1871 staan hy in bevel van die ekspedisie wat die diamantvelde van Griekwaland-Wes by die Kaapkolonie inlyf. Ná afloop van dié taak word hy daar aangestel as een van die kommissarisse en dien hy 'n ruk lank as hoofkommissaris. 

In 1872 word die onderdrukking van die Langalibalele-rebellie aan hom toevertrou. In 1876 vra die Colonial Defence Commission hom om advies in verband met verdedigingsake. As alternatief stel hy voor 'n vergrote permanente polisiemag in plaas van die gebruiklike vrywilligers. Verder doen hy aan die hand dat siviele kommissarisse aan hulle eienaars en bewoners van vaste eiendom 'n opgeskorte oorlogsbelasting oplê in distrikte wat nie aan krygswet onderhewig is nie. Hy was 'n voorstander van gebiedsuitbreiding en krities oor die sienswyse van politici en sendelinge wat gekant was teen die uitbreiding van Britse gesag oor ekstra-territoriale gebiede. 

Toe die kwessie van Basoeto-administrasie en die toepassing van koloniale wet en orde netelig raak, word hy in 1877 as goewerneursagent aangestel, en met behulp van 'n geringe afdeling van die Cape Mounted Rifles (CMR.) onderdruk hy die rebellie van Moorosi.

Soos S.J.P. Kruger, was Bowker een van dié wat die Britse militêre owerheid voor die Slag van Isandlwana in 1879 waarsku om nie oormoedig te wees met betrekking tot Zoeloetaktiek nie.

Ná sy aftrede doen Bowker waardevolle wetenskaplike navorsing en word hy 'n gesaghebbende op die gebied van skoenlappers, waarvan hy 40 spesies ontdek. Hy help Roland Trimen met sy werk "South African butterflies" (Londen, 1887–'89) en sy suster Mary Elizabeth Barber met haar talryke verhandelinge oor plante en insekte. Vroeër reeds het W.H. Harvey 'n plantegeslag "Bowkeria" ter ere van hulle genoem. 

As argeoloog was Bowker besonder bedrywig in die jare vyftig en ontdek prehistoriese werktuie in die omgewing van die Visrivier en die Ciskei. Ná 1880 bou hy 'n volledige versameling skoenlappers vir die Suid-Afrikaanse Museum, Kaapstad, op. Hy was 'n fellow van die Linnean, Zoological en Royal Geographical Societies. Die plek waar Fort Bowker deur hom opgerig is, is dekades lank nog deur die swart mense daar "kwa-Bokolo" ("by Bowker") genoem. Die bloekombome, wat voortgegroei het lank nadat die gebou afgebreek is, is "imiti ka-Bokolo" ("Bowker se bome") genoem. 

Bowker is in Malvern, Natal, oorlede, sonder testament, en daar begrawe. Sy boedel is gelykop verdeel tussen sy broers- en susterskinders, aangesien hy nooit getrou het nie. Daar is 'n foto van Bowker in die versameling van die SA Biblioteek, Kaapstad.

Bowker het agt ouer broers en twee ouer susters gehad. Ook sy broers het almal 'n leidende aandeel geneem aan die Sesde, Sewende en Agtste Grensoorlog asook aan die lewe op die grens in al sy vertakkings. Hulle was John Mitford Bowker; William Monkhouse Bowker; Miles Brabbin Bowker (1806–'64); Thomas Holden Bowker; Bertram Egerton Bowker (1810–'1907), LWR vir die Kaapkolonie (1879–'83); Robert Mitford Bowker; Septimus Bourchier Bowker (1814–'95); en Octavius Bourchier Bowker (1816–'99). Sy susters was Anna Maria Bowker (1820–'95), getroud met John Frederick Korsten Atherstone ('n seun van dr. John N. Atherstone), en Mary Elizabeth Barber, die natuurvorser. 




</doc>
<doc id="110537" url="https://af.wikipedia.org/wiki?curid=110537" title="Loris Malaguzzi">
Loris Malaguzzi

Loris Malaguzzi (1920–1994), is gebore in Correggio en hy was die stigter van die Reggio Emilia (vernoem na die dorpie Reggio Emilia in Italië waar dit ontstaan het) onderwys benadering. Malaguzzi het saam met die gemeenskap en verskeie ander plaaslike administrateurs gewerk in die vorming en opbou van die Reggio Emilia-netwerk van munisipale voor-skole (3-6) en kleuterskole (0-3).

Malaguzzi het in pedagogie gegradueer en sy loopbaan as primêre skool onderwyser begin in 1946. Hy kwalifiseer as opvoedkundige sielkundige in 1950, waarna hy die Reggio Emilia munisipale Psigiese-Pedagogiese Mediese Sentrum stig, en hy werk daar vir meer as 20 jaar.
Hy het reeds in 1963 begin saamwerk met die stad administrasie om die eerste munisipale kleuterskool te open. In 1967 begin die netwerk self-bestuurde “Asili del Popolo” skole wat aan die einde van die oorlog gestig is inneem, en in 1971 word baba-kleuter sentrums bygevoeg. Malaguzzi was vir verskeie jare die direkteur van hierdie netwerk van skole, en tesame met ander kollegas het hulle die stelsel gedefinieer.
Malaguzzi was adviseer vir die “Ministry of Education”, direkteur van die Zerosei and Bambini journals, en in die Reggio Emilia het hy in 1980 die Nidi Infanzia National Group gestig.

Malaguzzi het ook die idee vir die ekshibisies “The eye if it Leaps over the Wall” en “The Hundred languages of Children” ontdek. Loris Malaguzzi was die stigter van 'n innoverende filosofie van onderwys waarmee die teorie van die honderd tale waarde gee aan die potensiaal, die hulpbronne en baie intelligensies van alle kinders.
Loris Malaguzzi was baie nou betrokke by onderwys, en hy het baie ondervinding gehad in die teater, joernalistiek, sport en politiek. Hy sal onthou word deur sy kollegas as 'n baie sterk karakter, maar hoogs samewerkend. Malaguzzi het eens homself beskryf as 'n korrelkop met 'n yster wil. Hy wou almal wat soos hy gedink het wen en saamsleep, asook wat beter as hyself gedink het, of selfs anders as hyself gedink het. As gevolg van hierdie houding het hy eindelose werk gedoen in Reggio om sy verstaan van hoe kinders leer te bevorder, en om homself te vereenselwig met die kompetensie, en vertroue van die kind.

Die eerste kleuterskool in Reggio Emilia ontstaan op Vryheidsdag in 1945. Reggio Emilia is 'n moderne, dinamiese stad wat ekonomiese vooruitgang met sosiale en ekologiese verantwoordelikheid kombineer. In die dorpie Villa Cella, naby aan Reggio, was geld beskikbaar gestel uit die verkoop van 'n weermag tenk, 'n paar perde en 'n trok wat deur die Nazi soldate agtergelaat was. Die mans in die dorpie het aanbeveel dat 'n teater gebou moes word, maar die vrouens het verkies om 'n kleuterskool te bou om 'n nuwe vorm van opvoeding te vestig om seker te maak dat hulle nooit 'n generasie kinders opvoed wat in ongeregtigheid en oneweredigheid glo nie.
Die eerste kleuterskole was deur plaaslike families en die gemeenskap gebou in 'n tydperk van swaarkry. Oor die volgende 40 jaar het 'n netwerk van kleuterskole en babasentrums ontwikkel. Tot en met die 1970’s was kleuterskole die verantwoordelikheid van die Katolieke Kerk, maar al hoe meer ouers het begin vra vir sekulêre opvoeding van hul kinders. Die eerste baba-kleuter sentrum vir kinders vanaf drie maande tot drie jaar was in 1970 geopen, na die versoek van werkende moeders. Hierdie sentrums was die primêre voorsieners van vroeë kinder opvoeding in omgewings wat geskik was vir die kinders se vlak van ontwikkeling en dit moes die weerstand van die kerk oorkom en dit moes die vrees dat hierdie sentrums die familie sal opbreek oorkom.
Tot en met 1976 was politieke opposisie teenwoordig, toe het kleuterskole geopen weens publieke versoek. Die ouers en gemeenskap het hul ondersteuning bevestig vir die leidende prinsiepe van die Reggio benadering tot vroeë kinder ontwikkeling, wat 'n sterk verhouding gevestig het tussen die kleuterskool en die gemeenskap.
Mettertyd het Malaguzzi en ander opvoeders in Reggio, oppinies en idees van verskeie bronne versamel tot ontwikkeling van hul teorieë en filosofieë ten opsigte van onderwys. Hul het meerendeels op die Montessori metode gefokus. Die Reggio model het sterk gefokus op die kind met 'n ryk, sterk potensiaal, en hulle het geglo dat 'n kind bevoeg is om sukses te behaal omdat 'n kind sy eie waardes het wat gerespekteer en waardeer moet word. Die Reggio stelsel moedig kinders aan om hulle eie teorieë oor hoe die wêreld is en werk te vorm deur eksplorasie.

Die kritieke kenmerke van die Reggio benadering kan as volg saamgevat word:


In 1980 was daar 'n ekshibisie gehou in Europa wat die Reggio stelsel laat momentum opbou het. In 1991 het die Amerikaanse tydskrif, Newsweek, die Diana kleuterskool as die mees vooruitgaande vroeë kinderontwikkeling instituut in die wêreld benoem, wat die belangstelling in die Verenigde State en die res van die wêreld bespoedig het.

Reggio Emilia benadering

Die Reggio Emilia benadering is 'n opvoeding filosofie wat fokus op die kleuterskool en primêre opvoeding, wat na die tweede wêreld oorlog ontstaan het. 'n Nuwe metode van leer was nodig, en Loris Malaguzzi en ander ouers het geglo dat kinders 'n honderd tale het waarvolgens hulle leer en dink. Die teiken van hierdie benadering was om simboliese taal soos verf, kunswerk en drama te gebruik in die alledaagse lewe om kinders te leer. Hierdie benadering is gebaseer op die prinsiep van respek, verantwoordelikheid en gemeenskap deur ontdekking in 'n ondersteunende en verreikende omgewing gebasseer op die belangstellings van die kinders deur 'n self geleide kurikulum.

Die Reggio Emilia benadering het die volgende in gedagte:
Die Reggio Emilia benadering om jong kinders te leer plaas die natuurlike ontwikkeling van kinders sowel as die verhouding wat hulle deel met hul omgewing in die middel van sy filosofie.

Reggio Emilia is nie 'n metode nie, en daar is geen internasionale opleidings kolleges om as 'n Reggio Emilia onderwyser opgelei te word nie. Buite die grense van die dorpie Reggio-Emilia is alle skole, kleuterskole en tuisskole net Reggio-geinspireerd indien hulle op hierdie wyse funksioneer tesame met 'n aanpassing van die behoeftes in hul direkte gemeenskap. Elke student, onderwyser, ouer, gemeenskap en dorp verskil, en daarom moet alle Reggio-geinspireerde skole verskil en volgens hul eie behoeftes bedryf word.

Dit gaan ook verder met die idee dat kinders aangemoedig moet word om deur hul taal te ondersoek en ontdek. Wanneer 'n kind praat moet daar met respek na hom/haar geluister word, en ouers en onderwysers moet geloofwaardig na die vrae van die kind luister, want dit wat hulle vra is tog dit wat hulle gesien en beleef het en hulle is nuuskierig om meer daarvan te leer. So 'n tipe vraag is tog 'n leerproses, en dit is 'n aanhoudende leer proses. Somtyds reken die ouers dat hulle 'n vraag geantwoord het en dit sluit die saak af, maar nee, die kind sal die vraag weer vra en weer 'n logiese antwoord verwag.

'n Kind vra eendag vir sy pa hoekom die son rooi is, en sy pa antwoord met “ek weet nie”, die kind vra hoekom die lug blou is, en die pa antwoord “ek weet nie”, hy vra vir sy pa hoekom die see se water groen/blou is, en sy pa antwoord “ek weet nie”. Die arme kind in 'n ongemaklike posisie vra verskoning vir sy pa dat hy so baie vrae vra, en die pa antwoord hom en sê “as jy nie vra nie sal jy nooit 'n antwoord kry nie en dan leer jy niks”. Hierdie kind kon niks van sy pa leer nie omdat sy pa nie weet nie.

Hierteen waak die Reggio Emilia benadering juis, want hulle glo dat 'n kind 'n duidelike antwoord op sy vraag moet kry om te leer, en dit maak nie saak hoeveel keer die kind die vraag vra nie die vraag moet altyd beantwoord word.

Dit is ook so dat die omgewing 'n derde onderwyser is, deur die lig, orde en mooiheid daarvan. Om elke hoek en draai is daar iets anders, iets om te bewonder, iets om te leer. Kinders sien iets en vra wat dit is want die ouers en onderwysers en selfs hul ouer maats is hul mentors.

Loris Malaguzzi het eens gesê, “Our image of children no longer considers them as isolated and egocentric, does not only see them as engaged in action with objects, does not emphasise only the cognitive aspects, does not belittle feelings or what is not logical and does not consider with ambiguity the role of the reflective domain. Instead our image of the child is rich in potential, strong, powerful, competent and, most of all, connected to adults and children.”

Net voor die dood van Loris Malaguzzi, skryf hy in 1993 'n gedig oor die honderd tale van kinders.


</doc>
<doc id="110538" url="https://af.wikipedia.org/wiki?curid=110538" title="Jean Piaget">
Jean Piaget

Jean Piaget (1896–1980) was 'n Switserse ontwikkelings-sielkundige en filosoof. Hy het in die 1920’s vir die Binet Institute gewerk. Hy het later onderwys begin studeer, waar hy die ontwikkeling van kinders se metode van verstaan bestudeer het deur hulle dop te hou en na hulle te luister terwyl hulle aan oefeninge werk wat hy vir hulle voorberei het.

Piaget was geïnteresseerd in die vrae wat logiese denke benodig wat kinders verkeerd geantwoord het, want hy het geglo dat hierdie verkeerde antwoorde belangrike verskille tussen kinders en volwassenes se brein uitgewys het. Piaget het in 1936 sy werk beskryf as generiese epistemologie, die oorsprong van denke. Genetika is die wetenskaplike studie van waarvandaan dinge ontstaan, hul oorsprong. Epistemologie is bekommerd oor die basiese kategorieë van denke, dit is die raamwerk of struktuur van intelligensie. Piaget wou nie meet hoe goed kinders tel, spel of probleme oplos om hul IK te meet nie, maar hy was meer geïnteresseerd in die manier waarop hulle fundamentele konsepte soos nommers, tyd, hoeveelheid, ongevalle, wette, ens. verwerk. Piaget was die eerste sielkundige wat reeds in 1936 'n sistematiese studie van die kognitiewe ontwikkeling van kinders gemaak het. Sy bydrae sluit in 'n teorie van kinders se kognitiewe ontwikkeling, 'n gedetailleerde waarnemingstudie oor kognisie in kinders, en 'n reeks van eenvoudige maar doeltreffende toetse om verskillende kognitiewe vaardighede uit te wys.

Voor Piaget met sy ondersoek begin het was die algemene aanname in sielkunde dat kinders meerendeels minder bevoegde denkers was as volwassenes. Piaget het bewys dat kinders baie anders dink in vergelyking met volwassenes, hy het gemeen dat kinders met 'n baie basiese verstandelike struktuur (geneties oorgeërfde en ontwikkelde) gebore word waarop alle daarop volgende leer en kennis gebaseer word.
Piaget se teorie verskil van ander teorieë in verskeie maniere want dit is geïnteresseerd in spesifiek kinders eerder as alle leerlinge. Sy teorie fokus op ontwikkeling eerder as leer en dit fokus nie op leer van inligting of spesifieke gedrag nie. Sy teorie stel diskrete vlakke van ontwikkeling voor, gekenmerk aan kwalitatiewe verskille, eerder as 'n geleidelike toename in hoeveelheid en kompleksiteit van gedrag, konsepte, idees, ens. Die doelwit van sy teorie was om die meganismes en prosesse te verduidelik waardeur die kleuter en dan die kind ontwikkel na 'n individu wat kan redeneer en dink deur hipotese.

Daar is drie basiese komponente in Piaget se kognitiewe teorie:

Verskeie onderrig implikasies was ook betrokke. Piaget se teorie was nie op onderrig en leer gefokus nie, maar latere navorsers het gesê dat verskeie funksies van Piaget se teorie in die onderrig praktyk kan werk.


</doc>
<doc id="110539" url="https://af.wikipedia.org/wiki?curid=110539" title="Johann Amos Comenius">
Johann Amos Comenius

Johann Amos Comenius (1592–1670), ook genoem Jan Amos Komensky, was bekend as die vader van moderne onderwys. Hy was 'n Tsjeggiese opvoedkundige wat die eerste prenteboek vir kinders, “Orbis Pictus”, geskryf het. Hy het geglo dat dit 'n riglyn vir onderwysers kan wees om die kinders se sintuie te stimuleer in die leerproses om die natuur te bestudeer. Hy het geredeneer dat kinders leer deur dinge te doen en opvoedkunde moet 'n natuurlike orde volg, en gebaseer wees op die natuur. Hy het daarin geglo dat arm kinders ook opgevoed moet word. Kinders moet toegelaat word om teen hul eie tempo te leer. Hy het ook geglo dat onderwysers met kinders se eie inklinasies moet werk, want “wat natuurlik kom vind plaas sonder dwang”.

Jan Amos Comenius het gesê, “"Children ought to be dearer to parents than gold and silver, than pearls and gems, may be discovered from a comparison between both gifts of God; for... Gold and silver are fleeting and transitory; children an immortal inheritance."”

Comenius het 'n teorie gehad wat geïmplementeer was deur moderne onderwys. Hy het gereken dat kinders moet leer op 'n geleidelike vlak gebaseer op dit wat hulle kan verstaan en onthou. Onderrig moet in hul eie moedertaal geskied indien moontlik, maar dit is 'n moeilike saak met al die nasies en tale in die land. Comenius het sy teorieë op 'n Christelike grondslag gebaseer omdat hyself 'n Christen was, maar hy het steeds ook vir 'n publieke Christelike onderwys aanspraak gemaak. Dit is weer moeilik om in 'n land met multi-kultuur groepe en verskeie gelowe op 'n Christelike grondslag skool aan te bied.

Comenius se siening oor die onderwys, het bepaal dat die hoof doel van die lewe is om met God een te word en om 'n ewige lewe na die dood te hê. Om dit te bereik moet 'n mens ten eerste alles weet, en dan moet 'n mens 'n persoon wees wat alles self kan beheer en 'n mens moet ook dan soos die beeld van God word.

Hy het drie soorte onderwys aanbeveel, nl. intellektuele onderwys, morele onderwys, en geloofs onderwys. Om alles aan almal te leer was Comenius se hoof doelstelling, en dit word genoem “pansaphia” (alwetendheid). Comenius het gereken dat die talent om die doelwitte van onderwys te erken, ingebore is in elke mens, en dit is die rol van onderwys om hierdie natuurlike geskenk na vore te bring. Hy het gereken dat ouers die belangrikste is in die onderwys, maar as hulle nie suksesvol is nie moet die skool die alternatief wees. Comenius het geglo dat die ideale persoon 'n “pansophist” (alwetende) moet wees, iemand wat alle kennis aangaande God, die natuur en die mens geleer het.


</doc>
<doc id="110540" url="https://af.wikipedia.org/wiki?curid=110540" title="John Mitford Bowker">
John Mitford Bowker

John Mitford Bowker (Mitford Hall, Northumberland, 13 April 1801 – Oakwell, distrik Albanie, Kaapkolonie, 11 April 1847) was ’n Suid-Afrikaanse boer en staatsagent van Britse herkoms.

Bowker die oudste van die nege seuns van Miles Bowker, leier van 'n klein geselskap 1820-setlaars, en sy vrou, Anna Maria Mitford. Hy vergesel nie die gesin na die Kaap nie, maar bly in Engeland agter om familie-aangeleenthede af te handel voor hy hom eers in 1822 by sy ouers aansluit. Hy dien in die Sesde Grensoorlog (1834–’5) en word eervol vermeld vanweë sy dapperheid. 

Vervolgens word hy aangestel as staatsagent van die Fingo's wat in die omgewing van Fort Peddie gevestig is en ook van ander stamme wat naby die grens woon. In 1839 word hy afgedank vanweë amptelike afkeur van sy administratiewe metodes; daarbenewens was hy 'n onversoenlike kritikus van die Stockenström-verdragstelsel waaronder hy gewerk het. Hy appelleer teen sy skorsing by drie opeenvolgende ministers van kolonies, maar hoewel hulle geen veroordeling uitspreek nie, is die alternatiewe betrekkings wat hom aangebied word, so minderwaardig dat hy dit nie aanvaar nie.

In 1841 word hy 'n skaapboer by Willow Fountain, Visrivierrand, en aangesien hy ook, soos alle ander grensboere, aan Xhosa-strooptogte blootgestel is, steun hy die saak van die setlaar-grondeienaars op die grens. Op 'n reeks vergaderings lewer hy kritiek op die filantropiese sienswyse van die sendelinge en die grensbeleid van die regering en steun hy die wit boere in hul eis om meer grond en beskerming teen veediefstalle deur die Xhosa. Sy woorde is dikwels bitter en skerp en in 1844 lewer hy 'n toespraak wat deur W. Porter, die prokureur-generaal, as die “springboktoespraak” bestempel word. Hierin tref hy 'n vergelyking tussen die Xhosa en die toestroming van springbokke tydens 'n droogte. Hy dring daarop aan dat meer aandag bestee word aan die probleme eie aan Oos-Kaapland. 

Toe die Sewende Grensoorlog (1846–’47) uitbreek, trek die grootste deel van die Bowker-familie laer by Thornkloof, die plaas van Miles Bowker, maar word verplig om terug te trek. 

Bowker laat sy gesin in veiligheid op sy broer Robert se plaas naby Somerset-Oos en sluit hom aan by 'n burgermag onder sir Andries Stockenström. Hy neem vir 'n paar maande die bevel oor van 'n pos aan die Koonap, maar raak geïrriteerd weens die gebrek aan aktiwiteit. Die burgers word later ontslaan, waarna hy met sy gesin en oorblywende besittings na Albanie terugkeer. Sy plaas is verwoes en terwyl hy groot ongerief moet verduur in 'n stal op sy broer Bertram se plaas op Oakwell, doen hy longontsteking op en sterf in die ouderdom van 46 jaar. Hy word oorleef deur sy vrou, Mary Anne Standen, en vier seuns. Die plaas Mitford Park word aan sy weduwee toegeken. 

'n Versameling van B. se toesprake, briewe en uittreksels uit belangrike dokumente, "Speeches, letters and selections from important papers", is deur sy weduwee saamgestel en in 1864 in Grahamstad gepubliseer. Dit gee waardevolle insig in die gemoed van 'n setlaar-grensboer tydens 'n onstuimige tydperk van die grensgeskiedenis. Hierdie publikasie is in 1962 herdruk as Deel I van "Africana collectanea" met 'n voorwoord deur Bowker se kleinseun Thomas Bourchier Bowker LV vir Albanie van 1936 tot 1964.

Bowker het agt broers gehad en almal het 'n leidende aandeel geneem aan die Sesde, Sewende en Agtste Grensoorlog asook aan die lewe op die grens in al sy vertakkings. Hulle was William Monkhouse Bowker; Miles Brabbin Bowker (1806–'64); Thomas Holden Bowker; Bertram Egerton Bowker (1810–'1907), LWR vir die Kaapkolonie (1879–'83); Robert Mitford Bowker; Septimus Bourchier Bowker (1814–'95); Octavius Bourchier Bowker (1816–'99), die beroemde skut wat die Vrystaters tydens die Basoeto-oorloë help, en James Henry Bowker, soldaat en natuurkenner. Sy susters was Mary Elizabeth Barber en Anna Maria Bowker (1820–'95), wat getroud was met John Frederick Korsten Atherstone ('n seun van dr. John N. Atherstone).




</doc>
<doc id="110541" url="https://af.wikipedia.org/wiki?curid=110541" title="Johann Pestalozzi">
Johann Pestalozzi

Johann Heinrich Pestalozzi (1746-1827)‏, was ‘n Switserse opvoeder en sy teorie het steeds ‘n sterk invloed op vroeë kinderonderrig (VKO) -programme. Sy fokus was op die ontwikkeling van die jong kind se sintuie, en kurrikulumintegrasie is die manier om holistiese ontwikkeling te verseker. Hy het aanbeveel dat kinders in groepe opgevoed moet word, eerder as individueel, en oueropleiding is belangrik. Hy het geglo dat opvoeding oor die hand, die hart en die verstand van die kind moet gaan. Behalwe vir intellektuele inhoud, moet skole ook voorsiening maak om praktiese vaardighede vir kinders aan te leer.

Die boeke "How Gertrude teaches her children" en "Book for Mothers" beskryf wat ma’s tuis kan gebruik met hul kinders.

Pestalozzi was besorg oor die armoede en gesinsontbinding onder die laer klasse as gevolg van die Franse oorloë wat in die 18e eeu Switzerland verwoes het, en sodoende het hy besluit om die individu te help om homself te help.

Pestalozzi het gesê, “Ich bin durch mein Herz, was ich bin. Hilfe zur Selbsthilfe”, ("Deur my hart is ek wat ek is. Help mense om hulleself te help.")

Pestalozzi stel ‘n sosiale doel aan die opvoeding, deur die kind se unieke moontlikhede te ontwikkel en sodoende wil hy van bedelaars mense maak. Hy wou ‘n samelewing tot stand bring wat gekenmerk sou wees deur deug in die enkeling en regverdigheid in die staat, ‘n verlossing deur die mens se eie krag te bewerkstellig.

Pestalozzi se teorie was gevorm op sy siening dat aanskouing die oervorm van menslike denke is, waaronder hy verstaan dat die innerlike deurlewing eerder as visuele waarneming beskou moet word, en dit betrek veel meer as net die sintuie. Dit raak ook die intellek en gevoel. Hy het waarneming as basis vir sy onderwys. Die oog en oor is die belangrikste sintuie tydens onderrig. Dit wat waargeneem is, moet vervolgens in ‘n duidelike taal weergegee word. Die kind gaan so van die bekende na die onbekende. Mondelinge ondervraging om die kind te lei was vir hom belangrik. Die kind moet deeglike beheer oor alle leerstof hê voordat daar oorgegaan word na die volgende leerstof.

Pestalozzi is een van die baanbrekers in die moderne idee van gereedheid. Die trapsgewyse ontwikkeling van die sintuie was vir hom belangrik vir die opbouing van die diepste kennis. Lees moet uitgestel word totdat die kind goed kan praat. Denke was vir hom die doel van onderwys en nie kennis nie. Die kind moet ontwikkel en nie onderrig word nie. Handearbeid was vir hom belangrik, want die hand is net so belangrik soos die intellek. Sonder die ontwikkeling van die hart is die mens onvolledig; die kind moet sy kapasiteit om lief te hê ontwikkel. Hy het gesê dat dit wat ‘n mens is, is jy deur jou hart.

Hy maak gebruik van ‘n selfversorgende skool in ‘n plaasomgewing waar die kinders veral handwerk doen, maar ook onderrig word, om sy doelstelling te bereik. Die kind moet leer bid, dink en werk. Pestalozzi staan naby aan Comenius se stelling deurdat hy ‘n waarlik etiese samelewing tot stand bring waarin God aanbid word, met sedelike erkenning en menslike skeppingsvermoë gestimuleer word.

Pestalozzi meen dat elke mens in drie kringe leef, nl. die gesin, die beroep, en die staat.

Elke mens moet volgens die waardes van sy samelewing opgevoed word en daarvolgens leef. Tug is belangrik, maar indien ‘n kind nie belangstel in dit wat om hom aangaan nie, veral in sy opvoeding, dan moet die opvoeder na sy metode gaan kyk om te sien of dit korrek toegepas word.


</doc>
<doc id="110542" url="https://af.wikipedia.org/wiki?curid=110542" title="Lawrence Kohlberg">
Lawrence Kohlberg

Lawrence Kohlberg (1927-1987), was ‘n Amerikaanse sielkundige, bekend vir sy teorie oor die stadiums van morele ontwikkeling.

Lawrence Kohlberg (1958), het saam met Jean Piaget (1932) se teorie van morele ontwikkeling gestem, maar hy wou sy idees verder ontwikkel. Hy het Piaget se storie vertelling tegniek om vir mense stories oor morele dilemas te vertel gebruik. Hy het telkens ‘n keuse gestel tussen bv. die regte van ‘n sekere outoriteit en die behoeftes van ‘n verdienstlike individu wat onregverdig behandel word.

Kohlberg se vlakke van morele ontwikkeling:
Outoriteit is buite die individu en redenasie is gebasseer op die fisiese gevolge van aksie.

Outoriteit word geinternaliseer maar nie bevraagteken nie en redenasie is gebaseer op die norme van die groep waaraan die persoon behoort.

Kritiese evaluasie:

Probleme met Kohlberg se metode:

Probleme met Kohlberg se teorie:


</doc>
<doc id="110543" url="https://af.wikipedia.org/wiki?curid=110543" title="Robert Mitford Bowker">
Robert Mitford Bowker

Robert Mitford Bowker (Newcastle-On-Tyne, Northumberland, Engeland, 30 Augustus 1810 – Craigie Burn, by Somerset-Oos, Kaapkolonie, 23 September 1892) was ’n Britse Setlaar en Kaapse parlementslid.

Bowker was die sesde van die nege seuns van Miles Bowker en sy vrou, Anna Maria Mitford. Hy word groot op sy vader se plaas Tharfield in die distrik Albanie, en blykbaar woon hy daar tot sy huwelik op 19 Desember 1838 met Sarah Elizabeth, dogter van Robert Hart van die (nou geskiedkundige) plaas Glen Avon, by Somerset-Oos. Uit hulle huwelik is vyf dogters en agt seuns gebore. 

Bowker en sy vrou vestig hul op Craigie Bum, 'n plaas hoog in die berge bokant Somerset-Oos, wat as gevolg van sy afgeleë ligging dikwels tydens die grensoorloë deur sy broers as skuilplek vir hul gesin en hul vee gebruik word. Daar hou hy hom besig met boerdery en tuinmaak, waarvan hy besonder baie hou. Hoewel sy afgesonderde bestaan deur krygsdiens en sy parlementêre verpligtinge onderbreek is, kon dit moontlik tot sy konserwatiewe opvattings bygedra het. 

Bowker het hom in die Agtste Grensoorlog (1850–’53) onderskei. Campbell stel dit beslis dat hy ook in die Sesde (1834–’35) en Sewende (1847) Grensoorloë gedien het, maar I. en K. Mitford-Barberton vind nie bevestiging hiervoor nie. 

Bowker verteenwoordig Somerset-Oos in die laerhuis van 1854 tot 1868, en weer van 1870 tot 1873. Later word hy van 1881 tot 1890 ook lid van die Wetgewende Raad vir die Noordoostelike Sirkel. In albei rade was hy 'n voorstander van 'n hoër stemregkwalifikasie. Bowker was 'n beskeie verteenwoordiger van die Britse Setlaars, en van 'n familie wat baie bygedra het tot die ontwikkeling van die land waar hulle hul kom vestig het. 

Hy is begrawe in die familiekerkhof op Craigie Burn.




</doc>
<doc id="110544" url="https://af.wikipedia.org/wiki?curid=110544" title="Lev Vygotsky">
Lev Vygotsky

Lev Vygotsky (1896-1934), was ‘n Russiese opvoedkundige teoretikus wat gefokus het op kinders se taal ontwikkeling. Hy het geglo dat volwassenes en ouer portuurgroeplede ‘n belangrike rol speel in kinders se leer proses. Vir hom was spel kritiek vir die jong kind se intellektuele ontwikkeling.

Vygotsky se teorie het heelwat verskil van Piaget se teorie nl.:

Vygotsky verwys na Elementêre Mentale Funksies as volg:

Deur interaksie in die sosiokultuur omgewing, ontwikkel dit in meer gesofistikeerde en effektiewe mentale prosesse/strategieë wat Vygotsky na verwys as Hoër Mentale Funksies.

Sosiale invloede op kognitiewe ontwikkeling:

Belangrike prinsiepe in Vygotsky se teorie:


</doc>
<doc id="110548" url="https://af.wikipedia.org/wiki?curid=110548" title="Thomas Holden Bowker">
Thomas Holden Bowker

Thomas Holden Bowker (noemnaam Holden, South Newton, Wiltshire, Engeland, 24 Februarie 1807 – plaas Tharfield, Albanie, Kaapkolonie, 26 Oktober 1885) was die stigter van Queenstown en ’n Kaapse parlementslid.

Bowker was die vierde oudste van die nege seuns van Miles Bowker en sy vrou, Anna Maria Mitford, wat met die Weymouth as 1820-Setlaars na Suid-Afrika gekom het. Die Bowkers vestig hul op die plaas Olivebarn waar Holden, soos die seun in die wandel bekend was, in die vrye natuur opgroei en intiem met die veldlewe kennismaak. Soos die meeste kinders van Setlaars, leer Bowker homself. Met 'n goeie verstand bedeel, snap hy vinnig wat hy lees. Hy doen in 1828 kommandodiens teen Fetcani en as luitenant in die eerste bataljon van die Khoiregiment maak hy die Sesde Grensoorlog (1834–’35) mee. Sy dagboek oor hierdie grensoorlog berus in die Cory-biblioteek van die Rhodes-universiteit. Met die dood van sy vader in 1839 word hy erfgenaam van Tharfield, 'n plaas naby Port Alfred maar toon geen aanleg vir die boerdery nie en voer 'n sukkelbestaan.

Gedurende die Sewende Grensoorlog (1846–’47) was hy in bevel van 'n militêre pos by Kafferdrif aan die Visrivier. In 1850 dien hy as magistraat in die Katriviergebied waar die kennis wat hy opdoen van die Khoi-nedersetters hom later goed te pas sou kom. Hy het reeds algemene bekendheid as krygsman en verstandige raadsman verwerf. Met die Agtste Grensoorlog (1850–’53) was hy kommandant van die burgers wat die nedersetting Whittlesea in die gebied tussen die Katberg en die latere Queenstown verdedig teen die swart krygers en hul Khoi-bondgenote wat teen die Kaapse owerheid in opstand gekom het. 
Herhaalde aanvalle word onder sy leiding deur die klein getal setlaars met sukses afgeweer tot hulp van buite opdaag. Bowker se heldhaftige optrede tydens die gevegte van 1851, veral met die herowering van Fort Armstrong wat in rebellebesit was, verseker die vrede in die omgewing vir 'n lang ruk en hy ontvang van die dankbare burgers 'n beurs en 'n getuigskrif vir sy groot dienste. Gedurende die oorlog ly hy groot persoonlike verliese en hy moet daarby uit eie geld in die krygsbehoeftes van sy manskappe voorsien. 

Hy beywer hom onophoudelik vir vergoeding vir persone wat deur die grensoorloë geruïneer is. Later dien hy vergeefs 'n versoekskrif by die Kaapse parlement in vir vergoeding van sy eie verliese. In 1853 word hy as verteenwoordiger vir Albanie lid van die eerste verkose Kaapse Wetgewende Vergadering. Hy dien as sodanig tot 1858 en daarna as lid van Victoria-Oos (Queenstown) tot 1863. 

Die dorp Queenstown met sy stervormige middelste plein wat op verdediging gerig is, is volgens sy advies beplan. In 1864 stel hy hom op versoek van sommige Oranje-Vrystaters as kandidaat vir die vakante presidentskap, maar verloor die verkiesingstryd teen J.H. Brand. Sy deelname as Engelssprekende aan die Vrystaatse politiek toon hoe gewild Bowker in alle kringe was. Hy was ook oral bruikbaar en in 1872 dien hy as sekretaris van die Landkommissie op die New Rush-delwerye by Kimberley. 

Op sy oudag breek hy sy heup en moet gedurende sy laaste lewensjare van 'n kruk gebruik maak. Hy is op die familieplaas Tharfield begrawe.

As amateurwetenskaplike was Bowker een van die eerste mense wat plaaslike klipwerktuie geïdentifiseer het. Gedurende die jare vyftig grawe hy baie van hierdie klipwerktuie ongeveer 4,5 m onder die bodem van die Visrivierbekken uit en skenk 41 daarvan aan die Royal Artillery Museum, Woolwich, Londen. George Busk, verbonde aan die Internasionale Kongres vir Prehistorie en Argeologie, skryf in 1869: “The importance lies in his recognition of the material at a time when very little was known about prehistoric Archaeology anywhere in the world. It is Bowker's recognition of human evidence from a purely geological deposit that is of such im-mense importance to our subject.” 

Bowker se agt broers het almal 'n leidende aandeel geneem aan die Sesde, Sewende en Agtste Grensoorlog asook aan die lewe op die grens in al sy vertakkings. Hulle was John Mitford Bowker; William Monkhouse Bowker; Miles Brabbin Bowker (1806–'64); Bertram Egerton Bowker (1810–'1907), LWR vir die Kaapkolonie (1879–'83); Robert Mitford Bowker; Septimus Bourchier Bowker (1814–'95); Octavius Bourchier Bowker (1816–'99), die beroemde skut wat die Vrystaters tydens die Basoeto-oorloë help, en James Henry Bowker, soldaat en natuurkenner. Bowker se twee susters was Anna Maria Bowker (1820–'95), getroud met John Frederick Korsten Atherstone ('n seun van dr. John N. Atherstone), en Mary Elizabeth Barber, ’n uitsonderlike natuurvorser.

Uit Holden Bowker se huwelik met Julia Eliza McGowan (1854) is sewe kinders gebore. 'n Portret van hom deur W.G. Bevington hang in die 1820-Setlaarsgedenkteken-museum in Grahamstad, waar ook sy leergebonde sketsboeke bewaar word. 'n Portret deur Pamela Mitford-Barberton hang in die stadhuis van Queenstown (dis onbekend of dit nog nie geval is), terwyl die Settler-versameling in die Albany-museum borsbeelde van hom deur Ivan Mitford-Barberton huisves.




</doc>
<doc id="110557" url="https://af.wikipedia.org/wiki?curid=110557" title="William Monkhouse Bowker">
William Monkhouse Bowker

Wiiliam Monkhouse Bowker (Mitford Hall, Mitford, Northumberland, Engeland, 10 Maart 1803 – Thorn Kloof, Albanie, Kaapkolonie, 3 Februarie 1876) was ’n Britse Setlaar, burgerkommandant en lid van die Kaapse Wetgewende Vergadering.

Bowker was die tweede van die nege seuns van Miles Bowker en sy vrou, Anna Maria Mitford. Hy is op 18 April 1807 in die Mitford-kerk gedoop en het sy jeugjare op Manor Farm, South Newton, in Wiltshire deurgebring. Op 7 Januarie 1820 vertrek hy in ’n geselskap van 23 setlaars na Oostelike Provinsie onder leiding van sy vader. Sy oudste broer, John was toe 18, maar moes vir eers in Engeland agterbly om familieaangeleenthede af te handel. Die jongste en laaste van die sewe Bowker-kinders wat in Engeland gebore is, Mary Elizabeth, het twee dae voor hul vertrek twee jaar oud geword. Sy jongste suster, Anna Maria, is in 1820 in Suid-Afrika gebore en sy jongste broer, James Henry, twee jaar later.

Ná sy vader se dood in 1839 verhuis Bowker saam met sy gesin na 'n plaas langs die Koonaprivier, waar hy behalwe met skape ook met beeste en perde boer. Ná die Agtste Grensoorlog (1850–’53) hervat hy sy boerdery op die plaas Doringkloof (of Thorn Kloof), wat hy voor die uitbreek van vyandelikhede van een van sy broers gekoop het, en word hier een van die baanbrekers wat hulle met groot welslae op boerdery met merinoskape in die Oostelike Provinsie toelê. Hy belê in grond en staan met sy dood bekend as 'n welgestelde man. 

Bowker doen dikwels militêre diens: eers in die veldtog teen die Fetcani of Amangwane in 1828 en daarna in die Sesde Grensoorlog (1834–’35), toe hy as kommandant van die Bathurst Corps of Guides aangestel word. Hy is ook in die Kei-patrollie onder sir Benjamin D'Urban en na dié oorlog goewermentsagent by die Mfengu (Fingo's). In die Sewende Grensoorlog (1846–’47) is hy kommandant van die Doringkloofstasie en in die Agtste (1850–’53) kommandant van die Somerset Volunteers. Gedurende dié oorlog kom hy die Setlaars te hulp wat in die Winterberg omsingel is, en voer die burgers aan in die geveg by Balfour en tydens die herowering van Fort Armstrong. 

Vyf jaar later word hy veldkornet van die noordelike distrikte langs die Groot-Visrivier. Bowker was twee jaar lank (1864–’65) verteenwoordiger van die distrik Albanie in die Wetgewende Vergadering, waar hy met groot onderskeiding as wetgewer optree. (Sy broer Holden het dieselfde distrik van 1853 tot 1858 verteenwoordig en daarna Victoria-Oos (Queenstown) tot 1863.)

Hy is in 1836 getroud met Hester Susannah Oosthuizen, dogter van Petrus Oosthuizen, en het een seun en ses dogters gehad. Hester Oosthuisen is gebore op 18 Julie 1816 op die plaas Rietvlei, distrik Graaff-Reinet, en oorlede op die plaas Doringkloof (Thorn Kloof), distrik Albanie, op 6 Augustus 1911 in die ouderdom van 95 jaar. Bowker het agt broers gehad en almal het 'n leidende aandeel geneem aan die Sesde, Sewende en Agtste Grensoorlog, asook aan die lewe aan die grens in al sy vertakkings. Hulle was John Mitford Bowker; Miles Brabbin Bowker (1806–'64); Thomas Holden Bowker; Bertram Egerton Bowker (1810–'1907), LWR vir die Kaapkolonie (1879–'83); Robert Mitford Bowker; Septimus Bourchier Bowker (1814–'95); Octavius Bourchier Bowker (1816–'99), die beroemde skut wat die Vrystaters tydens die Basoeto-oorloë help, en James Henry Bowker, soldaat en natuurkenner. Bowker se twee susters was Anna Maria Bowker (1820–'95), getroud met John Frederick Korsten Atherstone ('n seun van dr. John N. Atherstone), en Mary Elizabeth Barber, 'n uitsonderlike natuurvorser. 

Hy is op Doringkloof (Thorn Kloof) oorlede en in die familiekerkhof aldaar begrawe.




</doc>
<doc id="110565" url="https://af.wikipedia.org/wiki?curid=110565" title="Leerlipvis">
Leerlipvis

Die Leerlipvis ("Thalassoma trilobatum") is 'n vis wat voorkom in die Stille Oseaan, die Indiese Oseaan en aan die ooskus van Afrika suidwaarts tot by die Oos-Kaap. In Engels staan die vis bekend as die "Ladder wrasse".

Die vis word tot 35 cm lank. Die vis het 'n stewige, lang lyf en die kleur varieer soos die vis deur sy ontwikkelings fases gaan. 

Die volwasse mannetjies is oranje met twee rye blourant, groen strepe aan die sye wat soos lere lyk. Die kop is groen-blou terwyl die dorsale- en analevinne groen-geel is met groen en blou rante. Die stertvin is groen met die agterste rant wat blou is.

Die onvolwasse mannetjies en volwasse wyfies lyk amper soos die volwasse mannetjies. Die bokant van die lyf is egter lig bruin en dit verander na lig pienk aan die onderkant. Daar is ook twee kort, vertikale ligblou strepe op die lyf.





</doc>
<doc id="110567" url="https://af.wikipedia.org/wiki?curid=110567" title="Langneus-papegaaivis">
Langneus-papegaaivis

Die Langneus-papegaaivis ("Hipposcarus harid") is 'n vis wat voorkom in die Indiese Oseaan, die Rooisee en aan die ooskus van Afrika suidwaarts tot by Bazaruto in Mosambiek. In Engels staan die vis bekend as die "Longnose parrotfish".

Die vis word tot 75 cm lank.





</doc>
<doc id="110568" url="https://af.wikipedia.org/wiki?curid=110568" title="Thuli Madonsela">
Thuli Madonsela

Thulisile (Thuli) Nomkhosi Madonsela (28 September 1962, Soweto) is 'n Suid-Afrikaanse advokaat en voormalige Openbare Beskermer van Suid-Afrika.

Sy het 'n graad in die regte aan die Universiteit van Swaziland (nou eSwatini; 1987) en 'n LLB aan die Universiteit van die Witwatersrand behaal.

Sy is op 19 Oktober 2009 vir 'n 7-jaartermyn as Openbare Beskermer benoem deur President Jacob Zuma, wat eenstemmig deur die parlement bevestig is. Sy is op 14 Oktober 2016 deur Busisiwe Mkhwebane opgevolg.

Sy sien haar amp as 'n belangrike faktor in die stryd teen die korrupsie wat wydverspreid is in die privaat- en openbare sektor. In 'n toespraak by die 13de Internasionale Wynland-konferensie op 3 April 2012 het sy dit met kanker vergelyk en gesê dat daar drie faktore nodig is om dit te beveg.

Sy het in Maart 2014 nuus gemaak met haar verslag oor die opgraderings aan president Zuma se nedersetting in Nkandla. Sy het bevind dat Zuma onbehoorlik daaruit gebaat het en dat hy 'n redelike bedrag daarvan moet terugbetaal aan die staat. Die minister van polisie, Nathi Nhleko, het egter verklaar dat Zuma se regte geskend is en dat Zuma geen sent van die R246 miljoen moes terugbetaal nie.

Op 31 Maart 2016 het dit gelei tot 'n hofsaak in die Grondwethof van Suid-Afrika wat deur die DA en die EFF gebring is. Een aspek van hierdie saak was die magte van die Openbare Beskermer. President Zuma het haar verslag afgemaak as bloot 'n mening wat nie bindend is op hom nie. Hierdie mening is veral gebaseer op 'n uitspraak van die Hooggeregshof (saak 12497/2014) in Kaapstad in 'n hofsaak tussen die DA en die SABC, wat lui:

Dit het tot groot debat gelei oor watter magte die Openbare Beskermer het.

Op 31 Maart 2016 het die Grondwetshof egter 'n uitspraak gelewer wat die Nkandla-verslag van die Openbare Beskermer bindend verklaar het. Hoofregter Mogoeng Mogoeng het namens die hof se 11 regters verklaar dat Zuma se weiering om Madonsela se verslag uit te voer "nie ooreenstem met die grondwet nie".

Op 8 Mei 2016 maak sy bekend dat daar glo 'n bedrag van R740 000 aan 'n prominente Wes-Kaapse bendeleier betaal is om haar te vermoor.

Haar finale verslag, "State of Capture", is vrygestel soos haar 7-jarige ampstermyn in Oktober 2016 tot 'n einde gekom het. Dit het bewyse van wydverspreide staatkaping ingesluit, waaronder die Guptafamilie se onbehoorlike invloed op president Jacob Zuma. Madonsela het die president opdrag gegee om 'n regterlike kommissie van ondersoek aan te stel, onder leiding van 'n regter wat deur die Hoofregter aangewys word. Zuma het die verslag "politieke propaganda" genoem en dit in die hof betwis, maar die Hooggeregshof het die uitdaging in Desember 2017 afgewys en bevind Zuma moet die remediërende aksies binne 30 dae implementeer en 'n persoonlike kostebevel teen Zuma maak.


</doc>
<doc id="110570" url="https://af.wikipedia.org/wiki?curid=110570" title="Openbare Beskermer">
Openbare Beskermer

Die Openbare Beskermer of Ombudsman is 'n grondwetlike amp wat onafhanklik van die regering, die parlement en die geregshof kan optree en op vrae van burgers wat meen dat hulle regte geskend is, antwoord kan gee.

In Suid-Afrika is dié amp sedert die nuwe grondwet van 1994 bekend. 'n Openbare Beskermer word vir 7 jaar deur die president benoem en word bevestig in die parlement. Sedert 2002 word daar ook 'n adjunk benoem.



</doc>
<doc id="110571" url="https://af.wikipedia.org/wiki?curid=110571" title="Kartago">
Kartago

Kartago (ook: "Carthago, Kartage", van Latyn: Carthago, uit Punies: Qart-Hadasht: "nuwe stad") was in die eerste millennium v.C. 'n belangrike stad aan die kus van die huidige Tunisië. Die stad was die grootste opponent van die Romeinse Republiek en is ná die Derde Puniese Oorlog in 146 v.C. volledig vernietig.

Kartago is deur die Fenisiërs gestig en tradisioneel geld 814 v.C. as die stad se stigtingsdatum. Volgens Philo van Bublos wat in die 2de eeu ná Christus gelewe het - duisend jaar later - het hy annale van die Tyriese koning Mattan I gesien, wat sê dat hierdie koning sy troon aan sy elfjarige seun Pygmalion nagelaat het. Dit sou vir Pygmalion se suster Elissa die aanleiding gewees het om na die weste te vlug en in 814 v.C. die stad Kartago te stig. In argeologiese opgrawings is 'n hanger gevind met die name van Pygmalion en Astarte in die graf van Yada'milk en mense het aanvanklik geglo dat hy een van die oorspronkelike stigters van die stad was. Ongelukkig is daarna gevind dat Yada'milk drie eeue later gelewe het. Die vroegste tyd van die stad is argeologies sleg bekend en niks ouer as van 760 v.C. is gevind nie.

Rome en Kartago het mekaar in drie oorloë, wat die Puniese oorloë genoem word, die stryd aangesê:
Die naam Punies kom van die Latynse woord "Poeni" wat Fenisiërs of Kartagers beteken. Punies is ook die naam van die Semitiese taal wat die "Poeni" gespreek het. Hierdie taal was nou verwant aan Hebreeus.



</doc>
<doc id="110573" url="https://af.wikipedia.org/wiki?curid=110573" title="David Attenborough">
David Attenborough

David Attenborough (1926-) is 'n Britse natuurkundige en TV-persoonlikheid. Hy het talle TV-programme oor die natuur en diere oor die wêreld gemaak. Dit sluit in "Life on Earth" (1978), "The Living Planet" (1983), "The Blue Planet" (2001) en "Life of Mammals" (2002). Hy is in 1974 tot Kommandeur in die Orde van die Britse Ryk benoem en ontvang in 1980 'n "Bafta Fellowship Award".

David Frederick Attenborough is op 8 Mei 1926 in Londen gebore en word in Leicester groot. Hy is die jonger broer van die Britse akteur en rolprentmaker Richard Attenborough en die ouer broer van John Attenborough, 'n uitvoerende bestuurder in die motorbedryf. Tydens die Tweede Wêreldoorlog het sy ouers twee Joodse vlugteling-meisies aangeneem.

Attenborough het al van kindsbeen fossiele, klippe en ander voorwerpe uit die natuur versamel. Hy voltooi sy skoolloopbaan aan die "Wyggeston Grammar School for Boys", waarna hy in 1945 'n beurs wen om aan die "Clare College", 'n kollege van die Universiteit van Cambridge, te studeer. Hy studeer daar geologie en dierkunde en verwerf 'n graad in die natuurwetenskappe. In 1947 is hy vir diensplig in die Britse Vloot opgeroep en was twee jaar in Noord-Wallis en die Firth of Forth gestasioneer.

In 1950 trou hy met Jane Elizabeth Ebsworth Oriel. Twee kinders, Robert en Susan, is uit die huwelik gebore. Sy is egter in 1997 oorlede.

Ná afloop van sy diensplig begin Attenborough by 'n uitgewery te werk, waar hy die redakteur van wetenskaphandboeke vir kinders was. In 1950 doen hy aansoek vir 'n werk as radiovervaardiger by die BBC. Hy het nie die werk gekry nie, maar is wel opleiding van 3 maande aangebied. In 1952 sluit hy voltyds by die BBC aan.

Verskeie spesies is na hom genoem, onder andere die mierystervark "Zaglossus attenboroughi", die akkedis "Platysaurus attenboroughi", die karnivoriese plant "Nepenthes attenboroughii", die Ecuadoriaanse boom "Blakea attenboroughi", die spinnekop "Prethopalpus attenboroughi" en drie fossiele: die treksprinkaan "Electrotettix attenboroughi", die plesiosauriër "Attenborosaurus conybeari" en die vis "Materpiscis attenboroughi".




</doc>
<doc id="110574" url="https://af.wikipedia.org/wiki?curid=110574" title="Atlantis">
Atlantis

Atlantis kan na een van die volgende verwys:



</doc>
<doc id="110575" url="https://af.wikipedia.org/wiki?curid=110575" title="Atlantis (eiland)">
Atlantis (eiland)

Volgens antieke Griekse verhale is Atlantis 'n groot eiland of klein kontinent wat wes van Gibraltar in die Atlantiese Oseaan geleë was. Die inwoners van Atlantis was só ryk en die mense só edel dat die gemeenskap jare lank in algehele harmonie kon leef. Nadat hul goddelike bloed té veel met dié van sterflinge verdun is, het Zeus besluit om die beskawing te vernietig. Ná 'n aardbewing het hierdie eiland-vasteland in die bestek van een dag en een nag in die see weggesink.

Atlantis is die naam van 'n legendariese "verdwene" ryk wat deur die eeue die mens se verbeelding aangegryp het omdat, volgens oorlewering, die inwoners van die magtige eilandryk reeds tienduisende jare voor die koms van Christus hoogs beskaafd sou gewees het en onder meer reeds kon lees en skryf. Na 'n geweldige natuurramp het die eiland in 'n oseaan - later genoem die Atlantiese Oseaan - versink. Atlantis - feit of versinsel? 

Die vraag het menige wetenskaplike al van Plato se tyd af gekwel. Dit is juis Plato (sowat 360 v.C.) wat die skriftelike bronne oor die geheimsinnige stukkie geografie voorsien het. In sy twee dialoë, "Timaeus" en "Critias", vertel Plato hy het sy inligting ontleen aan feite van die Atheense staatsman Solon wat sowat 600 v.C. geleef het. 

Die sou op sy reise by ŉ Egiptiese priester van die geskiedenis van Atlantis gehoor het. Volgens hom sou die eilandryk iewers in die oseaan wes van die "suile van Herkules" (die Straat van Gibraltar) gelê het. Die natuurramp wat Atlantis sou vernietig het, sou omtrent 9 000 jaar voor Solon se tyd plaasgevind het. Plato omskryf Atlantis as 'n militaristiese staat wat deur konings geregeer was en oor 'n baie sterk seemag beskik het. Die grond was baie vrugbaar en landbou is op 'n baie hoë peil bedryf. 

Die inwoners kon lees en skryf en was knap metaalbewerkers. Die ryk het uit twee eilande bestaan, 'n groot reghoekige en ŉ klein, ronde een. Toe die natuurramp dit tref, was die staat reeds oor sy top-bloeitydperk en deur die Atheners bedreig. 'n Atheense leër sou glo ook in die ramp omgekom het. Sedert Plato se geskrifte was Atlantis 'n strydvraag. Aristoteles het dit afgemaak as 'n mite. Crantor (sowat 300 v.C.), eerste kommentator van Plato se werke, het dit as feit aanvaar. 

Strabo (60 v.C. tot 20 n.C.), 'n geskied- en aardrykskundige, het gemeen dit is 'n mengsel van feite en versinsels. Talle ekspedisies wat na Atlantis gaan soek het, het onverrigter sake teruggekeer. Na die groot ontdekkingsreise van die 15e eeu, is opgehou om daarna le gaan soek, en daar is probeer om Atlantis met Amerika, Skandinawië, die Kanariese Eilande, Palestina en selfs Tunisië, Frankryk en Helgoland te identifiseer. 

'n Teorie wat wyd aanvaar word, is dat Atlantis uit die verbeeldingsvlug van mense ontstaan het wat in hul fantasiewêreld, aan die ellendes van die werklike lewe wou ontsnap. Tog het meer onlangse navorsing in die gebied van die Griekse Ciclade- eilande, 'n nuwe teorie opgelewer. Volgens die argeoloë Galanopoulos en Mavor, moet die eilande Kreta, die groot eiland waarvan Plato gepraat het, en Thera, die klein, ronde een, met Atlantis vereenselwig word. 'n Vulkaanuitbarsting op Kreta sou die natuurramp wees. 

Boonop het onlangse opgrawings die bestaan van 'n belangrike Kretensiese beskawing op Thera aangetoon wat tussen 1500 en 1470 v.C. deur 'n vulkaniese uitbarsting vernietig is. Hierdie natuurramp, wat ook groot verwoesting op Kreta gesaai het, kan dalk die oorsprong van die Griekse Atlantis-legende wees.

Ná Plato het die idee van Atlantis meestal vergete geraak, totdat die skrywer Ignatius Donnelly in 1882 noem dat Atlantis werklik is, en dat dit die oorsprong van talle antieke kulture, soos die Egiptiese- en Maja-kulture, is. Donnelly se boek het mense se belangstelling in Atlantis geprikkel en het talle rolprente, TV-reekse, boeke en skilderye geïnspireer. Kort voor lank ontstaan stories dat Atlantis sedert antieke tye oor vliegtuie, duikbote, kragtige energiekristalle, en ander steeds onbekende tegnologieë beskik het.

Nadat wetenskaplikes die bodem van die Atlantiese Oseaan bestudeer het, is hulle egter oortuig dat dié plek nooit bestaan het nie. Dit bevestig dan ook die vermoede dat dit 'n mitiese plek is wat Plato vir sy stories geskep het.



</doc>
<doc id="110576" url="https://af.wikipedia.org/wiki?curid=110576" title="Koos Reyneke">
Koos Reyneke

Koos Reyneke (gebore Pretoria, 30 April 1947) is 'n Suid-Afrikaanse argitek wat tot begin 2016 vir 72 kerkontwerpe verantwoordelik was, onder meer 67 NG kerke. Dit maak hom saam met Wynand Louw en Hendrik Vermooten een van die drie argitekte wat die meeste NG kerkgeboue ontwerp het.

Reyneke, sy ouers se tweede kind, het grootgeword op die sendingstasies Derdepoort en Saulspoort, waar sy vader, ds. Kobie Reyneke, sendeling was. Laasgenoemde was die oudste seun van ds. Johan Reyneke, van 1941 tot 1956 medeleraar van die NG gemeente Pretoria. Koos Reyneke se moeder, Riena van Zyl, en vader het albei aan die Universiteit van Pretoria studeer.

Reyneke was van 1960 tot 1964 'n leerder aan die Hoërskool Rustenburg terwyl hy 'n kosganger van die Kruger-koshuis was. Ná skool studeer hy 'n jaar lank ingenieurswese aan Tukkies, maar skakel aan die begin van sy tweede jaar oor na argitektuur vanweë sy belangstelling in kuns. Ook in sy tweede jaar is hy getroud met 'n medestudent, Paulette van Wyk. Hy verwerf sy graad in argitektuur in 1972. As deel van die praktiese deel van sy studie werk hy op Kroonstad onder Eddie Bloem. In dié tyd is sy skripsie-kerk aanvaar as plan vir die NG kerk Kroonstad-Môrewag. Dit was reeds sy tweede kerk, want as student het hy ook die kerk van die hulpbehoewende NG gemeente Witbank-Klipfontein ontwerp. Dié kerk se boukoste het nagenoeg R55 000 beloop.

Danksy die ontwerp van die Klipfontein-kerk kry hy in 1974, nadat hy sy eie praktyk, Koos Reyneke Argitekte, opgerig het, opdrag om die NG gemeente Sasolburg-Fakkel se kerkgebou te ontwerp. Met die inwyding van dié kerk kry hy nog twee opdragte: Sasolburg-Fontein en Kemptonpark-Wes, albei jong NG gemeentes met min geld tot hul beskikking. Kort hierna volg die NG kerke Kriel en Humansdorp-Oos. Dadelik was daar 'n groot vraag na sy kerkontwerpe, juis omdat hy, danksy sy agtergrond in ingenieurswese, hoë geronde siersteenmure as struktuur kon gebruik wat groot besparing meegebring het.

Die opdrag om die NG kerk Elarduspark in Pretoria te ontwerp het hy gekry nadat hy by navraag van die NG Kerkkantoor 'n telefoniese kwotasie gelewer het van R250 000 vir 'n kerk met duisend sitplekke. Die Kerkkantoor het hom versoek om te kwoteer vir Elarduspark omdat die NG gemeente Skuilkrans pas 'n soortgelyke kerk teen R850 000 voltooi het en Elarduspark dieselfde bedrag by die kantoor wou leen. Reyneke se praktyk het destyds so vinnig uitgebrei dat hy, soos die kerkargitek Hendrik Vermooten, 'n vliegtuig moes koop om toesig te hou oor bouprojekte landwyd. In 'n stadium was dit tot 14 op 'n keer, byvoorbeeld Upington-Wes, in Klerksdorp, op Port Shepstone, twee in Port Elizabeth, op Richardsbaai, Empangeni, in Bloemfontein, ens.

Reyneke se vele solovlugte kruis en dwars oor Suid-Afrika het hom 'n buitengewoon nuwe perspektief van die land se demografie gegee met veral die baie groot oop en yl bewoonde gebiede wat hom getref het. Daarom het hy probeer om 10 "taalprovinsies" af te baken wat groot belangstelling uit België en Duitsland tot gevolg gehad het, met kaarte gepubliseer ook in die "New York Times". Genl. Constand Viljoen het hom versoek om 'n "vredesprovinsie" af te baken wat as grondslag sou dien vir sy onderhandelinge met oudpres. Nelson Mandela, en later die African National Congress (ANC) se nasionale uitvoerende komitee. Reyneke was deel van die gesamentlike studiegroep van die ANC en Volksfront na België en Switserland en het ook die Switserse Instituut van Federalisme op 'n studietoer deur dele van Pretoria en Gauteng geneem. Vanweë sy kennis van die demografie het hy die Tswanas en ook die Zoeloes verteenwoordig in KODESA se Afbakeningskommissie. Die grense van Noordwes en KwaZulu-Natal het hy aangepas en verander selfs ná goedkeuring deur die Nasionale Party en ANC omdat die Tswanas en Zoeloes gedreig het om KODESA te verlaat as die grense nie aangepas word soos Reyneke voorgestel het nie. Hy het byvoorbeeld 500 000 Tswanas van Odi, Brits en ppHammanskraal]] uit Gauteng gesny. Die naam Gauteng (Tswana betekenis: "plek waar goud teenwoordig is", met ander woorde die hele Witwatersrand) het hy reeds in September 1993 aan oudpres. Thabo Mbeki verduidelik en in sy "taalkaart"-voorstel.

Hy was betrokke was by die restourasie van Pelgrimsrus en in Pretoria een van die oorspronklike stigters van die dorpsgebied Wapadrand. Dit is danksy sy kennis van die ou wapad dat dié voorstad se straatname genoem is na die onderdele van ‘n ossewa.




</doc>
<doc id="110579" url="https://af.wikipedia.org/wiki?curid=110579" title="Enkelvoudige sin">
Enkelvoudige sin

'n Enkelvoudige sin is 'n sin wat uit 'n hoofsin, sonder bysinne bestaan. So 'n sin kan in drie dele opgedeel word, naamlik die onderwerp (wie?), gesegde (doen?) en voorwerp (wat?). 'n Enkelvoudige sin het nooit meer as een gesegde nie en is die teenoorgestelde van 'n saamgestelde sin.

Beskou die volgende sin as voorbeeld:
Hierdie sin bestaan uit:


</doc>
<doc id="110583" url="https://af.wikipedia.org/wiki?curid=110583" title="SACS">
SACS

Die South African College Schools (SACS) is ’n laer- en hoërskool in Nuweland, Kaapstad, wat onderrig deur medium van Engels aan 1 588 seuns van gr. R tot gr. 12 bied.

Die hoërskool roem hom daarop dat hy die oudste sekondêre skool in Suid-Afrika is, hoewel Muir-kollege op Uitenhage daarop aanspraak maak dat hy sewe jaar ouer is. SACS is een van net vier skole wat Cecil John Rhodes in sy testament uitgesonder het as ontvanger van een van die 10 Rhodes-beurse wat jaarlikse aan matrikulante in Suider-Afrika toegeken word. Die ander drie is die Diocesan College (Bishops) in die aanliggende Rondebosch, Paul Roos Gimnasium op Stellenbosch en St. Andrew-kollege in Grahamstad. Die twee afsonderlike afdelings wat gesamentlik as SACS bekendstaan, is die South African College Junior School en die South African College High School. Hoewel die hoërskool se skoolgeld van R34 800 p.j. in 2016 en die laerskool s’n van R37 860 amper gelyk aan of selfs meer is as sommige privaat skole s’n, is SACS al sedert Junie 1926 'n staatskool.

Die vrouetydskrif "Fairlady" het SACS in 2015 in sy jaarlikse ondersoek na die 100 staatskole met die beste baccalaureus-slaagsyfer aangewys as een van die 25 beste staatshoërskole in die land. Nog vyf Engelsmedium-staatskole in Kaapstad se suidelike voorstede het dié lys gehaal: die Hoërskool Norman Henshilwood, Hoër Meisieskool Wynberg, Hoër Meisieskool Rustenburg, Hoër Seunskool Rondebosch en Hoërskool Westerford. Die enigste Afrikaansmediumskool in die Moederstad wat die lys kon haal, is die Hoërskool D.F. Malan in Bellville. Vyf Bolandse skole was ook onder die top-25. SACS het tot 2015 die vierde meeste Springbokrugbyspelers van alle Suid-Afrikaanse skole opgelewer, naamlik 29, 19 minder as Paul Roos Gimnasium, die topskool, se 48. In dieselfde jaar was SACS 12de op die landwye ranglys van rugbyskole. In die matriek-eindeksamen van 2015 is die SACS-matrikulant Andrew Tucker as Suid-Afrika se toppresteerder aangewys ten spyte daarvan dat Guillain–Barré-sindroom by hom gediagnoseer is.

SACS en die Universiteit van Kaapstad het albei ontstaan uit die tweetalige (Engels en Nederlands) Suid-Afrikaanse Kollege (South African College in Engels; Zuid-Afrikaansch Athenæum of Zuid-Afrikaansche College in Nederlands), wat op sy beurt deur die toedoen van die Nederduitse Gereformeerde Kerk tot stand gekom het, soos ook onder meer die Hoër Seunskool Rondebosch, die Hoër Meisieskool Rustenburg en die Seepuntse hoërskole vir seuns en meisies, wat later saamgesmelt het as die Hoërskool Seepunt. Al dié inrigtings was uit die staanspoor Engelsmedium of het mettertyd onderrig in Nederlands afgeskaf.

Sir Langham Dale, indertyd superintendent-generaal van onderwys in die Kaapkolonie, maar van 1848 tot 1858 hoogleraar in die klassieke aan die ZA College, het tereg tydens die sitting van die Kaapse Sinode in 1883 opgemerk: ""Ik kan de Nederduitsche Gereformeerde Kerk niet genoegzaam danken voor de krachdadige ondersteuning welke zij in het werk der opvoeding betoond heeft."" By ’n ander geleentheid het hy gesê: ""Wanneer ik mij voor den gees breng de vele Opvoedings Instituten, welke door leeraars van der Nederduitsche Gereformeerde Kerk zijn opgericht worden, zoo ben ik trotsch erop dat het mij vergund is geweest een mede arbeider met hen te zijn."" 

Reeds in die jaar 1791 het twee medeleraars van die Groote Kerk, Kaapstad, di. Johannes Petrus Serrurier (leraar van 1760–1802) en Christiaan Fleck (1781–1822), die behoefte gevoel aan beter en meer gevorderde skole as wat indertyd in die Kaapkolonie bestaan het. Dié twee predikante het hul beywer vir die insameling van geld wat aangewend kon word ter stigting van sulke onderwysinstellings. Hulle het mettertyd sowat £3 000 byeengebring. Die doel van die fonds wat so opgerig is, was dat op elke (groter) dorp ’n elementêre skool gestig sou word en in Kaapstad ’n "Latijnsche School". ’n eiendom in Gravestraat is aangekoop en ’n onderwyser, Cornelis Josias van Braak, aangestel, maar die oorgawe van die Kaap in 1795 aan Groot-Brittanje het die werk vernietig wat toe reeds verrig is. Eers in 1837 is die gekollekteerde bedrag van £3 000 aan die bestuur van die ZA Anthenæum (ZA College) oorhandig.

In September 1831 is in Kaapstad ’n onderwysinrigting met die naam Tot Nut van 't Algemeen geopen. Ook dié skool, wat mettertyd talle vooraanstaande Afrikaans-Hollandse burgers van Suid-Afrika sou oplewer, het sy ontstaan hoofsaaklik aan die werksaamhede van die NG Kerk te danke. Met bekwame onderwysers aan die hoof en met die ondersteuning van manne soos ds. J.H. Neethling (self op sy dag ’n leerder aan die skool), ds. Johannes Spijker, sir Christoffel Brand en C.J.C. Gie, het dié instelling sy stempel diep op Suid-Afrika afgedruk en het hy destyds, volgens eerw. Andries Dreyer (eerste argivaris van die NG Kerk), "moontlik meer vir die land beteken as enige ander skool". Die meeste van die vroeëre predikante van die Kerk het hul eerste opleiding aan Tot Nut van 't Algemeen ontvang.

Byna terselfdertyd as dié skool het die Zuid-Afrikaansch Athenæum ontstaan, merendeels danksy die bemoeiing van NG predikante, want op 14 Oktober 1828 is in die konsistorie van die vorige Groote Kerk ’n byeenkoms van Nederlands- en Engelssprekende Kapenaars onder voorsitterskap van sir John Truter gehou ""ten einde in overweging te nemen, of niet in deze Volkplanting, en zoo ja, op welke wijze, op het doelmatigste zou kunnen worden voorzien in de behoefte, zoo algemeen gevoeld, van hooger onderwijs voor de Kaapsche jeugd"". By hierdie geleentheid is ’n kommissie benoem, bestaande uit sir John, voorsitter; dr. Abraham Faure; C. Hough, J. Adamson, J.M. van Sateveren (al drie predikante); W.F. Hertzog (landmeter-generaal van die Kaapkolonie); F.L. Mabille; D. Hertzog; sir Christoffel Brand; H. Roos; en Johannes de Wet (sekretaris), Marie Koopmans-de Wet se vader. Aan dié kommissie is die taak opgedra om ’n plan op te stel vir die oprigting van ’n "seminarium". Die werk het so ywerig verloop dat toe die kommissie op 4 Junie 1829 verslag doen van sy werk, besluit is om ’n tweetalige inrigting vir hoër onderwys daar te stel wat die naam "Het Zuid-Afrikaansch Athenæum" sou dra.

As grootste lokaal in die stad was die Hollandse kerk die aangewese plek vir die plegtige opening van die instituut op 1 Oktober 1829 nadat, so is dit genotuleer, ""’s smorgens te 9 ure alle de leerlinge, benevens de Directeuren, Professoren, Senatoren en Deelnemers in het gebouw van het Athenæum waren byeengekomen, en in eene processie, met den Pedel aan het hoofd naar de Kerk gegaan"". Die kollege het twee doelstellings gehad: om Suid-Afrikaans in die volste sin van die woord te wees en te ontwikkel in 'n universiteit wat met die beste ter wêreld kon vergelyk. Jare lank sou die kollege egter grotendeels 'n gekombineerde laer- en hoërskool wees met 'n klein universitêre afdeling, want eers nadat die land se rykdom genoegsaam toegeneem het om die groter opvoedkundige las te dra, kon die ZA College die tweede deel van sy oorspronklike ambisie begin verwesenlik.

Van die Kaapse NG kerkraad se 14 benoemde lede vir die eerste bestuursliggaam van die ZA Athenæum, wat op 4 Junie 1829 in die Groote Kerk se konsistorie gekies is en uit 15 lede sou bestaan, het 11 by die verkiesing die paal gehaal. Dr. Abraham Faure (die gemeente se medeleraar van 1822–1867) het maklik die hoogste getal stemme gekry en van 1829 tot 1873 in die kollegeraad gedien. As lid van die raad sowel as voorsitter van die senaat is hy deur verskeie leraars van die Groote Kerk gevolg. Ook was dr. Faure die eerste hoogleraar in Nederlands aan die kollege; later het dr. S.P. Heyns (medeleraar van 1834–1864) en ds. Gilles van de Wall (medeleraar van 1874–1875) dié stoel gevul.

Die Groote Kerk se ondersteuning het meer as net mannekrag behels. Eers was die kerkraad bereid om £100 aan aandele in die inrigting uit te neem, maar toe die publiek in 1829 gevra word om £2 000 in 200 aandele van £10 elk voor te skiet, het die kerkraad hul vroeëre aanbod met die helfte verminder. Aandeelhouers het die reg verkry om een student te laat matrikuleer aan die inrigting teen verminderde klasgeld. Die Vrymesselaars, waarvan sir John Truter ’n gesiene lid was, sou £50 per jaar bydra en die Openbare Biblioteek, wat nie self geld gehad het nie, het aangebied om boeke uit te leen.

'n Jaar later het die kerkraad onder leiding van di. J.H. von Manger (medeleraar van 1802–1839) en dr. Faure onomwonde ten gunste van godsdiensonderwys binne die mure van die kollege self besluit. Dié besonderse band tussen die gemeente en die SA Kollege is in die destydse inrigting se eeufeesjaar, 1929, in herinnering geroep toe die Universiteit van Kaapstad dr. J.P. van Heerden, die Groote Kerke se medeleraar van 1899–1935, vereer met 'n LL.D. Die kerkraad het sy akademiese toga en hoed voorsien. Ook het die kerkraad graag die gebruik van die Groote Kerk vir 'n eeufeesdiens afgestaan.

Sir John Truter was die eerste voorsitter van die ZA College se beheerraad. Ten einde toegang tot die skool te verkry, moes seuns kon lees en skryf en ’n basiese kennis van rekenkunde (matesis) hê. Drie onderwysers (hoogleraars) – bygestaan deur 'n assistent of twee – het hulle onderrig, wat die titel professor gekry en £200 per jaar verdien het (plus £100 wat uit skoolgeld ingesamel sou word). Die eerste drie hoogleraars was eerw. E. Judge (Engelse taal en alle niewetenskaplike vakke), dr. Abraham Faure (Nederlandse taal) en eerw. J. Adamson (matesis en wetenskap). Lyfstraf is nie toegelaat nie, maar in geval van moeilikheid, kon 'n leerling met toestemming van die Raad uit die instelling verban word.

Reeds in Augustus 1829 het die drie hoogleraars met drie lede van die raad van 15 saamgekom om die eerste senaat te vorm. Aanvanklik was daar 115 "studente" in die kollege, van wie die meeste laerskoolseuns was, maar teen 1841 het dit afgeneem tot net 16 nadat die instelling teëspoed beleef het, veral weens die beknopte omstandighede in enkele vertrekke aan die voorkant van die SA Weeshuis. Goewerneur sir Benjamin D'Urban het in 1837 'n verordening goedgekeur wat die kollege se bestaande stelsel van administrasie en finansies 'n regtelike en amptelike beslag gegee het.

In 1841 het die Suid-Afrikaanse Kollege na ’n nuwe tuiste verskuif nadat dit tot dusver ’n nederige bestaan moes voer in ’n gedeelte van die weeshuis aan die bopunt van Langstraat (waarvan die laaste oorblyfsels einde 1981 gesloop is, maar waaraan die name Orphanstraat en Orphansteeg vandag nog herinner). Die nuwe gebou is opgerig op ’n perseel waar vroeër ’n dieretuin ('n "menagerie", oftewel klein dieretuin, genoem) gestaan het en wat die goewerneur, sir Benjamin D'Urban, aan die kollege toegeken het. Dit was geleë aan die bopunt van Goewermentslaan in die Kompanjiestuin. Die toegang na dié perseel vanuit Goewermentslaan was deur die Leeuepoort, ontwerp deur Louis Thibault en Anton Anreith.

Die kollege se eie Engelsprofessor, James Adamson, het ’n rowwe skets gemaak vir die nuwe gebou in die destyds gewilde Neo-Egiptiese of Egiptiese herlewingstyl. Kol. G.G. Lewis van die Koninklike Ingenieurs het dié tema vergroot nadat hy pas die ou militêre hospitaal voltooi het. Toe bouwerk aan die kollege se nuwe gebou begin, was die perseel nog omring van die verlate hokke waarin eens wilde diere vir Kapenaars se vermaak aangehou is. Dit is blykbaar wel afgebreek teen die tyd dat prof. Adamson die kollege op 13 April 1841 ingewy het. Die Egiptiese Gebou, geleë op die Oranjestraatse kampus van die Universiteit van Kaapstad, is steeds in laasgenoemde instelling se besit en huisves die Michaelis-kunsskool.

Die nuwe skoolgebou met sy vyf klaskamers wat £3 000 gekos het, was ’n reuseverbetering op die beknopte omstandighede in die weeshuis. Dit het die onderskeiding dat dit die eerste gebou in Suid-Afrika is wat spesifiek vir die doeleindes van naskoolse opleiding opgerig is. Ook buite was meer plek om te speel, hoewel The Paddock, ’n veld oorkant die laan, vir hulle verbode was. Dié veld, wat deesdae deel is van die Hoërskool Kaapstad se skoolterrein, was ’n weikamp vir die goewerneur se koeie en ’n wag in ’n rooi baadjie het met bajonet in die hand te alle tye gesorg dat geen indringer van die kollege dit op die koeie se weiding waag nie. Eers 30 jaar later, in 1871, het goewerneur sir George Grey, wat soveel vir die onderwys in Suid-Afrika beteken het, aan die kollege toestemming verleen om The Paddock met die goewerneurskoeie te deel.

Vanaf 1845 het die kollege geldelik baat begin vind by die verbetering in die Kaapkolonie se ekonomie en veral danksy die bystand van sir George Grey. Die vooruitgang op akademiese gebied was in hierdie jare ook indrukwekkend. Twee uitsonderlike hoogleraars, sir Langham Dale (1848–1860) en dr. Roderick Noble (1855–1875), is aangestel. Voorsiening is gemaak vir onderrig in Duits en Frans asook vir tekenklasse onder leiding van Thomas Bowler. Sir George het ’n jong lektor in koloniale reg aangestel, Jan Brand, wat eindelik president van die Oranje-Vrystaat sou word. Met die stigting van ’n eksaminerende liggaam, die Universiteit van die Kaap die Goeie Hoop (voorganger van Unisa), in 1873 het die standaard van die kollege se werk aansienlik verbeter.

Veel belangriker as die verbeterde geldsake was die toekenning deur goewerneur Grey van die ou slawelosie aan die kollege, wat van die kollegeperseel geskei is deur ’n stuk grond waarop die UK se Hiddinghsaal later opgerig is. Toe is die kollege in staat gestel om ’n skool tot stand te bring waarvan die leerders natuurlikerwyse na die kollege sou kom sodra hul middelbare onderwys klaar was, want die kollege het steeds die senior klasse aangebied. Aangesien dié skool uit die SA Kollege ontstaan het, was die voor hand liggende naam daarvan die Suid-Afrikaanse Kollegeskool (of SACS).

So het SACS in 1874 gestalte gekry as ’n afsonderlike instelling onder sy eerste skoolhoof, dr. J. Shaw, volgens oorlewering ’n streng tugmeester, wat aan die stuur sou bly tot sy onverwagte dood in 1890. Die SA Kollege het steeds beheer oor die skool uitgeoefen en ook die matrikulasieklasse onder sy eie sorg gehou. Dit kan óf wees omdat die hoogleraars nie dié verantwoordelikheid aan die onderwysers wou toevertrou nie óf omdat die kollege nie die inkomste wou verbeur wat hy gekry het uit die klasgeld wat die senior leerders betaal het nie. Dié reëling het tot 1900 voortgeduur toe ook die matriekklas aan SACS oorgedra is.

Intussen het van die kollege se kosgangers in die skoolgebou ingewoon, wat dikwels tot wrywing gelei het weens strydende aansprake op die gebruik van lokale. Klaarblyklik moes ’n nuwe gebou vir die skool gevind word.

In 1895 het Rosedale, ’n groot eiendom tussen die kollege en Oranjestraat, in die mark gekom en is dit aangekoop. In die volgende jaar is begin met die oprigting van ’n gebou wat van tyd tot tyd vergroot is deur aanbouings namate die skole se leerders toegeneem het, maar wat die tuiste van SACS sou wees vir die daaropvolgende 65 jaar. Die woning op die eiendom het ’n koshuis geword, maar nie juis goed in dié doel voorsien nie. Enkele jare later is dit gesloop en vervang deur ’n gebou wat sir Herbert Baker ontwerp het. Dit front deesdae aan wat eens ’n speelveld was, maar nou die perseel is van die 15 on Orange-hotel nadat die NG Kerksentrum op die perseel in 2009 gesloop is. Die nuwe koshuis, Rosedale, is beplan om sowat 60 seuns te huisves en het in 1902 geopen. ’n Toenemende vraag na koshuisverblyf het die oprigting van nog ’n gebou genoodsaak sodat Dryfe House, op ’n perseel wat aan die Mount Nelson-hotel grens, aangekoop is om in dié behoefte te voorsien. Nadat dit die hoërskool meer as 30 jaar gedien het, het Dryfe House ’n koshuis van die laerskool SACS geword.

Nadat die laer klasse tot en met st. VII in 1874 van die kollege geskei is, kon die instelling hom eindelik vanaf 1879 toespits op hoër onderwys toe die beheer van die SA Kollege kragtens die Wette op die SA Kollege van 1878–’79 van die aandeelhouers na die Raad oorgedra is, wat sou bestaan uit drie lede van die ou raad, drie gekies deur die lewenslange goewerneurs (gewese aandeelhouers en skenkers van minstens £20) en drie wat die goewerneur benoem het. Die nypende tekort aan geld wat die kollege se vooruitgang so lank gestrem het, is in ’n sekere mate verlig. In die 1870’s het mev. S.B.E. Jamison £5 000 vir ’n beurs geskenk, later £5 000 vir ’n leerstoel in wetenskap en eindelik ook £1 500 vir ’n laboratorium.

In hierdie stadium was die kollege gelukkig genoeg om die diens van vier bekwame hoogleraars te bekom: P.D. Hahn (1878–1918), C.E. Lewis (1879–1917), W. Ritchie (1882–1930) en J.C. Beattie (later sir Carruthers Beattie) vanaf 1897, wat van 1918 tot 1937 die UK se eerste prinsipaal sou wees. Onder dié professore se leiding is groot vooruitgang getoon: nuwe vakke is ingevoer, vergoeding verbeter en talle skenkings is ontvang. In 1887 is vrouestudente die eerste keer toegelaat. In dieselfde jaar is College House, die eerste manskoshuis, in Bredastraat in gebruik geneem. Eers in 1900 is die laaste skoolklas aan SACS oorgedra en is die matrikulasie-eksamen die eerste keer aanvaar as toelatingsvereiste tot die SA Kollege. Buiten dat SACS nog tot 1926 onder beheer van die universiteit se raad geval het, was 1900 dus die finale skeiding tussen skool en kollege, wat op 2 April 1918 die UK sou word.

SACS het algaande gegroei vandat dit afsonderlik begin bestaan het en teen 1903 het die getal seuns dit wenslik gemaak om die laer standerds, tot en met st. 4 omdat st. 5 destyds nog deel was van hoërskole, in ’n afsonderlike skool te huisves. Die Kollegeraad het ’n eiendom aangekoop tussen The Paddock en Wandelstraat en dit het die tuiste geword van die SACS Junior School, wie se eerste skoolhoof G.B. Kipps was. Hy sou die skool eindelik 33 jaar lank tot groot hoogtes aanvoer en het die sonderlinge onderskeiding dat wetgewing deurgevoer is wat spesifiek op hom gerig was.

Kipps was ’n onwrikbare stryder vir onderwysers se regte en ’n vooraanstaande lid van die Suid-Afrikaanse Onderwysersvereniging. Om sy magte om die onderwysprofessie selfs beter te dien te vergroot, het hy lid van die Kaapse Skoolraad geword. Onderwysers in staatskole is verbied om in dié raad te dien, maar SACS was toe nog ’n privaat skool. As lid van dié raad was Kipps so ’n doring in die onderwysdepartement se vlees dat wetgewing enkele jare later sodanig gewysig is dat alle onderwysers verbied is om in ’n skoolraad te dien. Aangesien die junior skool se hoof al onderwyser in ’n skoolraad was, was dit duidelik op wie die wysiging spesifiek gemik was.

Dr. Shaw se opvolger as hoof van die hoërskool was W.A. Russell, wat in dié amp gedien het van 1891 tot 1901. Ná sy bedanking om skoolinspekteur te word, het H.B. Stanwell hom opgevolg en as hoof gedien van 1902 tot 1907. Stanwell se loopbaan as skoolhoof is op buitengewone wyse kortgeknip, want terwyl hy met langverlof in Engeland was, het die Kollegeraad ’n brief aan hom gerig waarin hy meegedeel is dat hy ontslaan is. Medelede van die onderwysberoep het sy verontwaardiging gedeel oor dié eienaardige ontslag en die SA Onderwysersvereniging het sy afkeur in ’n sterk bewoorde brief aan die Kollegeraad betuig. Al die besware was vergeefs, want Stanwell het nie na SACS teruggekeer nie.

Die Kollegeraad het W. Baxter as die nuwe prinsipaal aangestel nadat hy geruime tyd adjunkhoof was. Hy het ’n sterk persoonlikheid gehad en was ’n bekwame administrateur. As vrygesel het hy by familielede in Tuine loseer en al sy energie en tyd aan SACS gewy. Hy het die hoofskap van 1907 tot 1926 beklee en eers drie jaar voor sy aftrede eindelik tot trou gekom.

In Baxter se tyd het SACS ’n reus onder Suid-Afrikaanse skole geword. Hierin het sy eie onderrig, invloed en voorbeeld ’n rol gespeel, maar hy kon hom gelukkig ag dat hy onder hom ’n kernspan uiters bekwame onderwysers gehad het, die produkte van Engelse en Skotse universiteite, wie se diens hy behou het tydens sy hele hoofskap. Destyds het onderwysers aan SACS beter vergoeding as dié aan staatskole ontvang; daarom was dit onwaarskynlik dat enigeen weggelok sou word, buiten om ’n hoofskap te aanvaar. Van die staatmakers van destyds was onder andere A.E. Griffiths (adjunkhoof en senior Engelsonderwyser), W. Glover, J. le Mesurier, M.B. Hutton, E.C.L. Smith, S.B. Hanton, J. van Niekerk, E.G. Veater en C.F. Schluter. Hulle het almal by SACS gebly tot hul aftrede, maar ander ewe bekwame onderwysers het die skool net ’n tyd lank gedien tot hulle ’n ander betrekking aanvaar het. Hulle was onder andere W.A.P. von Holdt (later hoof van die junior skool), S.M. Atkinson, C.H. Anderson, M. de Villiers, E.J. Hatswell, R.C.H. Hart, W.A. Andrews, G.N. Oakley, A.L. Charles en W.F. Grant (in later jare professor in opvoedkunde aan die UK).

Die matriekuitslae van 1924 toon in watter mate SACS die Kaapse onderwystoneel teen die einde van Baxter se termyn oorheers het. Destyds het alle skole, hetsy privaat of staatsinstellings, dieselfde matrikulasie-eksamen afgelê. In die hele Kaapland het in 1924 net 96 kandidate in die eersteklas geslaag. Van hulle was 30 leerders aan die 13 hoërskole in die Skiereiland, en van dié 30 was 16 leerders aan SACS en die orige 14 aan die ander 12 skole. Geen ander skool het meer as vier opgelewer nie en in ses was daar nie een nie.

In 1921 het Baxter as volg aan ’n oudleerder geskryf: "In jou tyd was die totale leerdertal 300; nou het ons meer as 1 300 van st. 1 tot matriek. Ons welslae in eksamens is landwyd bekend, so ook in sport. Vanjaar het ons die senior en junior krieketskild verower, albei swemkampioenskappe, die atletiekkampioenskap, twee rugbyskilde en twee sokkertrofeë. Ja! Die skool toon vooruitgang. Maar die eer kom my nie toe nie. Dis die Ou Brigade (Griffiths, Longwill, Glover, Le Mesurier, Hutton) wat die skool gemaak het. Waar anders sal ’n mens ooit so ’n bekwame personeel kry?"

In 1926 is SACS, wat toe reeds agt jaar onder die beheer van die Universiteit van Kaapstad was, van sy ouer weggeruk en gedwing om ’n staatskool te word. Hierdie ingrypende verandering in die wese van die skool is deurgevoer ten spyte van kwaai teenstand van almal wat belang by die skool gehad het. Die besluit van die provinsiale administrasie was uitsluitlik op eie gewin gemik. Die Unie-regering het nuwe maatreëls ingevoer met betrekking tot die subsidie wat aan provinsies betaal sou word vir onderwys. Die bedrag sou bereken word op grond van die getal leerders in elke provinsie se staatskole. Blykbaar was die meevaller wat die Kaapse provinsiale administrasie te beurt sou val as hy SACS se 1 300 leerders by sy totaal kon voeg, aansienlik.

Nadat die administrasie alle argumente vir die handhawing van die bestaande bedeling van die tafel gevee het, het die oordrag in Junie 1926 plaasgevind. Miskien was dit vanweë die bittere teenstand dat die onderwysdepartement besluit het dat SACS nie onder die Kaapse Skoolraad sou ressorteer nie, maar in alle onderhandelings regstreeks met die departement sou skakel. Dit het dekades lank aansienlike voordele vir SACS ingehou. In nog ’n opsig was SACS as staatskool enig in sy soort, naamlik dat sy beheerliggaam aangestel is deur die raad van die Universiteit van Kaapstad. Dit het verseker dat die hoërskool sowel as die laerskool met die jare altyd die leiding van mense van die hoogste moontlike kaliber geniet het. Hulle almal was met die jare mans, buiten een merkwaardige uitsondering, dr. Nellie Spilhaus, ’n dogter van die eertydse superintendent-generaal van onderwys, sir Thomas Muir, wat meer as 30 jaar in die SACS-komitee gedien het en wat reeds ver oor die 80 jaar oud was toe sy in 1965 aftree.

Soos te verstane, het die verandering in die skool se beheer veral SACS se ouer onderwysers dwars in die krop gesteek omdat hulle waarskynlik gevoel het dat hulle van die vryheid moes inboet wat hulle onder die universiteit geniet het. Billy Baxter se lang en roemryke loopbaan as skoolhoof het saam met die oordrag na die onderwysdepartement geëindig. Sy opvolger was ’n senior personeellid, J. (Jock) Allan, wat in sy jeugjare ’n uitstekende sokkerspeler in Skotland was en tydens sy jare as assistentonderwyser aan SACS nog goed genoeg was om kaptein van die Westelike Provinsie te wees, maar teen die tyd dat hy prinsipaal geword het, was dié spel aan die uitsterf by die meeste ander skole. Blykbaar is gevoel dat die leerders aan sportsoorte moes deelneem waarin hulle teen ander skole kon meeding.

’n Toename in die getal sekondêre en hoërskole in die Skiereiland, waarvan sommige ook Afrikaansmedium was, byvoorbeeld die Hoërskool Jan van Riebeeck, het grotendeels daartoe bygedra dat SACS in die 1930's en '40's nie meer sulke groot getalle seuns kon lok nie. Ander faktore het ook tot ’n afname in die leerdertal gelei. Die afskaffing met die oordrag na die onderwysdepartement van die spesiale toelae wat aan SACS-leerkragte betaal is, het die einde beteken van die aansporing vir goeie onderwysers om by SACS te bly. Dat SACS nie meer ’n privaat skool was nie, kon sommige ouers se keuse van ’n skool vir hul seuns beïnvloed het. Die skool se beknopte geboue in die Kaapse middestad en sy betreklik gebrekkige sportgeriewe, wat altyddeur ’n probleem was, kon ook belangriker geword het in die oë van ouers wat nou uit ’n veel groter getal skole kon kies.

Wat sportgeriewe betrek, het SACS in werklikheid altyd swak gevaar. Dit maak die skool se sportprestasies soveel indrukwekkender. Vir krieket was daar die klein Rosedale-veld langs Oranjestraat en die beperkte gebruik van The Paddock in die mate waarin die universiteit dit kon afstaan. Tot in die middel van die dekade ná 1920 het die meeste rugby-oefeninge op Mellish se Veld plaasgevind, wat anderkant Buitekantstraat geleë was, aan die voet van Tafelberg, maar dit is swak in stand gehou en die speelveld was ongelyk. Vir atletiekoefeninge moes die atlete die hele ent aflê tot in Nuweland en op óf die krieket- óf die rugbyveld oefen. Laat in die 1920's, ná ’n tydperk waarin die rugbyspelers tot in Rosebank moes reis om te oefen, het die skool die sogenaamde St. Michael-veld bo in Tamboerskloof aangeskaf en omstreeks 1935, danksy die inspanning van die Oudleerdersunie, is die veld Leeuwenhof in Bo-Oranjezicht aangelê langsaan die administrateurswoning, deesdae die woning van die Wes-Kaapse premier. Albei dié velde was ’n aansienlike afstand van die skool af geleë en baie seuns met net ’n geringe belangstelling in die sport het eenvoudig weggebly van oefeninge omdat hulle in somerhitte en winterkoue bergop moes swoeg om oefeninge by te woon.

Intussen het die laerskool gestadig gegroei onder die hoofskap van G.B. Kipps. Met sy aftrede in 1936 het sy opvolger, W.A.P. (Bill) von Holdt ’n goedgevestigde instelling by hom oorgeneem. Von Holdt was ’n oudleerder van SACS en het, voor hy by die personeel van die Hoër Seunskool Rondebosch aangesluit het, etlike jare skool gegee aan SACS. Hy het veral uitgeblink in rugby- en atletiekafrigting. Sy hoofskap is onderbreek deur die Tweede Wêreldoorlog, toe hy ’n tyd lank as offisier in die Vloot gedien het. Toe hy in 1948 besluit om te gaan boer, nog voor hy die verpligte aftreeouderdom bereik het, het die skoolgemeenskap sy besluit met groot spyt begroet.

Sy opvolger, R.W. Searle, het ná net ’n jaar vertrek om die leisels oor te neem aan Muir-kollege op Uitenhage. Die volgende laerskoolhoof, S.J. Hunter, het die amp beklee tot sy aftrede in 1966 en onder sy leiding het die skool voortdurend gegroei. Ook in 1966 het nog ’n bekende figuur, W.E. Westall, die adjunkhoof, deur wie se hande duisende seuns tydens sy 42 jaar in die personeel gegaan het, afgetree. Sy opvolger as adjunkhoof was L.G. McEwan, wat na die junior skool gekom het nadat hy hoof was van die Laerskool Kampsbaai.

Allan se uitdagende 23-jarige hoofskap het in 1923 op ’n einde gekom nadat probleme hom in die gesig gestaar het wat onbekend was aan sy vier voorgangers. Namate die getal skole in die Skiereiland toegeneem het, het SACS se leerdertal ooreenkomstig afgeneem. Dit was nie meer nodig dat seuns die rit na die middestad aflê soos in die ou dae nie, selfs van Bellville en Simonstad. Ook is daar giere wat skole betref, soos in die mode, en afkeer is ewe aansteeklik as geesdrif. Allan het die skool ’n groot diens bewys deur die St. Michael-veld aan te skaf en twee nuwighede in te voer: die skooluniform en die prefekstelsel. Die uniform wat hy ingestel het, word vandag nog met enkele wysigings gebruik. SACS se leuse, "Spectemur Agendo", beteken (vry vertaal): "Laat ons op ons prestasies beoordeel word." Die eerste prefekte is in 1931 aangestel toe die hoofseun Harold van Hoogstraaten was, in later jare ’n ekonoom, suksesvolle sakeman en van 22 April 1970 VP-parlementslid vir die kiesafdeling Tuine.

In 1950 het Robin Whiteford vir Allan opgevolg nadat hy pas ’n jaar lange hoofskap aan Muir-kollege voltooi het. Die geringe getal leerders – minder as 300 – het almal bekommer wat SACS se welstand op die hart gedra het sodat gevoel is dat ’n verhuising na ’n nuwe perseel waar die skool sy geboue en sportvelde langs mekaar kon hê, die beste kans op oorlewing sou bied. Toe dit in 1950 aan die lig kom dat die provinsiale administrasie van voorneme was om ’n nuwe seunskool in die suidelike voorstede van Kaapstad op te rig, is stappe gedoen om die owerheid te oorreed om SACS dié rol te laat vervul. Die landgoed wat die administrasie vir dié doel wou bekom, was Montebello, die eiendom van die Michaelis-familie in Nuweland. Dit het ’n reuse-gebied beslaan van Nuwelandlaan tot by die uitgediende brouery in Hoofweg. Die Laerskool Nuweland het aan die onderste deel van die landgoed gegrens en gefront aan Deanstraat.

Nadat die SACS-skoolkomitee die administrateur, Johan Carinus – wat in 1946 aangestel is toe die Verenigde Party nog aan bewind was, maar in 1951 moes plek maak vir ’n Nasionale Party-aanstelling – in 1950 tentatief genader het, het vele benoude maande gevolg, want die voorstel dat die twee SACS-skole na die voorstede verskuif, is aanvanklik nie gunstig ontvang nie.

Selfs nadat die provinsiale administrasie ten gunste van die voorstel besluit het, moes talle ander sake eers bespreek en onderhandel word, veral die aangeleentheid van die verkryging as koshuise van die wonings wat aan lady Michaelis en Richard Stuttaford behoort het. Eersgenoemde was geleë by die ingang na die landgoed aan Nuwelandlaan en laasgenoemde, wat aan Mainstraat geleë was, het aan die landgoed gegrens. In dié tyd was al uitweg vir die skoolgemeenskap van SACS om geduldig op uitkoms te wag. Die hoof van die hoërskool het in sy jaarverslag van 1954 berig hy verwag die verhuising sou in 1957 plaasvind; in 1956 het hy 1959 as die waarskynlik jaartal aangedui. Selfs toe het hy hom misgis.

In dié tydperk, terwyl die skool se toekoms in die weegskaal gehang het, het twee mans ’n lewensbelangrike rol gespeel om te verseker dat SACS se saak so volledig en gunstig moontlik gestel sou word. Spencer Smith was nie net ’n oudleerder nie; hy was ook die seun van iemand wat meer as ’n geslag lank aan SACS skool gegee het. Hy het self meer as 20 jaar lank skoolgehou aan die hoërskool. Hy was voorsitter van die Oudleerdersunie en het gevoel hy is geregtig daarop om die skool se saak by die provinsiale administrasie te bevorder. Sy energie en geesdrif het hom in staat gestel om baie vir die skool te verseker wat andersins dalk nie moontlik sou gewees het nie. Dit was daarom heel gepas dat hy aangestel sou word oor die 35 kosgangers van die hoërskool wat in Januarie 1954 besit geneem het van die skool se nuwe perseel toe hulle Michaelis House betrek. Gevolglik moes hulle daagliks per bus stad toe en terug ry vir hul onderrig, ’n reëling wat sou geld tot einde 1959.

Ook in 1954 het die laerskool, terwyl hy sy volle verskeidenheid klasse in die stad gehandhaaf het, ’n voorstedelike tak in Nuweland geopen waar die adjunkhoof, W.E. Westhall, twee jaar lank aan die hoof gestaan het van talle klasse vir baie klein seuns. In 1956 het die hele laerskool sy nuwe lewe in die suidelike voorstede begin en sy gebou in die middestad ontruim, wat daarna oorgegaan het na die Hoërskool Tafelberg, ’n Engelsmediumskool vir sowel meisies as seuns. Tog was koshuisgeriewe vir laerskoolleerders nog nie in die suidelike voorstede beskikbaar nie; daarom moes kosgangers steeds tuisgaan in Dryfe House en elke dag per bus skool toe en terug pendel. Dié toedrag van sake het voortgeduur tot vroeg in 1959 toe eindelik ’n tuiste in Nuweland – Huis J.E. de Villiers – gereed was vir gebruik. Hierdie koshuis se naam bring hulde aan sy agbare regter De Villiers, regter-president van die Kaapse afdeling en op sy dag ’n Rhodes-beurshouer van SACS, wat baie jare lank lid was van die skoolkomitee en amper ’n dekade lank voorsitter. Huis De Villiers is op die ruim perseel van Milford House gebou, wat op ’n tyd behoort het aan Richard Stuttaford en wat nou die tuiste van die laerskoolhoof geword het en die nuwe naam Henshilwood gekry het uit erkentlikheid vir Norman Henshilwood se waardevolle bydrae tot die verhuising na die suide.

Einde 1959 was die hoërskoolgeboue so te sê gereed om betrek te word. Die argitek daarvan was kapt. E.L. Elsworth. Toe, in 1960, vir die eerste keer in sewe jaar, was die hele SACS-gemeenskap weer saam in een ononderbroke gebied. Etlike jare lank het die getalle in albei skole geleidelik toegeneem, moontlik vanweë die vooruitsig van die grotendeels verbeterde geriewe wat SACS-leerders in Nuweland sou geniet wat die vertroue in die skool herstel het. Terwyl die totale getal leerders in 1940 slegs sowat 640 getel het, het dit aan die begin van die 1960-slooljaar meer as duisend getel.

So het dan die jongste hoofstuk in die nou reeds sowat 190-jarige geskiedenis van SACS begin. Gou het albei skole se leerdertal toegeneem tot 600 elk in die vroeë 1970's en daarna tot presies 800 elk in 2016. Die hoërskool se koshuise – Rosedale en Michaelis House – bied huisvesting aan 130 kosgangers. Huis De Villiers, die laerskool se koshuis, bied huisvesting aan sowat 130 laerskoolseuns. In albei skole word die dagskoliere in huise gegroepeer en is die interhuis-mededinging lewendig.

Op sy nuwe perseel kan SACS leerders 'n veel groter rykdom geriewe vir liggaamlike oefeninge bied as wat eens die geval was, en afrigting word aangebied in 'n wye verskeidenheid sportsoorte. Die hoërskool het eers 'n hele klompie jare ná sy verhuising 'n swembad gekry, maar die laerskool het syne te danke gehad aan die ywer van 'n eertydse skoolhoof, Stanley Hunter, na wie dit ook genoem is omdat hy die leiding geneem het om geld daarvoor in te samel. Tot die hoërskool sy eie swembad gekry het, kon die skool van die nabygeleë Nuwelandse swembad gebruik maak.








 Die South African College Schools se webtuiste


</doc>
<doc id="110588" url="https://af.wikipedia.org/wiki?curid=110588" title="Witneus-papegaaivis">
Witneus-papegaaivis

Die Witneus-papegaaivis ("Scarus psittacus") is 'n vis wat voorkom in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Palenose parrotfish".

Die vis word tot 33 cm lank met slank, skraal lyf en gepunte kop. Aanvanklik is al die visse grysbruin tot rooibruin met 'n wit neus en rooi pektorale vinne. Die volwasse mannetjies het 'n kleur variasie: geel tot groen skubbe met salm-pienk rante, die lyf is partykeer geelbruin, die voorkop is soms pers, daar is soms pienk bande op die blou vinne, soms blou lyne om die bek en soms 'n blou stertvin.

Die vis leef in tropiese strandmere en vlak aflandige koraalriwwe in water wat 1 tot 25m diep is. As onvolwasse visse leef die vissies in groepe saam en later as volwasse visse as alleenlopers. Hulle vreet alge.





</doc>
<doc id="110590" url="https://af.wikipedia.org/wiki?curid=110590" title="Driekleur-papegaaivis">
Driekleur-papegaaivis

Die Driekleur-papegaaivis ("Scarus tricolor") is 'n vis wat voorkom in die Stille Oseaan, die Indiese Oseaan en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Tricolour parrotfish".

Die vis word tot 40 cm lank.





</doc>
<doc id="110593" url="https://af.wikipedia.org/wiki?curid=110593" title="Silwertiphaai">
Silwertiphaai

Die Silwertiphaai ("Carcharhinus albimarginatus") is 'n haai wat voorkom in die westelike Stille Oseaan, die Indiese Oseaan en aan die ooskus van Afrika van Mosambiek tot by die noorde van KwaZulu-Natal. In Engels staan die haai bekend as die "Silvertip shark".

Die haai word tot 3m lank. Die haai is lank en slank en donkergrys tot brons. Die snoet is lank en rond. Die onderkant van die haai is lig. Die eerste dorsale-, pektorale- en stertvinne se punte en agterkante se rante is wit. Hulle leef in diep afgronde en aflandige banke. Hulle kan ook voorkom in diep strandmere of kanale in water wat tot 800m diep is. Hulle is alleenlopers en kan ook in klein groepies voorkom. Die haaie vreet bodem en medium diepte visse.





</doc>
<doc id="110598" url="https://af.wikipedia.org/wiki?curid=110598" title="Punies">
Punies

Punies is 'n uitgestorwe Noordwes-Semitiese taal. Die taal het ontstaan uit Fenisies wat deur die Fenisiese koloniste gepraat is wat hulle op die kus van die huidige Tunisië gevestig het.

Die oudste vestiging daar was Utica (tradisionele datum 1101 v.C.). Later is dit deur Kartago oorvleuel. Die Fenisies het met die Numidiese en Berbertale van Noord-Afrika in kontak gekom en het stadig begin om van die taal van Fenisië self af te wyk. Met die Kartaagse Ryk het die taal hom oor die westelike helfte van Middellandse See versprei. Ook in Rome was dit bekend. Die Romeinse digter Plautus skryf byvoorbeeld in omtrent 200 v.C. 'n komedie "Poenulus" waarin 'n akteur party sinne in Punies spreek, wat dalk ook in Rome verstaan word. Aanvanklik word Punies met die Fenisiese alfabet van 22 medeklinkers geskryf. Van die tekens word later soms ook as klinkers gebruik.

Ná die vernietiging van Kartago in 146 v.C. kom Punies onder die invloed van Latyn wat die taal van die Romeinse Ryk is en neem Latynse leenwoorde op. Die neo-Puniese taal word nog tot in die 4de eeu n.C. van Libië tot Marokko aangetref. Daar is baie gegraveerde tekste, soos op grafstene in die neo-Puniese skrif wat ongelukkig moeilik leesbaar is. Daar is egter ook tekste in Latynse of Griekse skrif.

Die taal is dalk nog gepraat toe die Arabiere Tunisië verower het aan die einde van die 7de eeu en daarna vervang deur Arabies. In Maltees is daar vandag nog restante van Punies.


</doc>
<doc id="110603" url="https://af.wikipedia.org/wiki?curid=110603" title="Curro">
Curro

Curro is 'n Suid-Afrikaanse maatskappy wat 59 privaat kampusse en 138 skole in Suid-Afrika en Namibië besit, met meer as 52 000 leerders. Die Suid-Afrikaanse skole is versprei oor al nege se land provinsies. Van die leerders is 85% Engelssprekend en tweederdes bruin, Indiër of swart. Enkele van die maatskappy se skole gebruik ook Afrikaans as onderrigmedium, onder meer dié op Langebaan en Mosselbaai.

Die maatskappy streef daarna om teen 2020 altesaam 73 kampuse en 169 skole met 80 000 leerders te besit. Om dié doel te bereik, word nuwe skole opgerig of bestaande privaat skole uitgekoop. Die eerste buitelandse Curro-skool, die Engelstalige Windhoek Gimnasium, is in 2015 aangekoop nadat dié onafhanklike skool se leerders sedert sy stigting in 2007 van 280 tot 1 520 toegeneem het. 'n Nuwe skool, Baobab Primary in Botswana was in 2017 gekoop. 

Curro is op die Johannesburgse Effektebeurs genoteer en besit ook die Embury-onderwyskollege waaraan in 2015 800 studente studeer het sodat die kollege jaarliks 200 afgestudeerdes kon lewer. Dié getal sal mettertyd verhoog word wanneer afstandsonderrig bygevoeg word. Curro se sogenaamde Meridien-skole, wat goedkoper skoolgeld hef (byvoorbeeld sowat R19 500 aan die Pinehurst-skool in Kaapstad), behaal 'n slaagsyfer van 90%, van wie 43% matriekvrystelling kry. In die duurder skole is die slaagsyfer 99% met 'n gemiddelde punt in wiskunde van 65%. 



</doc>
<doc id="110605" url="https://af.wikipedia.org/wiki?curid=110605" title="Augustinus">
Augustinus

Augustinus kan na een van die volgende verwys:



</doc>
<doc id="110606" url="https://af.wikipedia.org/wiki?curid=110606" title="Augustinus van Kantelberg">
Augustinus van Kantelberg

Sint Augustinus van Kantelberg (?-605) was 'n Italiaanse priester wat deur pous Gregorius I na Engeland gestuur is om die mense daar tot die Christendom te bekeer. Hy was die eerste aartsbiskop van Kantelberg.

Augustinus was die prior (Latynse titel wat "eerste" beteken) van die Sint Andreasklooster in Rome wat deur pous Gregorius I gestig is. Dieselfde pous stel hom in 595 as die hoof van veertig monnike aan om 'n sending na Britannia te onderneem. Die doel van die sending was om koning Æthelberht van Kent (die Bretwalda van Engeland) en sy onderdane in die Koninkryk van Kent te kersten. Hierdie onderneming staan as die "Gregoriaanse missie" bekend.

Kent is waarskynlik gekies omdat Æthelberht met 'n Christelike prinses, Bertha die dogter van Charibert I, die Merowingiese koning van Parys, getrou het. Hulle het gedink dat sy 'n positiewe invloed op haar man gehad het. Voor die sending Kent bereik het, het hulle oorweeg om eerder om te draai, maar pous Gregorius spoor hulle aan om deur te druk. In 597 land Augustinus en sy missie op die Isle of Thanet. Vandaar reis hulle na Canterbury, die belangrikste stad in Æthelberhts se koninkryk.

Die missie was suksesvol. Koning Æthelberht bekeer homself tot die Christendom en gee die sendelinge toestemming om sy koninkryk te bearbei. Hy gee hulle ook land om 'n klooster buite die stadsmure van Canterbury te stig. Augustinus is daar as die eerste aartsbiskop van Kantelberg gewy. Hy bekeer talle van die koning se onderdane. Tydens 'n massabyeenkoms op die Kersfees van 597 het hy selfs duisende mense gedoop. Aangemoedig deur die sukses, stuur pous Gregorius in 601 bykomende sendelinge na Kent. Hy stuur ook bemoedigende briewe en geskenke vir die kerke. Alle pogings om die inheemse Keltiese biskoppe te oorreed om hulle aan die kerk van Rome te onderwerp loop egter op niks uit nie.

In 604 is Rooms-Katolieke biskoppe in Londen en Rochester aangestel. 'n Skool is ook opgerig om Angel-Saksiese priesters en sendelinge op te lei. Augustinus, wat blykbaar sy dood voel naderkom het, reël ook die wyding van sy opvolger, Laurentius van Kantelberg, een van die manne wat hom vanaf Rome vergesel het, om die tweede aartsbiskop van Kantelberg te word.

Augustinus van Kantelberg sterf waarskynlik in Mei van die jaar 604 of 605. Hy is kort daarna as 'n heilige verklaar. Sy gedenkdag val op 27 en 28 Mei en in Engeland op 26 Mei.


</doc>
<doc id="110607" url="https://af.wikipedia.org/wiki?curid=110607" title="Sadiq Khan">
Sadiq Khan

Sadiq Aman Khan (* 8 Oktober 1970) is 'n Britse politikus en lid van die Arbeidersparty. Khan, wat die Londense Toothing-kiesafdeling sedert 2005 in die Britse Laerhuis verteenwoordig het en as deel van die gematigd linkse of sosiaal-demokratiese spektrum van die Arbeidersparty beskou word, is op 6 Mei 2016 as nuwe Londense burgemeester en opvolger van Boris Johnson (Konserwatiewe Party) vir 'n ampstermyn van vier jaar verkies.

Khan is in 'n gesin van Pakistanse immigrante uit die werkersklas gebore. Sy vader is as busbestuurder aangestel, terwyl sy moeder tuis as stikster gewerk het. Ná sy skoolloopbaan het Khan in die regte studeer en 'n graad aan die Universiteit van Noord-Londen verwerf. Hy het sy loopbaan as advokaat begin en in burgerregte gespesialiseer. So het hy ook drie jaar lank as voorsitter van die burgerregte-vereniging Liberty gedien.

As lid van die Arbeidersparty het hy aktief toegetree tot die politiek en is in 1994 as raadslid vir die administratiewe distrik London Borough of Wandsworth verkies. Hy het dié amp beklee tot en met 2006. In 2005 is hy as parlementslid vir Toothing verkies.

Onder die regering van eerste minister Gordon Brown (Arbeidersparty) is hy in 2008 as minister van gemeenskappe ("Minister of State for Communities") benoem en het later minister van vervoer geword. As een van die belangrikste politieke bondgenote van die Arbeiderspartyleier Ed Miliband het Khan in dié se skadukabinet as skaduminister van justisie, skadu-lordkanselier en skaduminister vir Londen gedien.



</doc>
<doc id="110608" url="https://af.wikipedia.org/wiki?curid=110608" title="Hoofregter van Suid-Afrika">
Hoofregter van Suid-Afrika

Die Hoofregter van Suid-Afrika is die mees senior regter van die Konstitusionele Hof en die hoof van die regbank van Suid-Afrika, wat die finale seggenskap oor die funksionering en bestuur van al die howe uitoefen.

Bron:








</doc>
<doc id="110610" url="https://af.wikipedia.org/wiki?curid=110610" title="Sellin">
Sellin

Sellin is 'n nedersetting en strandoord op die Oossee-eiland Rügen in die Duitse deelstaat Mecklenburg-Voorpommere. Administratief behoort Sellin aan die distrik Vorpommern-Rügen en die munisipaliteit ("Amt") Mönchgut-Granitz, 'n samesluiting van nedersettings vir gemeenskaplike administrasie en munisipale dienslewering met setel in Baabe.

Sellin is teen die oostelike rand van die Granitz, 'n uitgestrekte kusbos, geleë. Die nedersetting is oorspronklik as 'n klein visserdorpie langs die gelyknamige meer gestig. Die oudste vermelding van Sellin dateer uit die jaar 1295. Seshonderd jaar later, in 1895, het die bou van 'n spoorweg die dorpie vir toerisme ontsluit. Aanvanklik het veral gesinne hier hul vakansie by die see deurgebring, maar geleidelik het ook welvarendes aangetrokke gevoel tot Sellin se natuurskoon en die aangename klimaat.

Vanaf 1896 het die huidige hoofstraat Wilhelmstrasse ontstaan. Langs dié straat, wat tot by die strand loop, het villa's met wit geverfde houtfasades, stoepe en balkonne ontstaan. Hulle is tipiese voorbeelde van die sogenaamde Duitse "Bäderarchitektur", 'n boustyl met elemente uit klassisisme, historisme en Jugendstil wat gedurende die Belle Époque-tydperk veral in vakansieoorde langs die Duitse Oosseekus gewild geraak het. Die bouwerke aan weerskante van Wilhelmstrasse is sorgvuldig gerestoureer en die hele straat tot monument verklaar.

Sellin se Oosseestrand, wat deur besonder fyn sand gekenmerk word, strek oor 'n lengte van twee kilometer en het 'n maksimale wydte van 30 meter. Dit word deur die steil oewer teen winde beskerm. 'n Houttrap, die sogenaamde "Himmelsleiter" ("Hemelleer"), en 'n hysbak verbind die dorpskern met die laer geleër sandstrand. 'n Seepromenade verbind die suidstrand sedert 1995 met die buurdorp Baabe.


</doc>
<doc id="110611" url="https://af.wikipedia.org/wiki?curid=110611" title="Egiptiese Gebou">
Egiptiese Gebou

Die Egiptiese Gebou (Eng. "Egyptian Building") is die tuiste van die Universiteit van Kaapstad se Michaelis-kunsskool op die instelling se kampus in Oranjestraat, Kaapstad.

Ná sy stigting op 1 Oktober 1829 is die Zuid-Afrikaansch Athenæum (ook genoem Zuid-Afrikaansche College), die voorloper van sowel die UK as die hoër- en laerskole SACS, in beknopte omstandighede in die weeshuis aan die bopunt van Langstraat gehuisves. Hierdie onbevredigende situasie het tot laat in die 1830's voortgeduur toe goewerneur sir Benjamin D'Urban ’n perseel waar vroeër ’n dieretuin aan die bopunt van Goewermentslaan in die Kompanjiestuin gestaan het, aan die kollege toestaan vir die oprigting van 'n nuwe gebou. Die toegang na dié perseel vanuit Goewermentslaan was deur die Leeuepoort, opgerig deur Louis Thibault en Anton Anreith.

Die kollege se Engelsprofessor, James Adamson, het ’n rowwe skets gemaak vir die nuwe gebou in die destyds gewilde Neo-Egiptiese of Egiptiese herlewingstyl. Kol. G.G. Lewis van die Koninklike Ingenieurs het op dié tema voortborduur en die plan vergroot nadat hy pas die ou militêre hospitaal voltooi het. Toe bouwerk aan die kollege se nuwe gebou begin, was die perseel nog omring van die verlate hokke waarin eens wilde diere vir Kapenaars se vermaak aangehou is. Dit is blykbaar wel afgebreek teen die tyd dat prof. Adamson die kollege op 13 April 1841 ingewy het. Dit het £3 000 gekos. Die nuwe skoolgebou was ’n reuseverbetering op die beknopte omstandighede in Langstraat.



</doc>
<doc id="110614" url="https://af.wikipedia.org/wiki?curid=110614" title="John Stuart Mill">
John Stuart Mill

John Stuart Mill (Pentonville, 20 Mei 1806 – Avignon, 8 Mei 1873) was 'n Engelse filosoof en ekonoom. Hy was 'n voorstander van die utilitarisme, die etiese teorie wat voorgestel word deur sy peetoom Jeremy Bentham. Sy eie variasie hiervan beskryf hy in die werk "Utilitarianism", waarmee hy aanvoer dat daar 'n onderskeid gemaak moet word tussen verskillende soorte genot. In sy bekendste werk "On Liberty" sit hy die skadebeginsel uiteen. Die skadebeginsel is die opvatting dat iemand se vryheid slegs beperk mag word in so ver dit nodig is om te verhinder dat hy/sy ander skade aanrig.

John Stuart Mill word gebore in sy vader se huis in Pentonville, Londen, as die oudste seun van James Mill en Harriet Burrow. Sy vader onderrig hom tuis, met advies en hulp van Jeremy Bentham en Francis Place. Hy kry 'n streng opvoeding en word weggehou van ander jongmense van sy ouderdom. Sy vader, 'n navolger van Bentham, het as spesifieke doel om 'n geniaale intellek te skep wat die doelwitte en uitvoering van die utilisme sou kon voortsit na die dood van Bentham en homself.

Teen die tyd dat hy drie was kon hy die Griekse alfabet opsê, en toe hy agt word het hy Aesopus se 'fabels' gelees en dra hy kennis van Plato. In 1818 begin hy met 'n studie van logika en die jaar daarop begin hy politieke ekonomie te bestudeer.

Hy publiseer sy eerste belangrike boek in 1843, "A System of Logic". Hierin is die beginsel van oorsaaklikheid aangespreek naamlik: as A altyd deur B gevolg word, kan veronderstel word dat dit in die toekoms ook altyd so sal wees.

Sy "Principles of Political Economy" (1848) word één van die belangrikste naslaanwerke op die gebied van ekonomie, en was bvvoorbeeld tot in 1919 die standaard teksboek van die opleiding ekonomie aan die Universiteit van Oxford.

In 1869 publiseer hy "Subjection of Women", waarin hy vroueregte verdedig. Hy was toe al vier jaar lid van die parlement, waar hy hom ook beywer vir vrouestemreg en liberale stantpunte steun.

In 1851 trou Mill met Harriet Taylor Mill na 21 jaar se intieme vriendskap. Taylor was getroud toe hulle mekaar ontmoet het. Haar verhouding met Mill was heg maar kuis in die jare vóór haar eerste man sterf. Taylor was 'n belangryke invloed op die werk en die idees van Mill sowel tydens die jare van vriendskap as tydens hul huwelik. Nog voor hy haar ken was Mill al 'n verdediger van die vroueregte en dat word deur haar nog verder versterk. In sy laatste hersiening van "On Liberty" noem hy haar as sy belangrikste invloed en inspirasie vir die skryf van die boek, en dat dit in 'n groot mate ook haar idees weerspieël. "On Liberty" word kort na haar dood gepubliseer. Sewe jaar na haar huwelik met Mill sterf sy in 1858 nadat sy ernstige longontsteking opgedoen het.



</doc>
<doc id="110618" url="https://af.wikipedia.org/wiki?curid=110618" title="Mateo Moraza">
Mateo Moraza

Mateo Benigno de Moraza y Ruiz de Garibay (* 21 September 1817 in Vitoria, † 17 Januarie 1878 in Vitoria) was 'n Spaanse politikus, parlementslid vir Álava, vader van die provinsie Álava, goewerneur van Vizcaya, rektor van die Vrye Universiteit en regsgeleerde.

Mateo Moraza het Latyn en geesteswetenskappe in die Convent van Santo Domingo (Vitoria) geleer, en later regswetenskap in Valladolid. Hy het sy doktorsgraad in reg in 1840 verwerf. Moraza het homself onderskei as 'n redenaar en vurige ondersteuner van die Baskiese fueros (spesiale regte).


</doc>
<doc id="110619" url="https://af.wikipedia.org/wiki?curid=110619" title="Suid-Afrikaanse Kollege">
Suid-Afrikaanse Kollege

Die Suid-Afrikaanse Kollege (Eng.: "South African College"; Ndl.: Zuid-Afrikaansch Athenæum of Zuid-Afrikaansch College) was die eerste instelling in Suid-Afrika wat hoër onderwys gebied het. Dit is op 1 Oktober 1829 gestig en was die voorloper van die hoër- en laerskole SACS, wat van 1874 mettertyd tot 1900 (toe die kollege ook sy matriekklas aan die hoërskool afgestaan het) as afsonderlike instellings ontstaan het en nog tot 1926 as privaat skole regstreeks onder die Universiteit van Kaapstad se beheer was. Die kollege het op 2 April 1918 ophou bestaan (weliswaar net in naam) toe die lank gekoesterde ideaal van universiteitstatus bereik is en die amper 90 jaar oue kollege herdoop is tot die Universiteit van Kaapstad. Dié instelling het sedertdien amper 40-voudig gegroei van 600 studente in 1918 tot amper 24 000.

Die ZA Athenæum het deur die toedoen van die Nederduitse Gereformeerde Kerk tot stand gekom het. Reeds in die jaar 1791 het twee medeleraars van die Groote Kerk, Kaapstad, di. Johannes Petrus Serrurier (leraar van 1760–1802) en Christiaan Fleck (1781–1822) die behoefte gevoel aan beter en meer gevorderde skole as wat indertyd aan die Kaap bestaan het. Dié twee predikante het hul beywer vir die insameling van geld wat aangewend kon word ter stigting van sulke skole. Hulle het mettertyd omtrent £3 000 byeengebring. Die doel van die fonds wat so gestig is, was dat op elke dorp ’n elementêre skool gestig wou word en in Kaapstad ’n "Latijnsche School". ’n eiendom in Gravestraat is aangekoop en ’n onderwyser, Cornelis Josias van Braak, aangestel, maar die oorgawe van die Kaap in 1795 aan Groot-Brittanje het die werk vernietig wat toe reeds verrig is. Eers in 1837 is die gekollekteerde bedrag van £3 000 aan die bestuur van die ZA Anthenaeum (ZA College) oorhandig.

In September 1831 is in Kaapstad ’n onderwysinrigting met die naam Tot Nut van 't Algemeen geopen. Ook dié skool, wat mettertyd talle vooraanstaande Afrikaans-Hollandse burgers van Suid-Afrika sou oplewer, het sy ontstaan hoofsaaklik aan die werksaamhede van die NG Kerk te danke. Met bekwame onderwysers aan die hoof en met die ondersteuning van manne soos ds. J.H. Neethling (self op sy dag ’n leerder aan die skool), ds. Johannes Spijker, sir Christoffel Brand en C.J.C. Gie, het dié instelling sy stempel diep op Suid-Afrika afgedruk en het hy destyds, volgens eerw. Andries Dreyer (eerste argivaris van die NG Kerk), "moontlik meer vir die land beteken as enige ander skool". Die meeste van die vroeëre predikante van die Kerk het hul eerste opleiding aan Tot Nut van 't Algemeen ontvang.

Byna terselfdertyd as dié skool het die Zuid-Afrikaansch Athenæum ontstaan, merendeels danksy die bemoeiing van NG predikante, want op 14 Oktober 1828 is in die konsistorie van die vorige Groote Kerk ’n byeenkoms van Nederlands- en Engelssprekende Kapenaars onder voorsitterskap van sir John Truter gehou "ten einde in overweging te nemen, of niet in deze Volkplanting, en zoo ja, op welke wijze, op het doelmatigste zou kunnen worden voorzien in de behoefte, zoo algemeen gevoeld, van hooger onderwijs voor de Kaapsche jeugd". By hierdie geleentheid is ’n kommissie benoem, bestaande uit sir John, voorsitter; dr. Abraham Faure; C. Hough, J. Adamson, J.M. van Sateveren (al drie predikante); W.F. Hertzog (landmeter-generaal van die Kaapkolonie); F.L. Mabille; D. Hertzog; sir Christoffel Brand; H. Roos; en J. de Wet (sekretaris). Aan dié kommissie is die taak opgedra om ’n plan op te stel vir die oprigting van ’n "seminarium". Die werk het so ywerig verloop dat toe die kommissie op 4 Junie 1829 verslag doen van sy werk, daar besluit is om ’n inrigting vir hoër onderwys daar te stel wat die naam "Het Zuid-Afrikaansch Athenæum" sou dra.

As grootste lokaal in die stad was die Hollandse kerk die aangewese plek vir die plegtige opening van die instituut op 1 Oktober 1829 nadat, so is dit genotuleer, "'s smorgens te 9 ure alle de leerlinge, benevens de Directeuren, Professoren, Senatoren en Deelnemers in het gebouw van het Athenæum waren byeengekomen, en in eene processie, met den Pedel aan het hoofd naar de Kerk gegaan". Die kollege het twee doelstellings gehad: om Suid-Afrikaans in die volste sin van die woord te wees en te ontwikkel in 'n universiteit wat met die beste enige plek ter wêreld kon vergelyk. Jare lank sou die kollege egter grotendeels 'n gekombineerde laer- en hoërskool wees met 'n klein universitêre afdeling, want eers nadat die land se rykdom genoegsaam toegeneem het om die groter opvoedkundige las te dra, kon die ZA College die tweede deel van sy oorspronklike ambisie begin verwesenlik.

Van die Kaapse NG kerkraad se 14 benoemde lede vir die eerste bestuursliggaam van die ZA Athenæum, wat op 4 Junie 1829 in die Groote Kerk se konsistorie gekies en is en uit 15 lede sou bestaan, het 11 by die verkiesing die paal gehaal. Dr. Abraham Faure (die gemeente se medeleraar van 1822–1867) het maklik die hoogste getal stemme gekry en van 1829 tot 1873 in die kollegeraad gedien. As lid van die raad sowel as voorsitter van die senaat is hy deur verskeie leraars van die Groote Kerk gevolg. Ook was dr. Faure die eerste in Nederlands aan die kollege; later het dr. S.P. Heyns (medeleraar van 1834–1864) en ds. Gilles van de Wall (medeleraar van 1874–1875) dié stoel gevul.

Die Groote Kerk se ondersteuning het meer as net mannekrag behels, want eers was die kerkraad bereid om £100 aan aandele in die inrigting uit te neem, maar toe die publiek in 1829 gevra word om £2 000 in 200 aandele van £10 elk voor te skiet, het die kerkraad hul vroeëre aanbod met die helfte verminder. Aandeelhouers het die reg verkry om een studente te laat matrikuleer aan die inrigting teen verminderde klasgeld. Die Vrymesselaars sou £50 per jaar bydra en die Openbare Biblioteek, wat nie self geld gehad het nie, het aanbied om boeke uit te leen. 'n Jaar later het die kerkraad onder leiding van di. J.H. von Manger (medeleraar van 1802–1839) en dr. Faure onomwonde ten gunste van godsdiensonderwys binne die mure van die kollege self besluit. Dié besonderse band tussen die gemeente en die SA Kollege is in die destydse inrigting se eeufeesjaar, 1929, in herinnering geroep toe die Universiteit van Kaapstad dr. J.P. van Heerden, die Groote Kerke se medeleraar van 1899–1935, vereer met 'n LL.D. Die kerkraad het sy akademiese toga en hoed voorsien. Ook het die kerkraad graag die gebruik van die Groote Kerk vir 'n eeufeesdiens afgestaan.

Sir John Truter was die eerste voorsitter van die ZA College se beheerraad. Ten einde toegang tot die skool te verkry, moes seuns kon lees en skryf en ’n basiese kennis van rekenkunde hê. Drie onderwysers, bygestaan deur 'n assistent of twee, het hulle onderrig, wat die titel professor gekry en £200 per jaar verdien het (plus £100 wat uit skoolgeld ingesamel sou word). Eerw. E. Judge (Engelse Klassieke), dr. Abraham Faure (Nederlandse Klassieke) en eerw. J. Adamson (wiskunde en wetenskap). Reeds in Augustus 1829 het die drie hoogleraars met drie lede van die raad van 15 saamgekom om die eerste senaat te vorm. Aanvanklik was daar 115 "studente" in die kollege, van wie die meeste laerskoolseuns, maar teen 1841 het dit afgeneem tot net 16 nadat die instelling teëspoed beleef het. Goewerneur sir Benjamin D'Urban het in 1837 'n verordening goedgekeur wat die kollege se bestaande stelsel van administrasie en finansies 'n regtelike en amptelike beslag gegee het.

In 1841 het die Suid-Afrikaanse Kollege na ’n nuwe tuiste verskuif nadat dit tot dusver ’n nederige bestaan moes voer in ’n gedeelte van die weeshuis aan die bopunt van Langstraat (wat intussen gesloop is, maar waaraan die naam Orphanstraat vandag nog herinner). Die nuwe gebou is opgerig op ’n perseel waar vroeër ’n dieretuin gestaan het en wat die goewerneur, sir Benjamin D'Urban, aan die kollege toegestaan het. Dit was geleë aan die bopunt van Goewermentslaan in die Kompanjiestuin. Die toegang na dié perseel vanuit Goewermentslaan was deur die Leeuepoort, ontwerp deur Louis Thibault en Anton Anreith. Die kollege se eie Engelsprofessor, James Adamson, het ’n rowwe skets gemaak vir die nuwe gebou in die destyds gewilde Neo-Egiptiese of Egiptiese herlewingstyl. Kol. G.G. Lewis van die Koninklike Ingenieurs het dié tema vergroot nadat hy pas die ou militêre hospitaal voltooi het. Toe bouwerk aan die kollege se nuwe gebou begin, was die perseel nog omring van die verlate hokke waarin eens wilde diere vir Kapenaars se vermaak aangehou is. Dit is blykbaar wel afgebreek teen die tyd dat prof. Adamson die kollege in 1841 ingewy het. Die Egiptiese Gebou, geleë op die Oranjestraatse kampus van die Universiteit van Kaapstad, is steeds in die instelling se besit en huisves die Michaelis-kunsskool.

Die nuwe skoolgebou met sy vyf klaskamers was ’n reuseverbetering op die beknopte omstandighede in die Weeshuis in Langstraat. Dit het die onderskeiding dat die eerste gebou in Suid-Afrika is wat vir naskoolse onderrig opgerig is.Ook buite was meer plek om te speel, hoewel The Paddock, ’n veld oorkant die laan, vir hulle verbode was. Dié veld, wat deesdae deel is van die Hoërskool Kaapstad se skoolterrein, was ’n weikamp vir die goewerneur se koeie en ’n wag in ’n rooi baadjie het met bajonet in die hand te alle tye gesorg dat geen indringer van die kollege dit op die koeie se weiding waag nie. Eers 30 jaar later, in 1871, het goewerneur sir George Grey, wat soveel vir die onderwys in Suid-Afrika beteken het, die kollege toestemming verleen om The Paddock met die goewerneurskoeie te deel.

Vanaf 1845 het die kollege geldelik baat begin vind by die verbetering in die Kaapkolonie se ekonomie en veral aangehelp deur sir George. Die vooruitgang op akademiese gebied was in hierdie jare ook indrukwekkend. Twee uitsonderlike hoogleraars, sir Langham Dale (1848–1860) en dr. Roderick Noble (1855–1875) is aangestel. Voorsiening is gemaak vir onderrig in Duits en Frans asook vir tekenklasse onder leiding van Thomas Bowler. Sir George het ’n jong lektor in koloniale reg aangestel, Jan Brand, wat eindelik president van die Oranje-Vrystaat sou word. Met die stigting van ’n eksaminerende liggaam, die Universiteit van die Kaap die Goeie Hoop (voorganger van Unisa), in 1873 het die standaard van die kollege se werk aansienlik verbeter.

Veel belangriker was die toekenning deur goewerneur Grey van die ou slawelosie aan die kollege, wat van die kollegeperseel geskei is deur ’n stuk grond waarop die UK se Hiddinghsaal later opgerig is. Toe is die kollege in staat gestel om ’n skool tot stand te bring waarvan die leerders natuurlikerwyse na die kollege sou kom sodra hul sekondêre onderwys klaar was. Aangesien dié skool uit die SA Kollege ontstaan het, was die voor hand liggende naam daarvan die Suid-Afrikaanse Kollegeskool (of SACS).

So het SACS in 1874 gestalte gekry as ’n afsonderlike instelling onder sy eerste skoolhoof, dr. J. Shaw, volgens oorlewering ’n streng tugmeester, wat aan die stuur sou bly tot sy onverwagte dood in 1890. Die SA Kollege het steeds beheer oor die skool uitgeoefen en ook die matrikulasieklasse onder sy eie sorg gehou. Dit kan óf wees omdat die hoogleraars nie dié verantwoordelikheid aan die onderwysers wou toevertrou nie óf omdat die kollege nie die inkomste wou verbeur wat hy gekry het uit die klasgeld wat die senior leerders betaal het nie. Dié reëling het tot 1900 voortgeduur toe ook die matriekklas aan SACS oorgedra is. Intussen het van die kollege se kosgangers in die skoolgebou ingewoon, wat dikwels tot wrywing gelei het weens strydende aansprake die gebruik van lokale. Klaarblyklik moes ’n nuwe gebou vir die skool gevind word.

In 1895 het "Rosedale", ’n groot eiendom tussen die kollege en Oranjestraat, in die mark gekom en is dit aangekoop. In die volgende jaar is begin met die oprigting van ’n gebou wat van tyd tot tyd vergroot is deur aanbouings namate die skole se leerders toegeneem het, maar wat die tuiste van SACS sou wees vir die daaropvolgende 65 jaar. Die woning op die eiendom het ’n koshuis geword, maar nie juis goed in dié doel voorsien nie. Jare later is dit gesloop en vervang deur ’n gebou wat sir Herbert Baker ontwerp het.

Nadat die laer klasse tot en met st. VII in 1874 van die kollege geskei is, kon die instelling hom eindelik vanaf 1879 toespits op hoër onderwys toe die beheer van die SA Kollege kragtens die Wette op die SA Kollege van 1878–’79 van die aandeelhouers na die Raad oorgedra is wat sou bestaan uit drie lede van die ou raad, drie gekies deur die lewenslange goewerneurs (gewese aandeelhouers en skenkers van minstens £20) en drie wat die goewerneur benoem het. Die nypende tekort aan geld wat die kollege se vooruitgang so lank gestrem het, is in ’n sekere verlig. In die 1870’s het mev. S.B.E. Jamison £5 000 vir ’n beurs geskenk, later £5 000 vir ’n stoel in wetenskap en eindelik ook £1 500 vir ’n laboratorium.

In hierdie stadium was die kollege gelukkig genoeg om die diens van vier bekwame hoogleraars te bekom: P.D. Hahn (1878–1918), C.E. Lewis (1879–1917), W. Ritchie (1882–1930) en J.C. Beattie (later sir Carruthers Beattie) vanaf 1897, wat van 1918 tot 1937 die UK se eerste prinsipaal sou wees. Onder dié professore se leiding is groot vooruitgang getoon: nuwe vakke is ingevoer, vergoeding verbeter en talle skenkings is ontvang. In 1887 is vrouestudente die eerste keer toegelaat. In dieselfde jaar is College House, die eerste manskoshuis, in Bredastraat in gebruik geneem. Eers in 1900 is die laaste skoolklas aan SACS oorgedra is die matrikulasie-eksamen die eerste keer aanvaar as toelatingsvereiste tot die SA Kollege.

Vanaf die eeuwending het die kollege vinniger vooruitgang gemaak as voorheen. Dit was danksy die opbou van die kolonie se onderwysstelsel en die ekonomiese herstel landwyd. In die laaste 18 jaar van die SA Kollege se bestaan, het vele ontwikkelings plaasgevind: die skole vir geneeskunde, ingenieurswese en opvoedkunde het ontstaan; Hiddingh Hall met die biblioteek is in gebruik geneem; aandklasse (wat sou uitloop op die stigting van die Kaapse Tegniese Kollege) is ingestel en die studenteraad het sy beslag gekry. In dié tydperk is die kollege se omvang vergroot deur die insluiting van die postmatriekklasse van die Diocesan College (1911) en die onderwysopleidingsklasse van die Normaalskool. In 1923 sou die UK ook nog die Suid-Afrikaanse Musiekkollege absorbeer en in 1925 die Kaapse Skool vir die Skone Kunste en Argitektuur.

In die jaar 1918 het die jare lange stryd om universiteitstatus eindelik vrugte afgewerp. Die oktrooi waarvolgens die Suid-Afrikaanse Kollege die Universiteit van Kaapstad geword het, is op 2 April daardie jaar toegestaan. Die eerste taak was om die hoofbeamptes aan te wys: die prins van Wallis as kanselier, die goewerneur-generaal as “Visitor” en prof. J.C. Beattie as visekanselier en prinsipaal. ’n rojale skenking van £500 000 het die bouwerk moontlik gemaak. 'n Groot gedeelte het sir Alfred Beit, ’n vriend van Cecil John Rhodes wat sy fortuin uit die mynbou gemaak het, in sy testament nagelaat. Die res van die halfmiljoen pond het gekom van Beit se broer Otto en sir Julius Wernher. Dit en ander skenkings het die bouwerk moontlik gemaak. Rhodes self het ’n groot gedeelte van die Groote Schuur-landgoed in sy testament aan die universiteit nagelaat waar die eerste fase van die geboue, aanvanklik ontwerp deur die argitek Joseph Solomon, wat sy eie lewe in 1918 geneem het weens die onmoontlike omvang van die projek, in 1932 voltooi is toe Jameson Hall in gebruik geneem is. In 1918 het die pas gestigte universiteit 600 studente gehad, maar die geboue is beplan vir 2 000. Teen 1968 het dit toegeneem tot 6 500 en teen 2016 23 500 sodat nuwe geboue met die jare keer op keer opgerig is.







</doc>
<doc id="110620" url="https://af.wikipedia.org/wiki?curid=110620" title="Ozeaneum Stralsund">
Ozeaneum Stralsund

Die Ozeaneum in die Hansestad Stralsund is 'n natuurkundemuseum wat op die oseane fokus en deel uitmaak van die stigting "Deutsches Meeresmuseum" ("Duitse Seemuseum"), met 'n vertoonruimte van 8700 m².

Naas die uitstallings en akwariums, wat in die seemuseum se hoofgebou in die voormalige Stralsundse Dominikaneklooster St. Katharina gehuisves word, word in die Ozeaneum op die hawe-eiland vyf permanente uitstallings en akwariums met seehabitats van die Oos- en Noordsee asook die noordelike Atlantiese Oseaan vertoon. Die grootste akwarium-tenk (met die oop Atlantiese Oseaan se habitat) bevat 2,6 miljoen liter water.

Die Ozeaneum, wat sy deure in 2008 vir die publiek geopen het, is in 2010 aangewys as die Europese Museum van die Jaar.


</doc>
<doc id="110625" url="https://af.wikipedia.org/wiki?curid=110625" title="89 v.C.">
89 v.C.




</doc>
<doc id="110626" url="https://af.wikipedia.org/wiki?curid=110626" title="Girgian">
Girgian

Girgian is ’n uitdrukking of ’n beskrywing wat ’n spesifieke oomblik in tyd gedurende die Ramadan-periode beskryf. Die eerste  letter “g” in hierdie Arabiese woord, word hard uitgespreek, soos die “g”  in die Afrikaanse woord “berge”. Die tweede “g” in die woord  is sag soos in die “j” van Juane”. Hierdie Arabiese woord se oorsprong kan dalk na Koeweit se gemeenskappe teruggelei word.

Dit wil voorkom of die gebruik van "Girgian" as fenomeen sy oorsprong in Koeweit het en dat dit van hier na ander Midde-Oosterse lande uitgebrei het. Daar word uitdruklik genoem dat die gebruik ’n blote kultuurverskynsel is en dat dit geen verbintenis met die Islam-geloof as sodanig het nie. Dit kom wel net gedurende die maand van Ramadan voor en dit is moontlik waarom dit met Islam verbind word.

"Girgian" is ’n vriendelike en prettige praktyk wat deur die kinders beoefen word en waartydens hulle bedank word vir die opoffering wat hulle in die eerste twee weke van die vasperiode wat Ramadan kenmerk, gemaak het. Dit is ook ’n meganisme om die kinders te motiveer om die volgende twee weke steeds die opofferinge wat met die vasperiode gepaard gaan, vol te hou.

Die praktyk word op die drie middelste dae van die maand waarin Ramadan gevier word, beoefen. Dit beteken dus op dag 13, 14 en 15 van die Maankalender. Dit is belangrik om te onthou dat dit ook die dae is wanneer dit volmaan is. In die dae voor modernisering en verstedeliking het die volmaan genoeg lig in die donker woestyn gegee sodat die praktyk toe reeds kon beoefen word.

Die kinders in ’n bepaalde gemeenskap kom net ná die aandgebede wanneer die dag se vasroetine beëindig word, bymekaar. Elkeen is toegerus met ’n klein sakkie wat van katoenmateriaal gemaak is. Die sakkie het ’n materiaalband of lint wat dit moontlik maak om die sakkie om die nek te hang en dus kan die kinders hulle hande vrylik beweeg en so meedoen aan kinderlike opgewondenheid. Die sakkie oop aan die een kant, met drie kante wat gestik is.

Op ’n gekose aand (een van die drie aande in die middel van die maand van Ramadan) word die dogtertjies in tradisionele drag getooi en die  groepie kinders gaan dan al jubelend van huis tot huis. Hulle klop aan die deur en wanneer die eienaar oopmaak hou hulle die katoensakkie uit en verwag dat die eienaar iets in die sakkie sal plaas. Huiseienaars ken die gebruik goed en is gewoonlik gereed vir ’n "Girgian"-besoek.

Dit is die gebruik om drie verskillende items ter erkenning in die sakkie te plaas. Dit bestaan uit lekkergoed, neute en kontant. Die kontant word tot munte beperk. Terwyl sowat ’n koppie lekkergoed, neute en kontant in elkeen se sakkie gegooi word, sing die kinders spontaan ’n liedjie. Die woorde het die volgende strekking:

“"God seën u kinders (elke kind se naam word genoem) mag Hy vir … (die kind se naam) behoed en bewaar vir hulle ouers, en veral vir die mamma van die huis."”

Die liedjie word vir elke kind in die bepaalde huis wat aan die groepie bekend is, gesing.

Die jubelende jong klompie groet en beweeg na die volgende huis.

Jare gelede het die lekkergoed uit eenvoudige en goedkoop lekkers bestaan en was die neute beperk tot grondboontjies. Kontant was maar aan die skraps kant. In die welvaart van vandag is die lekkergoed van die nuutste handelsnaam sjokolade. Die grondboontjies is vervang deur die varsste en lekkerste gewone en gegeurde neute.

"Grigian" is  ’n oomblik van erkenning vir die kinders se opoffering om die reëls van die vasperiode te gehoorsaam. Dit skep ook ’n gees van opwinding en poog om die waardes van eerlikheid en betroubaarheid te bevorder.

Wanneer die kinders die gasvryheid, vriendelikheid, gulhartigheid, mededeelsaamheid en vrygewigheid van ’n vreemde Koeweitse familie by die huis se voordeur beleef,  ervaar hulle ’n gevoel van prestasie en erkenning vir die opofferinge wat hulle gedurende die vasperiode gedoen het.

Wanneer die kinders later die aand die sakkie en kartondosies oopmaak en die inhoud, saam met hulle oomblik van kinderlike pret geniet, vervaag die moeite wat hulle tydens Ramadan beoefen  het.

Die praktyk het oor tyd heen ontwikkel. Deesdae is kleurvolle, spesiale kartondose in die handel beskikbaar. Dit word dan vooraf  met lekkernye en neute gevul en wanneer die singende groepie kinders aan die deur kom klop, ontvang hul elkeen hul "Girgian"-geskenk in ’n pragtige verpakking.



</doc>
<doc id="110632" url="https://af.wikipedia.org/wiki?curid=110632" title="OKO">
OKO

OKO (Russies vir oog) is 'n wolkekrabber in Moskwa-Siti (die Moskouse Internasionale Sakesentrum). Die bouwerk het in 2011 begin en is in 2015 deur die Amerikaanse argiteksfirma Skidmore, Owings & Merrill voltooi. Die gebou het 'n noordelike en 'n suidelike toring, waarvan die noordtoring 354,1 meter hoog en die suidtoring 245 meter hoog is.



</doc>
<doc id="110633" url="https://af.wikipedia.org/wiki?curid=110633" title="Suid-Afrika Huis">
Suid-Afrika Huis

Zuid-Afrikahuis in Amsterdam huisves 'n kultuur-, inligting- en navorsingsentrum vir mense met 'n belangstelling in Suid-Afrika, en die Afrikaner en die Afrikaanse taal in die besonder. Die doel is om die Nederlandse belangstelling in Suid-Afrika lewend te hou en kultuurbande te versterk.

Suid-Afrikahuis is by Keizersgracht 141, Amsterdam. Dit lê in die buurt Grachtengordel-West en baie naby aan die Anne Frank Huis en die Homomonument. Op loopafstand is die koninklike paleis op De Dam (middestad) en die stasie Amsterdam Centraal.

Die gewelhuis is tot “rijksmonument” verklaar. Hierdie "grachtenpand" is mooi versier o.a. met groot trappe wat na die voordeur lei. Nicolaes Hasselaer het dit in 1620 tydens die Nederlandse Goue Eeu vir hom laat bou. Toe het die huis bekendgestaan as De Dubbele Arend. Rondom 1800 is die agterste deel van die huis aangebou. Zuid-Afrikaansche Stichting Moederland (Stigting ZASM) het die huis in November 1923 aangekoop en herdoop tot Van Riebeeck Huis.

Sedert 27 Maart 2014 is die Stigting ZASM en die Kaapse Afrikaanstalige oggendblad Die Burger (d.w.s. Media24, Naspers) die gesamentlike gelyke eienaars. Die onderhoud en die restourasie van die ou huis het vir die Stigting ZASM te veel geword en het die organisasie dit oorweeg om die huis te verkoop. Deur bemiddeling van Koos Bekker van Naspers het die kultuursentrum bewaar gebly. In 2014 en 2015 is die huis grondig opgeknap en twee woonstelle vir besoekende skrywers en joernaliste uit Suid-Afrika is ingerig. Op 12 Februarie 2016 is die gerestoureerde huis heropen.

In die biblioteek word nagenoeg 52 000 boeke, 550 reekse gestaakte tydskrifte en 40 lopende tydskrifte geberg en dit vorm die grootste versameling Suid-Afrikaanse letterkunde buiten Suid-Afrika. Die biblioteek lê klem op ou en moderne Afrikaanse taal- en letterkunde, geskiedenis, politiek, kuns, teologie, sielkunde en sosiologie. Human & Rousseau het 'n kopie van al die boeke wat deur hulle gepubliseer is aan die biblioteek geskenk. Verskeie ander Suid-Afrikaanse uitgewers het deur die jare heen ook materiaal verskaf. Elisabeth Eybers het haar versameling boeke aan die biblioteek gegee. 'n Versameling van 5 000 foto's gee 'n besondere beeld van die Eerste Vryheidsoorlog en die Tweede Vryheidsoorlog, en die mense, aardrykskunde, flora, fauna, kultuur, die geskiedenis van Suid-Afrika en die Suid-Afrikaans-Nederlandse betrekkinge. Dit illustreer duidelik die belangrike rol wat die Boere in die Nederlandse nasionalisme gespeel het.
Duisende argiefdokumente vorm die grootste versameling dokumente oor Suid-Afrika buiten Suid-Afrika. Dit handel veral oor die Nederlands-Zuid-Afrikaansche Spoorwegmaatschappij, (die NZASM, Nederlands-Suid-Afrikaanse Spoorwegmaatskappy). Ook is hier die N.P. van Wyk Louw-argief. Alhoewel die boeke van die eerste professore in Afrikaanse eintlik die begin van die biblioteek was, is dit eers amptelik in 1939 deur die Suid- Afrika Instituut gestig om die onderrig in Afrikaans in Nederland te ondersteun. In 1950 is die biblioteek na die Suid-Afrikahuis verskuif. Studente, wetenskaplikes, joernaliste en taalkundiges uit Nederland, Vlaandere en Suid-Afrika gebruik die biblioteek.

Suid-Afrikahuis word ook gebruik vir sosiale byeenkomste (die bekende “koffietafels”) van Suid-Afrikaners en Nederlanders, boekbekendstellings deur skrywers en digters, filmvertonings, toneelaande, debatte en poësiewerkwinkels en kursusse in Afrikaans. Ook is die kantore van verskeie organisasies in Suid-Afrikahuis, naamlik van Stichting Zuid-Afrika Huis, Stigting ZASM (dit is die Zuid-Afrikaansche Stichting Moederland), Nederlands-Zuid-Afrikaanse Vereniging (NZAV), Stigting Studiefonds vir Suid-Afrikaanse Studente (SSF), Maandblad Zuid-Afrika, die professor in Afrikaans aan die Universiteit van Amsterdam, Suid-Afrika Insituut, die Afrikaanse kultuurfees en van die woordeboek ANNA (Groot Woordeboek Afrikaans en Nederlands).

Veral op inisiatief van prof. Hendrik Burger (voorsitter van die NZAV) is in 1933 die leerstoel in Afrikaans aan die Gemeentelike Universiteit Amsterdam ingestel. Dit is geborg deur die Stigting ZASM en die doel daarvan was die bevordering van die Afrikaanse taal, letterkunde en kultuur en die kennis van die geskiedenis van Suid-Afrika in Nederland. N.P. van Wyk Louw en (vanaf 1959) H. v.d. M. Scholtz was die eerste twee professore in Afrikaans in Amsterdam. Daardie tyd het bykans alle Afrikaanssprekende letterkundiges, historici, en teoloë 'n band met Suid-Afrikahuis gehad. Protes uit anti-apartheidskringe het tot gevolg gehad dat die professoraat in 1980 vakant gelaat is, maar in 1995 is daar weer met behulp van die Stigting ZASM lesings in die Afrikaanse letterkunde begin gee. Selfs die leerstoel het herleef en word tans gevul deur prof. Margriet van der Waal.

Tydens die apartheidsjare is nie slegs die professoraat en lesings in Afrikaans afgeskaf nie. Op 19 Januarie 1984 het 30 jong geweldenaars 'n deel van die kosbare boekversameling en dokumente verniel deur dit in die Keizersgracht te gooi en ook die biblioteek met verf beklad. Toe die apartheidsbewind sy einde nader, word Breyten Breytenbach 'n gereelde gebruiker van die biblioteek. Veral na Nelson Mandela se vrylating het die stroom studente en akademici na die biblioteek en lesings skerp begin toeneem.

In Suid-Afrikahuis hang 'n olieverfskildery van Paul Kruger deur die Nederlandse portretskilderes Thérèse Schwartze (1851–1918). Sy het dit geskilder in opdrag van die Stigting ZASM. Ook is daar houtskooltekeninge deur haar van genl. C.R. de Wet en van genl. en mev. Piet Joubert. 'n Kopie van die skildery is in die Aula van die Universiteit van Pretoria.

'n Soortgelyke instelling in Suid-Afrika is die Huis der Nederlanden in Pinelands.




</doc>
<doc id="110634" url="https://af.wikipedia.org/wiki?curid=110634" title="Stigting Studiefonds vir Suid-Afrikaanse Studente">
Stigting Studiefonds vir Suid-Afrikaanse Studente

Die doel van die Stigting Studiefonds vir Suid-Afrikaanse Studente (SSF) is om die kulturele bande tussen Nederland en Suid-Afrika in stand te hou en te bevorder.

Deur die toeken van studiebeurse in die taal- en letterkunde en die geesteswetenskappe maak die fonds dit moontlik vir jong en skrander Suid-Afrikaanse M.A.- en D. Phil.-studente om uitruilprogramme tussen Suid-Afrikaanse en Nederlandse universiteite by te woon en toegang te kry tot hoëvlak-onderrig en -navorsing in Nederland. Die SSF maak ook reistoelaes vir navorsingsbesoeke en die bywoon van kongresse en kursusse. Genl. J.B.M. Hertzog het in 1889 met 'n beurs van die SSF in Amsterdam studeer. Die administrasie van die fonds is gevestig in die Suid-Afrika Huis in Amsterdam.

Op 5 Oktober 1885 het die Nederlands-Zuid-Afrikaanse Vereniging besluit om die SSF onder prof. C. Bellaar Spruijt (1842–1901) in die lewe te roep met Wessel Louis as die verteenwoordiger in die Zuid-Afrikaansche Republiek. Gedurende die eerste 50 jaar van die bestaan van die SSF is die studie van 376 Suid-Afrikaners in Nederland ondersteun.




</doc>
<doc id="110635" url="https://af.wikipedia.org/wiki?curid=110635" title="Van Riebeeck-penning">
Van Riebeeck-penning

Die Van Riebeeck-penning word deur die Nederlands-Zuid-Afrikaanse Vereniging (NZAV) uitgereik aan persone wat 'n buitengewone en langdurige bydrae gelewer het tot die ontwikkeling van die kulturele en taalkundige betrekkinge tussen Nederland en Suid-Afrika.

Ontvangers van die erepenning was


</doc>
<doc id="110636" url="https://af.wikipedia.org/wiki?curid=110636" title="Zuid-Afrikaansche Stichting Moederland">
Zuid-Afrikaansche Stichting Moederland

Stigting ZASM (Zuid-Afrikaansche Stichting Moederland) is 'n Nederlandse organisasie met as doelstelling die bevordering van die Nederlandse kulturele en ekonomiese belange in Suid-Afrika. Om die doel te bereik het die vereniging 'n kultuursentrum in Suid-Afrika Huis in Amsterdam met 'n uitgebreide biblioteek en argief. Voorts steun dit onder andere die Maandblad Zuid-Afrika, die Nederlands-Zuid-Afrikaanse Vereniging (NZAV), die Suid-Afrikaans Instituut, Huis der Nederlanden (SASNEV) in Pinelands (Kaapstad), Afrikaanse kultuuraktiwiteite in Nederland, die professoraat in Afrikaans aan die Universiteit van Amsterdam en die Groot Woordeboek Afrikaans en Nederlands (algemeen bekend as ANNA).

Nederlandse beleggers het teen die einde van die 19de eeu geld verskaf vir die oprigting van die Nederlands-Zuid-Afrikaansche Spoorwegmaatschappij (NZASM) (Nederlands-Suid-Afrikaanse Spoorwegmaatskappy) en die bou van die spoorlyn van Pretoria na Lourenco Marques (Maputo). Toe die Boere die Tweede Vryheidsoorlog verloor, is aan die aandeelhouers 'n skadevergoeding uitbetaal. Met die een miljoen gulden wat na die likwidasie van die NZASM oorgebly het, is in 1908 die Vereeniging ZASM (vanaf 1969 Stigting ZASM) opgerig. In 1923 koop die organisasie Suid-Afrika Huis. Die Stigting hou die dialoog tussen Nederland en Suid-Afrika in die apartheidsjare aan die gang ten spyte van die oorheersende gevoel in Nederland om Suid-Afrika te boikot.


</doc>
<doc id="110637" url="https://af.wikipedia.org/wiki?curid=110637" title="Maandblad Zuid-Afrika">
Maandblad Zuid-Afrika

Maandblad Zuid-Afrika is 'n tweetalige tydskrif wat in Amsterdam (Nederland) uitgegee word en as kontakpunt en forum vir almal in Nederland en België dien wat in Suid-Afrika belangstel. Diepte-artikels handel oor aktuele ontwikkelinge in en die letterkunde en geskiedenis van Suid-Afrika. Die aktiwiteite van die Nederlandse Stichting Zuid-Afrikahuis en die jongste aanwinste van die biblioteek van die Suid-Afrikaanse Instituut word in die blad aangekondig.

Maandblad Zuid-Afrika verskyn reeds sedert 1924 en tans tien maal per jaar. Dit word uitgegee deur die Nederlands-Zuid-Afrikaanse Vereniging (die NZAV) en finansieel ondersteun deur die Zuid-Afrikaansche Stichting Moederland en in minder mate ook deur die Vlaams-Zuid-Afrikaanse Cultuurstichting en die Van Ewijck-stigting. Die sekretariaat is in Suid-Afrika Huis. Tot 1938 was die bekende teoloog prof. J.W. Pont redakteur van die Maandblad.



</doc>
<doc id="110638" url="https://af.wikipedia.org/wiki?curid=110638" title="Nederlands-Zuid-Afrikaanse Vereniging">
Nederlands-Zuid-Afrikaanse Vereniging

Die Nederlands-Zuid-Afrikaanse Vereniging (NZAV) is die oudste op Suid-Afrika gerigte organisasie in Nederland en is gevestig in die Suid-Afrika Huis aan die Keizersgracht in Amsterdam.

Die NZAV se oogmerk is die bevordering van die kulturele bande tussen Suid-Afrika en Nederland in die breedste sin van die woord, maar veral op die gebied van die onderwys, wetenskap en letterkunde.

Die NZAV is op 12 Mei 1881 in Utrecht gestig ná die verontwaardiging wat in Nederland losgebars het na die Britse anneksasie van die Zuid-Afrikaansche Republiek in 1877 en die geesdrif wat die Eerste Vryheidsoorlog in Nederland vir die Boeresaak opgewek het. Die eerste erevoorsitter was die bioloog prof. Pieter Harting en ander prominente lede was die Nederlandse politikus en teoloog dr. Abraham Kuyper, die sakeman, reisiger en konsul-generaal van die Oranje-Vrystaat in Nederland, dr. H.P.N. Muller, die teoloog prof. J.W. Punt, die filosoof prof. Cornelis Bellaar Spruyt en die medikus prof. Hendrik Burger. Spruyt was drie jaar sekretaris en vier jaar voorsitter, Pont was 26 jaar die voorsitter en Burger 33 jaar die voorsitter van die NZAV.

Die NZAV bedryf in samewerking met die Suid-Afrikaanse Instituut 'n argief, navorsingsentrum en biblioteek in Suid-Afrika Huis. Dit publiseer die Maandblad Zuid-Afrika, beheer die Stigting Studiefonds vir Suid-Afrikaanse Studente (SSF), reik die Van Riebeeck-penning uit en organiseer sosiale byeenkomste (die bekende “koffietafel”) om Afrikaans- en Nederlandssprekendes in Nederland met mekaar in aanraking te bring.

Tydens die Tweede Vryheidsoorlog het die NZAV ambulanse gereël om gewonde burgers te versorg en bystand is verleen aan krygsgevangenes op St. Helena en Ceylon. Ook is gehelp met die reëlings van pres. Paul Kruger se besoek aan Amsterdam in 1900. Na die oorlog is gehelp met die heropbou van die voormalige Boere-republieke. Burgers is na die oorlog gerepatrieer en dokters, predikante en onderwysers is in Nederland gewerf om in Suid-Afrika te kom werk. Ook is steun verleen aan 'n groep Boere wat hulle na die oorlog liewer in Suidwes-Afrika (Namibië) wou vestig. Vir baie jare het die organisasie in Nederland feesvieringe gereël vir Krugerdag en Geloftedag. In 1925 is die geboorte van pres. Kruger 100 jaar tevore luisterryk herdenk. Met dieselfde geesdrif is die Van Riebeeck-fees in 1952 gevier. Verskeie Volkspele-groepe is in Nederland ontvang. Aanvanklik om Nederlands en later om Afrikaans as taal te propageer, het die NZAV die Suid-Afrikaanse Taalbond aktief gesteun. Afrikaanse boeke is in Nederland aan belangstellendes beskikbaar gestel. In 1931 is die Nederlandse kultuurhistoriese instituut aan die Universiteit van Pretoria gestig en 20 jaar later ook so 'n instituut aan die Universiteit van Kaapstad. Op 31 Mei 1951 is die kultuurverdrag tussen die regerings van Suid-Afrika en Nederland gesluit. Reeds vanaf 1881 is Nederlandse emigrasie na Suid-Afrika aangemoedig deur voorligting en lesse in Afrikaans aan voornemende landverhuisers te bied.



</doc>
<doc id="110643" url="https://af.wikipedia.org/wiki?curid=110643" title="Toots Thielemans">
Toots Thielemans

Jean Baptiste Frédéric Isidor ("Toots"), Baron Thielemans (Brussel, 29 April 1922 – Terhulpen, 22 Augustus 2016) was 'n Belgiese jazz-musikant, komponis en kitaarspeler wat sy virtuositeit bereik het op die mondfluitjie. Sy bynaam "Toots" is afgelei van die twee musikante Toots Mondello en Toots Caramata.

Thielemans is in die Brusselse werkersklasbuurt Marollen gebore. Hy het reeds vanaf sy derde jaar trekklavier gespeel. Op 17-jarige ouderdom ontdek hy die mondfluitjie waarna hy ook kitaar begin speel het. Thielemans het tydens die Duitse besetting versot geraak op jazz.

In 1951 het hy as kitaarspeler deel uitgemaak van die Belgiese sanger Bobbejaan Schoepen se musikale begeleiding. In 1952 emigreer hy na die Verenigde State, waar hy in die orkes van Charlie Parker en die kwintet van George Shearing gespeel het. Hy het saamgewerk met Benny Goodman, Peggy Lee, Ella Fitzgerald, Quincy Jones, Bill Evans, Jaco Pastorius, Elis Regina, Pat Metheny, Billy Joel en Paul Simon en word algemeen erken as een van die grootste jazz-musikante.

In 1991 lewer hy 'n aansienlike bydrae tot die eerste soloalbum van die Nederlandse sangeres Laura Fygi, "Introducing".

Sy bekendste komposisie is "Bluesette" van 1962, waarin hy harmoniseer met mondfluitjie en kitaar. Dié liedjie word dikwels deur ander musikante verwerk en uitgevoer wat hom ook finansieel uithelp.

Sy unieke mondfluitjiespel het ook 'n belangrike rol in die rolprente "Midnight Cowboy" (1969), "Turks fruit" (1973) en die Sweedse animasiefilm "Dunderklumpen!" (1974) gespeel. Hy het ook die temaliedjies vir die Nederlandse polisiereeks Baantjer en die Vlaamse Witse gekomponeer en gespeel.




</doc>
<doc id="110647" url="https://af.wikipedia.org/wiki?curid=110647" title="Gewapende beton">
Gewapende beton

Gewapende beton (ook versterkte beton genoem) is 'n boumateriaal wat gevorm word deur beton intern met treklasdraende materiale, gewoonlik staalstawe, te versterk. Dit word gewoonlik vervaardig deur die interne staalversterking eers te bou en dan die beton daar rondom te giet. Gewone beton is uiters geskik om saampersende spannings te weerstaan, maar kraak maklik tydens trekspannings. Dit maak gewone beton ongeskik vir die vervaardiging van swaar balke en ander konstruksies waar 'n deel van die materiaal aan groot treklaste onderhewig is. Gewapende beton oorkom hierdie probleem deur die treklaste deur die interne staalstawe te dra, en is dus sterk gedurende saampersings sowel as trekke. Dit maak van gewapende beton 'n uiters gewilde boumateriaal.



</doc>
<doc id="110648" url="https://af.wikipedia.org/wiki?curid=110648" title="Romanisches Café">
Romanisches Café

Romanisches Café was die naam van een van Berlyn se voorste koffiehuise wat naby die Keiser-Wilhelm-gedenkkerk in die stadsdeel Charlottenburg geleë was en in die tyd voor die Nasionaalsosialistiese magsoorname in 1933 tot een van die gewildste kuierplekke vir kunstenaars en intellektueles ontwikkel het. In 1943 is dit tydens 'n geallieerde lugaanval vernietig.

Op die plek, die plein Breitscheidplatz tussen Tauentzien- en Budapester Straße, is in 1965 'n moderne wolkekrabber, die Europa-Center, opgerig wat kantore en 'n winkelsentrum huisves. Die Amerikaanse luukse hotelketting Waldorf Astoria probeer in sy Berlynse hotel by die tradisie van die Romanisches Café aansluit met 'n moderne konsep vir sy koffiehuis "ROCA" en enkele literêre aanbiedings, al is dit tans nog oorwegend 'n nie-kulturele kuierplek vir toeriste en inheemse gaste.




</doc>
<doc id="110654" url="https://af.wikipedia.org/wiki?curid=110654" title="Swartvin-rifhaai">
Swartvin-rifhaai

Die Swartvin-rifhaai ("Carcharhinus melanopterus") is 'n haai wat voorkom in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die suide van Mosambiek. In Engels staan die haai bekend as die "Blackfin reef shark".

Die haai word tot 250 cm lank, dus 'n medium grote haai. Die haai se lyf is grys tot grys-bruin met 'n kort stomp en ronde snoet. Die onderkant van die haai is lig. Al die vinne, insluitend die stertvin, se punte is swart. Dit word beklemtoon omrede die dorsalevin en onderste gedeelte van stertvin witterig van kleur is. Daar is witterige streep op die sye.

Die haai leef in koraalriwwe en vlak kus strandmere in water wat tot 30m diep is. Die haai se vinne en rug word gesien wanneer dit in vlak water swem. Hulle is alleenlopers maar jag saam in groepe. Hulle vreet vis, skaaldiere en koppotiges.





</doc>
<doc id="110655" url="https://af.wikipedia.org/wiki?curid=110655" title="Politegniese hoërskool">
Politegniese hoërskool

Die Politegniese hoërskool (Duits: "Polytechnische Oberschule", kort POS en uitgespreek as P-O-S) was die algemene eenheidskool binne die skoolstelsel van die Duitse Demokratiese Republiek (DDR, ook Oos-Duitsland genoem) wat tien grade behels het en geheel en al deur die staat onderhou is. Dit het in 1959 ontstaan toe Oos-Duitse laerskole (met agt grade) en middelbare skole (tien grade) hervorm is. 

Die POS-konsep was dié van 'n algemene gekombineerde laer- en hoërskool sonder enige differensiasie tydens die gewone onderrig sodat die klasverband, afgesien van leerders wat na Uitgebreide hoërskole ("Erweiterte Oberschule, EOS" - matriekskole ter voorbereiding van akademiese studies) gewissel het, oor alle skooljare behoue gebly het - in teenstelling met die tradisionele burgerlike drieledige skoolstelsel wat steeds in die huidige Federale Republiek van Duitsland bestaan. Die konsep is lankal voor die stigting van die DDR ontwikkel en het sy oorsprong in die Duitse hervormingspedagogiek van die 1920's.

As sosialistiese staats- en eenheidskole het politegniese hoërskole volgens die amptelike ideaal aan kinders 'n hoë graad van algemene kennis verskaf, hulle opgevoed volgens die beginsels van kommunisme en hulle deur middel van die verpligte onderrig asook 'n groot verskeidenheid buiteskoolse aktiwiteite voorberei vir hul verdere lewensbaan en die beroepslewe asook vir verdere (tersiêre) opleiding. 

Toegang tot politegniese hoërskole, waar alle leerlinge kosteloos onderrig ontvang het, is in die DDR-grondwet veranker as burgerreg en -plig.


</doc>
<doc id="110659" url="https://af.wikipedia.org/wiki?curid=110659" title="Rolbeton">
Rolbeton

Rolbeton is die verkorte naam vir rollergekompakteerde beton, 'n besondere betonmengsel wat dieselfde bestanddele soos konvensionele beton bevat, maar in 'n veranderde verhouding. Portlandsement, wat tradisioneel as bindmiddel gebruik is, word vir rolbeton in toenemende mate gedeeltelik deur vliegas vervang. Rolbeton is sodoende 'n mengsel van sement, vliegas, water, sand en bymiddels, met 'n laer waterinhoud as gewone beton. Rolbeton se sementinhoud kan tot vyftig persent verminder word. Sy tipiese vogtigheid is vergelykbaar aan dié van gewone grond. 

Dié droë mengsel is minder geneig om te set. In konvensionele beton word bindingsprosesse gewoonlik reeds na sowat een uur gestaak en die beton begin set. Die materiaal verloor sy sterkte en moet nie weer hermeng word nie. Rolbeton daarenteen lewer feitlik geen verharde beton (betonafval) meer op nie.

Klaar gemengde, vormhoudende rolbeton word deur swaarkapasiteitstoerusting soos storttrokke of vervoerbande na 'n struktuur vervoer, deur stootskrapers in lae gegiet en gelyk gemaak. Vervolgens word dit deur swaar vibreerrollers verdig en ontlug. Aangesien dit minder krimp as gewone of massabeton, kan rolbeton in onafgebroke lengtes geplaas word. Die gebruik van gewone beton bly gewoonlik beperk tot enkelblokplasing.

Rolbeton het ingang gevind tot dambou met die Alpa Gera-damprojek in Noord-Italië tussen 1961 en 1964, al is die beton destyds nog nie gerol nie. Gedurende die 1970's is die voordele van rolbeton vir dambou en ander boutoepassings in ingenieurtydskrifte uitgelig. Nogtans is rolbeton aanvanklik hoofsaaklik aangewend vir terugvulling, fondamente en padbou voordat kostebesparings en ander voordele van rolbeton ook 'n algemeengebruikte boumateriaal vir swaartekragdamme gemaak het. Vir damboudoeleindes word laes van sowat 30 sentimeter gegiet.

Rolbetonlae vir paaie is tussen 18 en 25 cm dik. Die gehalte van rolbeton-deklae vir padboudoeleindes is egter beperk. Dit voldoen slegs aan die behoeftes van lande met lae padboustandaarde soos die Verenigde State, terwyl rolbeton in Duitsland nie as geskik geag word vir padboudoeleindes nie. 'n Moontlike oplossing is die gebruik van konvensionele asfalt as boonste deklaag.


</doc>
<doc id="110661" url="https://af.wikipedia.org/wiki?curid=110661" title="Dale-kollege">
Dale-kollege

Dale-kollege is 'n sekondêre staatskool vir seuns op King William's Town in die Oos-Kaap, Suid-Afrika.

Dis skool is in 1861 gestig en etlike jare later genoem na sir Langham Dale (1826–1898), superintendent-generaal van onderwys in die Kaapkolonie en vroeër (van die ouderdom van 22) hoogleraar aan die Suid-Afrikaanse Kollege in Kaapstad. Die skool se hoeksteen is op 6 September 1877 gelê deur sir Bartle Frere, goewerneur van die Kaapkolonie. Onder ou bedeling is net wit leerders tot Dale-kollege toegelaat. Die skool is vroeg in die 1990's oopgestel vir alle rasse, maar nadat die dorp se wit bevolking drasties afgeneem het (van 2 881 in 2001 se sensus tot 1 892 in 2011 s'n) het Dale binne sowat 20 jaar amper uitsluitlik swart leerders gehad.

Dale se susterskool, die Hoër Meisieskool Kingsridge, gestig in 1875, het tot Oktober 2004 as die Hoër Meisieskool Kaffrarië (Eng.: "Kaffrarian High School for Girls") bekendgestaan. Dié naam is verander omdat "Kaffrarië" (wat "land van die Kaffers" of "Kafferland" beteken) as kwestend beskou word.

Dale se 98 matrikulante het in 2012 'n 88,8%-slaagsyfer behaal, 2013 se 93 'n 93,5%-slaagsyfer en 2014 se 114 'n 91,2%-slaagsyfer. Die skool was in 2015 onder die top 20 rugbyskole in die land op FNB se ranglys. Middel 2015 was Dale die Suid-Afrikaanse skool wat die 14de meeste Springbokke opgelewer het sedert 1906, naamlik sewe.



</doc>
<doc id="110663" url="https://af.wikipedia.org/wiki?curid=110663" title="Omkeerstrategie">
Omkeerstrategie

In die lewensiklus van organisasies kom hulle dikwels voor verskeie uitdagings te staan. Een daarvan is wanneer die organisasie se bedrywighede sodanig versleg dat dit op die rand van totale ineenstorting of bankrotskap staan. Sommige instansies slaag daarin om die uitdaging die hoof te bied en bankrotskap af te weer. Die proses wat vir dié doel gevolg word, staan as ’n omkeerstrategie bekend.

’n Omkeerstrategie is ’n proses of ingreep wat beplan, ontwikkel en in werking gestel word ten einde ’n  volhoubare verbetering in die prestasie of resultate van ’n organisasie te bewerkstellig. Dit is ’n proses wat die negatiewe, afwaartse neigings in ’n organisasie verander na positiewe, opwaartse neigings, of wat aktiwiteite van ’n organisasie van swak of onbevredigend na beter of bevredigend omskakel.

Die definisie is van toepassing op enige toestand of situasie, hetsy persoonlik of ten opsigte van ’n sake-entiteit met ’n winsmotief of ’n diensleweringsinstansie soos ’n munisipaliteit of ’n staatsdepartement.

Risiko’s en die neem daarvan is sinoniem aan organisasies met ’n winsmotief. Aangesien sulke instellings nie in ’n steriele omgewing bestaan en funksioneer nie, is die instansie onderworpe aan gebeurtenisse wat die winsgewendheid en dus voortbestaan bedreig.

Die volgende faktore kan aanleiding gee tot die implementering van ’n omkeerstrategie in ’n winsgedrewe sake-instansie.

Twee hoofkategorieë kan geïdentifiseer word, te wete interne en eksterne faktore:

Uit al die oorsake wat hierbo genoem is, is die een enkele faktor wat algemeen aanvaar word as die belangrikste oorsaak vir ’n omkeerstrategie swak bestuurspraktyke.

Hoewel organisasievernuwing en ’n omkeerstrategie of ingreep nie sinoniem is nie, is daar wel ooreenkomste tussen die twee prosesse.

Organisasievernuwing poog om ’n hoë vlak van absolute sakeprestasies te bewerkstellig. In die geval van ’n omkeerstrategie word gepoog om ’n volhoubare vlak van lewensvatbaarheid of winsgewendheid vir die organisasie te bekom en op die lang duur in stand te hou.

Ten einde die verskil tussen die twee konsepte beter te verstaan kan die volgende beskrywende voorbeeld uit die wêreld van die mediese sorg gebruik word.

Stel jou voor ’n pasiënt wat moeg en afgemat is klop by ’n dokter om hulp aan. Die pasiënt kla dat hy gereeld verkoue kry, futloos is en sy lewenslus verloor het. Ná ’n diagnose beveel die dokter ’n program van gereelde oefening en ’n gebalanseerde dieet aan. Hy skryf ook medikasie voor wat hoofsaaklik uit vitamienaanvullings bestaan.

Die terapie is daarop gerig om ’n resultaat te behaal, te wete ’n skraler pasiënt wie se gewig met behulp van ’n skaal gemeet kan word. Sodoende is ’n bepaalde, absolute resultaat behaal. Hier is dus sprake van ’n vernuwingsproses.

Indien ’n omkeerstrategie gevolg is, sou dieselfde pasiënt wat by die dokter aangemeld het in ’n veel swakker gesondheidstoestand verkeer het. Moontlik met dubbele longontsteking en ’n gepaardgaande hoë koors. Die siektetoestand sou maklik die dood van die pasiënt kan veroorsaak.

Die terapie waarop die dokter besluit is om die pasiënt in die intensiewesorgeenheid op te neem. Die medikasie bestaan hoofsaaklik uit gevorderde tablette, inspuitings en die hulp van ’n fisioterapeut.

Uit die beskrywing is dit duidelik dat organisasievernuwing hoofsaaklik uit ’n aantal minder dramatiese ingrepe bestaan, terwyl ’n omkeerstrategie uit meer intensiewe en doelgerigte ingrepe bestaan.



</doc>
<doc id="110665" url="https://af.wikipedia.org/wiki?curid=110665" title="Hoër Meisieskool Kingsridge">
Hoër Meisieskool Kingsridge

Die Hoër Meisieskool Kingsridge (tot Oktober 2004 die Hoër Meisieskool Kaffrarië of amptelik Kaffrarian High School for Girls) is ’n meisieskool op King William’s Town in die Oos-Kaap, Suid-Afrika.

In November het 1873 het siviele kommissaris I. Rose-Innes aan die Kaapse regering geskryf en toestemming gevra vir die oprigting van ’n Seminarie vir Vroulike Opvoeding van die hoogste rang. Hy het gehoop dat die “Eersteklas- Niesektariese Meisieskool” wat so gestig sou word “openbare steun sou kry en voordele sou inhou wat onmoontlik was om te bepaal”. Gevolglik is die Hoër Meisieskool Kaffrarië in 1875 gestig en het dit ’n integrale deel geword van die opvoedkundige, sosiale en kulturele lewe van die hoofstad van Kaffrarië, King William’s Town.

Tydens die Victoriaanse tydperk is nie van vroue verwag om te leer sodat hulle hul eie brood kon verdien nie. As sy nie getrou en ’n huishouding moes versorg nie, het sy deel geword van ’n manlike familielid se huishouding. Die onderwys en verpleegkunde was amper al moontlike loopbaanrigtings. Dr. Egan het in die "Kaffrarian Watchmen", ’n plaaslike nuusblad van destyds, geskryf: “(T)o raise a body of cultivated, well-instructed young women, is a task worthy of the efforts of any ladies, and is one of the greatest social value,” en die hoop uitgespreek dat die skool baie studente na die Kaapse Universiteit (die Suid-Afrikaanse Kollege) sou stuur. Destyds was die vakke aan die skool letterkunde, matesis, kuns, musiek, Duits, Frans, naaldwerk, skrif, harmonie en driloefeninge.

Mettertyd het die vakke en buitemuurse aktiwiteite geweldig uitgebrei en in 1905 is die hoeksteen van die nuwe skoolgebou, op die hoek van Queen- en Alexanderweg deur die Kaapse goewerneur, Walter Hely-Hutchinson, gelê. John X. Merriman, die Kaapkolonie se laaste premier, het die gebou vier jaar later amptelik ingewy.

In 1930 was daar 35 meisies in die matriekklas en is die huisstelsel begin. Op hierdie tydstip was dit algemene gebruik om ’n skooluniform te dra en het ál meer meisies hul studie ná skool voortgesit sodat minstens vyf reeds ’n meestersgraad gehad het. Mej. Rowe, skoolhoof van 1923–’45, het veel gedoen om die skoolgees op te bou. Eers toe het die skool, wat bekendgestaan het as die Hoër Meisieskool, King William’s Town, die naam “Kaffrarian Girls High School, gekry. Rowe het die woorde van die skoollied geskryf en trots op hul uniform, die skoolkleure, skoolwapen en leuse by hulle aangewakker. In 1936 is die hoeksteen van die Clarendon-koshuis gelê. Ná die Tweede Wêreldoorlog (1939–’45) is skoolplig tot st. 8 of 16 jaar ingestel en dit, saam met die groei van die dorp, het tot ’n groot toename in die leerdertal gelei.

Op 24 Julie 1962, toe mej. R.M. Slater prinsipale was, het ’n brand die ou skoolgebou in puin gelê. Binne 40 minute het van dié geliefde gebou net bouvalle en as oorgebly. Die skool is vir twee dae gesluit terwyl die personeel en skoolkomitee lokale en toerusting gesoek het. ’n Noodfonds is opgerig en talle mense het saamgewerk sodat die nuwe skool op 28 Oktober 1968 deur die administrateur, Nico Malan, geopen kon word. G.J.J. Smit, Kaapland se superintendent-generaal van onderwys, het die hoeksteen op 28 April 1965 gelê.
In 2004 is alle belanghebbendes genooi om betrokke te raak by die naamsverandering en in Oktober 2004 is die skool se nuwe naam bekendgemaak. vandag bestaan die skoolkampus uit vier geboue: preprimêr met sowat 80 leerders, grondslagfase met sowat 220, senior primêr met sowat 280 en die senior skool met sowat 440, vir ’n totaal van nagenoeg 1020.

Van 2012 tot 2014 het die skool net 2 druipelinge gehad, vergeleke met Dale-kollege, die plaaslike seunskool, se 26.



</doc>
<doc id="110666" url="https://af.wikipedia.org/wiki?curid=110666" title="Desiderius Erasmus">
Desiderius Erasmus

Desiderius Erasmus (Rotterdam, 28 Oktober 1466, 1467 of 1469 – Basel, 12 Julie 1536) was 'n Nederlandse priester, teoloog, filosoof, skrywer en humanis.

Erasmus het sy naam te danke aan die 15de-eeuse populêre heilige Erasmus van Formiae, wat deur sy vader Gerard vereer is. Sy geboorteplek is Rotterdam, alhoewel daar geen melding van sy doop in die doopregisters aldaar is nie. Erasmus self skryf (in Latyn) dat hy in Rotterdam gebore is, en dat sy moeder die dogter van 'n “medisynemeester” uit Zevenbergen was, met wie sy vader, wat hy Gerardus noem, heimlik 'n verhouding gehad het in die hoop om met haar te trou.

Erasmus is buite die eg gebore, wat toendertyd onder die mense as 'n "defectus natalis" (geboortedefek) bekend was. Sy vader was 'n priester in Gouda en sy moeder was hul huishoudster. Erasmus se moeder, Margaretha, met die familienaam Rogerius (Rutgers), was 'n dogter van 'n chirurg uit Zevenbergen. Sy het haar tyd van swangerskap waarskynlik in Rotterdam deurgebring om die 'ongelukkie' te verberg. 'n Jaar voor Erasmus se geboorte het sy ouers nog sy broer, Pieter, ryker geword. Ook van hierdie broer is daar geen amptelike doopgegewens bekend nie. Erasmus het drie jaar in Rotterdam gewoon en is toe na Gouda geneem.

Erasmus het in enkele monastiese en semi-monastiese skole die beste moontlike opvoeding vir 'n jong man van sy tyd ontvang. Op die ouderdom van nege is hy en sy broer Pieter gestuur na een van die beste Latynse skole in Nederland, gesetel in Deventer en in besit van die Lebuïnuskerk, alhoewel enige vroeëre biografieë dit stel dat die Broeders van die Gemeentelewens dit bestuur het. Die humanis Alexander Hegius het rektor in Deventer geword, en aldaar 'n belangrike kurrikulumvernuwing deurgevoer. Grieks is as vak ingesluit wat destyds slegs op universiteitsvlak aangebied is, en Erasmus het hier Grieks begin bestudeer. By hierdie skool leer hy ook die belang van 'n persoonlike verhouding met God, maar verwerp die streng reëls van die onderwysers en monnike. Sy opvoeding eindig toe die plaag teen 1483 in die stad uitbreek en sy moeder, wat daarheen getrek het om 'n huis vir haar seuns te skep, sterf nadat sy dit ook aansteek. Hy studeer verder aan die Latynse skool in ’s-Hertogenbosch.

Onder druk van sy voog lewer Erasmus in 1487 sy intreerede in die Klooster te Stein by Gouda. Hier skryf hy sy "declamatio" (oefentoespraak) en "De contemptu mundi", 'n opregte pleidooi vir die kloosterlewe. Erasmus het geen kritiek teen hierdie ideaal nie, maar wel op die niksseggende streng reëls en die beperking van die menslike vryheid. Die priesterwording van Erasmus het op 24 April 1492 (feesdag van die evangelis Markus) plaasgevind, gelei deur die toenmalige biskop Jan van Tiel in die Dom van Utrecht. Dit bind hom meer aan die geestelike lewe, maar bied hom ook meer moontlikhede vir studie. Hy kry die geleentheid om kanselier (sekretaris) van Henri van Bergen, die aartsbiskop van Kameryk, te word.

Met toestemming en 'n stipendium van biskop Van Bergen begin Erasmus in 1495 met die studie van teologie in Parys. Hierdie opleiding word oorheers deur die Scotiste, skolastiese teoloë wat volgens Erasmus hulself verloor in eindelose spitsvondighede wat weinig met die Christelike basisgeskrifte gemeen het. Wel leer hy die Paryse humanis, Robert Gaguin, ken. Omdat hy ook lesings aanbied, leer hy baie ander mense ken.

So gaan hy na Engeland, waar hy een en 'n half jaar bly. Hier kom hy ook in aanraking met die seun van die Engelse koning, die latere Hendrik VIII van Engeland asook met prominente humaniste soos John Colet en Thomas More, die outeur van "Utopia". Terug in Parys skryf hy in 1500 sy eerste boek, 'n versameling "Adagia", oftewel spreekwoorde. Dit was die eerste blitsverkoper in die jong geskiedenis van die boekdrukkuns, en dit na 'n groot terugslag vir hom, want hy het hom sonder geld bevind nadat Engelse doeanebeambtes op al die Engelse geld in sy bagasie beslag gelê het.

In 1502 word aan Erasmus, na voorspraak van die teoloog Adriaan Boeyens, die latere Pous Adrianus VI, 'n pos aangebied by die universiteit van Leuven. Hy aanvaar egter nié die pos nie, en lê homself toe op vertaling uit Grieks.

In 1506 vertrek Erasmus vir drie jaar na Italië. Op pad terug skryf hy sy "Stultitiae Laus" (In Lof vir die Sotheid). Deur vanuit die perspektief van 'n "sot" te skryf kon hy in hierdie werk die spot dryf met die misplaaste erns waarmee alle mense, ongeag beroep, stand, of posisie, hul eie belange najaag, en die groteske kortsigtigheid, waarmee hul regstaan met hul oordeel oor mekaar.

Die "Adagia"-herdruk word by die Baselse drukker Johannes Froben gedoen. Erasmus vind sy werk so goed dat hy na Basel reis en daar ook sy twee groot filologiese werke, die tweetalige uitgawe van die Nuwe Testament en sy uitgawe van die briewe van die kerkvader Hieronimus van Stridon, skryf (vertaal) en uitgee. Met sy terugkeer word hy benoem as raadgewer van Keiser Karel V en vestig hy homself van 1516 tot 1521 in Nederland waar hy in Antwerpen, Brugge, Leuven en Mechelen bly. In 1521 woon hy ook 'n tyd lank in Anderlecht, as die gas van sy vriend Pieter Wyckman.

Tydens hierdie Suid-Nederlandse periode vervul Erasmus die plan van sy vriend Jeroen van Busleyden, naamlik die stigting van die Leuvense Collegium Trilingue. Dié kollege sou bydra tot die verspreiding van Erasmus se opvattings oor die studie van klassieke tale.

Erasmus onderhou 'n uitgebreide briefwisseling met verskillende vooraanstaande humaniste, waaronder Viglius van Aytta. Die laaste jare van sy lewe bring hy deur te Freiburg im Breisgau in Duitsland. 

Hy het veral Latyn gepraat en al sy werk is in Latyn of soms in Grieks. Hy word as een van die grootste Neolatynse skrywers beskou. 

In 1535 keer hy terug na Basel in Switserland, waar hy sterf op 12 Julie 1536. Sy graf is te vinde in die plaaslike klooster. Sy laaste woorde was volgens oorlewering in Nederlands: 'Lieve God'.

Twee motiewe bepaal die gedagtegoed van Erasmus naamlik; die vryheid van die mens en vrede. Oor die vryheid skryf hy onder meer in 1516 die "Institutio Principis Christiani", Opvoeding van 'n Christenvors, vir die jong koning van Spanje, die latere keiser Karel V. Daarin stel hy dat die mens vry is en dat 'n Christen daarom nie tirannies mag heers oor Christene nie en hulle nie soos slawe mag behandel nie. In 1517 skryf hy "Querela pacis", Die klag van die vrede. Daarin spreek hy hom ondermeer uit teen nasionalisme, veral die misbruik daarvan vir die aanstigting van oorlogvoering.

In 1517 plaas Martin Luther sy 95 stellings op die kerkdeur van Wittenberg en sit sodoende 'n proses aan die gang wat die wêreld sou verander, die Protestantse Hervorming. Die teenstanders van die Hervorming het Erasmus verwyt dat hy vir Luther die weg voorberei het.

Alhoewel Erasmus in beginsel simpatiek teenoor Luther se aksie gestaan het, het hy as vredeliewende humanis ook van meet af aan besware teen dié optrede gehad. Erasmus se uitgangspunt was om liewers afsydig te staan in die twiste tussen die hervormers en die Katolieke Kerk. Na etlike oproepe neem Erasmus in 1524 die pen teen Luther op in die geskrif "De libero arbitrio diatribe sive collatio" (skrywe oor die vrye wil). In die geskrif trek Erasmus die leer van Luther ten opsigte van die verlossing van die mens in twyfel. Luther sou volgens Erasmus die rol van die vrye wil van die mens onderskat ten opsigte van die Goddelike genade. Ondanks die versigtige uitsprake in sy boek word daar sowel uit die Katolieke as Hervormer geledere kritiek op Erasmus gelewer.

Keer op keer bepleit Erasmus verdraagsaamheid tussen die verskillende opvattinge. Dit het egter nie gebaat nie aangesien wedersydse verkettering, vryheidsbeperking en die brandstapel in die konflik gebruik is. Wel lê sy pleidooie die basis vir die verdraagsaamheidsgedagte van latere 16e-eeuse figure soos Coornhert en Willem van Oranje. Voorts gaan die verdraagsaamheid vir Erasmus nie soseer om die vryheid vir die enkeling nie (vir Jode wys Erasmus dit selfs af), maar meer om die vryheid van wetenskap en idees. Die moderne verdraagsaamheidsbegrip (vryheid vir die enkeling) is nie in Erasmus se werk te vinde nie.

Die sestiende eeu word gekenmerk deur 'n onmiskenbare anti-semitiese kultuur, waarteen die humanisme hulself in beginsel begin verset het. Studie van die Joodse kultuur was een van die doelstellings van die "Collegium Trilingue", wat deur Erasmus in Leuven gestig is. Die katolieke Hebreeus-kenner Johannes Reuchlin bepleit as een van weinige vir gelyke burgerregte vir die Jode. In reaksie op Reuchlin se studie van die Kabbalah skryf Erasmus nadat Reuchlin deur die Inkwisisie vervolg word: "Ek is nie 'n Reuchlinis nie, soos ek van niemand 'n partyganger is nie". Nietemin verdedig hy Reuchlin se pleidooi vir die Jode in 'n brief aan die Inkwisisie. Hy koester bewondering vir hom, soos blyk uit sy "Colloquium 'Apotheosis Capnionis"' (Capnio is die Griekse vorm van die naam Reuchlin). Oor die Jode maak Erasmus (as polemis en satirikus) krasse uitsprake. Frankryk was volgens hom die belowendste deel van die Christendom omdat die land nie met "Jode en half-joodse bekeerlinge geïnfekteer is nie". Die Joodse godsdiens sien hy as die "verderflikste plaag en bitterste vyand van die leer van Jesus Christus". Sy beswaar teen die Jode lê in die rituele karakter van hul godsdiens, waarmee volgens hom die vroomheid ondermyn word en van Christus afgedwaal word. Erasmus was desnoods bereid gewees om die Ou Testament op te gee as heilige boek vir die Christendom, as hy daarmee die invloed van die Jodedom kon beperk. Martin Luther het op hierdie punt nog verder gegaan.

Erasmus beskou die Christelike naasteliefde as sentraal. Dogmatiese standpunte en onverdraagsaamheid, wat daarmee in stryd was, verwerp hy. Die gesonde verstand stel hy bo dogmatiese spitsvondigheid. Dit was die rede dat hy deur baie fanatici as ketter beskou is. Hy is as wegbereider vir die Hervorming beskou, alhoewel hy nooit tot die geledere van die Protestantisme sou toetree nie. Hy het voorgestel dat mense moet probeer om die eenheid van die Kerk te bewaar, deur meer te let op wat die Christene met mekaar gemeen het, as wat hulle van mekaar skei.


• "Adagia" ('n versameling spreekwoorde) (1500)

• "Enchiridion militis Christiani" (1503)

• "In Lof vir die Sotheid" ("Stultitiae Laus") (1511)

• "Copia: Foundations of the Abundant Style" (1512) (ook bekend as "De Copia")

• "Disticha de moribus nomine Catonis" (1513) met kommentare later geredigeer en vertaal deur Michael Servetus 

• "Sileni Alcibiadis" (1515)

• "Novum Instrumentum omne" (1516), die eerste moderne en kritiese uitgawe van die Griekse Nuwe Testament, of sogenaamde "Textus Receptus".

• "Opvoeding van 'n Christenvors" ("Institutio Principis Christiani") (1516)

• "Bellum" (essay, 1517)

• "Die klag van die vrede" ("Querela pacis") (1517)

• "Colloquia" (1518); 12 verdere uitgawes teen 1533

• "Ciceronianus" (1528)

• "De recta Latini Graecique Sermonis Pronunciatione" (1528)

• "De pueris statim ac liberaliter instituendis" (1529)

• "Die opvoeding van kinders" (1530)

• "Consultatio de Bello Turcis Inferendo" (1530)

• "A Playne and Godly Exposition or Declaration of the Commune Crede" (1533)

• "Ecclesiastes" (1535)

• "De octo orationis partium constructione libellus" (1536). Geredigeer en vertaal deur Michael Servetus in 1549.

• "Apophthegmatum opus" (1539)


</doc>
<doc id="110669" url="https://af.wikipedia.org/wiki?curid=110669" title="Cape Maclear">
Cape Maclear

Cape Maclear, of Chembe, is ’n dorp in die Mangochi-distrik van Malawi se Suidelike Streek. Die nedersetting op die Nankumba-skiereiland lê aan die suidelike oewer van die Malawimeer naby die Domwe- en die Thumbwe-eiland en is die besigste oord aan die meer. Dit val in die Malawimeer Nasionale Park.

Voor die koms van Skotse sendelinge was die gebied onder beheer van die Moslemse Yao-volk. Die sendeling en ontdekkingsreisiger David Livingstone het in 1859 die kaap bereik en dit "Cape Maclear" genoem, na sy vriend die sterrekundige Thomas Maclear aan die Kaap die Goeie Hoop. In Oktober 1875 is ’n nuwe sendingstasie, "Livingstonia", deur Skotse sendelinge gestig.

Hoewel Cape Maclear ’n goeie hawe gehad het, het die onvrugbare grond in die gebied en die voorkoms van die tsetsevlieg beteken ’n meer geskikte terrein moes gevind word. Die sendelinge het in 1882 geskuif na Bandawe, naby Chintheche. Daar is steeds sendelinggrafte op Cape Maclear.

Cape Maclear en sy eilande, woude en baai is in 1980 tot ’n nasionale park verklaar met die naam Malawimeer Nasionale Park, die eerste nasionale varswaterpark in die wêreld. In 1984 het dit ’n Unesco-wêrelderfenisgebied geword.

Verskeie voëlsoorte kom voor, onder meer die visvanger. Daar is ’n museum oor die vorming van die Malawimeer en sy natuurlewe.

Die dorp is ’n "groot toeristebestemming" en die besigste oord aan die meer. Daar is kroeë, restaurante, lodges en gastehuise, onder meer ’n lodge op Maleri-eiland in die meer.

Die gebied is veral gewild onder rugsakstappers. Bedrywighede sluit in snorkelduik, stap, boot- en kajakvaarte.

Daar is ’n mediese kliniek op Cape Maclear. Die Billy Riordan-gedenkkliniek is in 2004 gestig en bied behandeling vir siektes soos disenterie, bilharzia en malaria. Mags Riordan, wat die kliniek gestig het, is die ma van ’n man wat in 1999 naby Cape Maclear in die Malawimeer verdrink het.

Bilharzia kom algemeen hier voor; drie keer meer as op ander plekke aan die Malawimeer.



</doc>
<doc id="110670" url="https://af.wikipedia.org/wiki?curid=110670" title="Winnie Rust">
Winnie Rust

Winnie Rust (Moorreesburg, 14 April 1939 – Wellington, Wes-Kaap, 11 Mei 2016) was ’n Suid-Afrikaanse skrywer. Sy was 77 jaar oud ten tyde van haar moord en het toe reeds meer as 60 jaar op Wellington gewoon. Met die jare het talle van haar verhale in populêre sowel as literêre tydskrifte verskyn. Sy het onder meer bydraes vir tiener- en vrouedagboeke geskryf asook werke oor haar dorp en sy geskiedenis, en was betrokke by die dorpsmuseum. Van 2000 af was sy die skrywer van die rubriek "Post Scriptum" in die "Paarl Post". Haar pa is self ’n skrywer wat onder andere taalhandleidings vir die gebruik van Afrikaans skryf. 

Wilhelmina van der Merwe is op 14 April 1939 op Moorreesburg gebore. Sy was in 1954 (volgens 'n bron, maar dit was waarskynlik 1957 of '58) hoofdogter van die plaaslike Hugenote Hoërskool. Haar vader, dr. C.P. van der Merwe, was rektor van die Hugenote-kollege en broer van die digter Boerneef. Haar broer, Chris van der Merwe, was ook 'n akademikus. 

Op sesjarige ouderdom trek die familie na Wellington, waar sy haar hele skoolopleiding ontvang en in 1956 aan Hugenote Hoërskool matrikuleer. Sy is die hoofmeisie en ook die dux-leerling. Aan die Universiteit van Stellenbosch verwerf sy in 1959 ’n B.A.-graad met Duits en Afrikaans-Nederlands as hoofvakke en die jaar daarna ’n onderwysdiploma.

In 1961 hou sy vir slegs ’n jaar lank skool wanneer sy Afrikaans as Tweede Taal gee aan die Hoër Meisieskool Rustenburg in Rondebosch in Kaapstad. Aan die einde van hierdie jaar trou sy met dr. Manie Rust, wat ’n mediese praktyk op Wellington het. Voortaan is sy voltydse moeder vir hulle vier kinders (’n seun, Hugo, en drie dogters, Winnie, Grietjie en Helena) maar bedryf later ’n gastehuis op die dorp. 

In 1997 begin sy weer studeer en verwerf in 1998 ’n B.A. Honneurs-graad in Afrikaans en Nederlands en in 2000 ’n M.A.-graad in Kreatiewe Skryfwerk aan die Universiteit van Stellenbosch. Haar gemeenskapswerk sluit onder andere in dat sy in 1994 die stigter is van ’n plaaslike leeskring, betrokke is by die plaaslike museum en ook by Vriende van Afrikaans. Sy dien op die raad van die Wellington Onderwyskollege en is ook trusteeraadslid van die Breytenbach Sentrum, wat die Breytenbach-huis waar Breyten Breytenbach groot geword het, in ’n kultuursentrum omskep. Verder is sy ’n aktiewe lid van die dorp se dramavereniging, is lid van die Marturia-koor en doen voorlesings vir Bybelkor, wat vir radio-uitsendings gebruik word. 

Rust is op 'n tragiese wyse vermoor. Haar man, dr. Manie Rust (87), het omstreeks halfvier op die middag van haar dood die hekklokkie by hul woning in Derdelaan, Uitsig, hoor lui. Toe hy opstaan om te gaan kyk wie by die hek is, het hy sy vrou dood op die kombuisvloer aangetref. Sy het beserings aan haar gesig gehad en haar hande en voete was vasgebind. Sy is oorleef deur vier kinders en ses kleinkinders.

Rust was ’n beminde inwoner van Wellington wat nou betrokke was by die geskiedenis van die dorp. Van die boeke wat sy geskryf het, sluit in "Margie van die Seminary en ander verhale", "Martha gravin van Stamford" en "Trek". "Martha" het in 2005 die kortlys vir die Rapport/Jan Rabie-prys gehaal. Dié boek, haar eerste roman, het gespruit uit haar bydrae tot "Die geskiedenis van Wellington en distrik tot die jaar 2000". Haar verhaal "Lei vriend'lik lig" is in 2006 opgeneem in die bloemlesing oor plaasverhale deur Riana Scheepers, "Die melkweg het 'n ster laat val". Tussen haar skryfwerk deur was Rust nou betrokke by lees- en poësiekringe en het ook van tyd tot tyd digkunsprogramme opgestel en boekbesprekings gelei.

Reeds as jong kind begin sy skryf en van haar verhaaltjies verskyn op skool in die destydse "Jongspan". Haar kortverhale word in literêre en gewone tydskrifte gepubliseer (onder andere "Tydskrif vir Letterkunde") en van haar rubrieke verskyn gereeld onder die titel "Post Scriptum" in die "Paarl Post".

"Martha" vertel in romanvorm die op die waarheid gebaseerde verhaal van Harry Grey,’n gewese priester uit die Britse adelstand, wat hom in die negentiende eeu in Wellington en later Wynberg vestig. Martha Solomons is die dogter van ’n vrygestelde slaaf wat hy hier ontmoet. Na die geboorte van hulle kind trou hy met Martha en sy word die eerste bruin vrou om ’n Britse titel deur die huwelik te verwerf (Gravin van Stamford). Die verhaal word eindelik ’n weergawe van die storie van menige vrou wat diep innerlike krag moet gebruik om ’n lewe en toekoms vir haar en haar kinders uit te kap, al is die oormag ook hoe groot. "Martha" is in 2005 ’n finalis vir die Jan Rabie-prys.

"Trek" is ’n verhaal van die mense van alle rasse van Wellington, wie se lewens met mekaar verweef is. Die roman word in twee dele verdeel. Die eerste ongetitelde deel speel af oor ’n tydperk van bykans tagtig jaar en volg in groot mate die lewe van Girlie Moses en die dorpsbewoners en bruin plaaswerkers wie se paaie met haar kruis. Die tweede gedeelte van die verhaal volg op die eerste en speel af oor ’n paar maande, met die aksie wat hoofsaaklik sentreer rondom die karakters van Lambert en sy skoonsuster. Sentraal staan die gedwonge verskuiwings van die bruin mense uit die middedorp tydens die apartheidsjare, wat ’n traumatiese invloed op almal het. Die wit familie word verteenwoordig deur die sagte Lambert wat omgee vir die bruin mense en vasgevang is in sy hulpeloosheid om iets daadwerkliks vir hulle te doen, sy skoonsuster Lettie en broer Boeta van der Merwe. Lambert raak verlief op Miss Girlie, die mooi bruin onderwyseres. Daarenteen is Boeta simbool van die wreedheid en harteloosheid van apartheid en hy word eindelik verstote en eensaam oud. Sy dogter Magriet trek weg na ’n ander land en hy sien haar nooit weer nie. Hanna en haar familie van plaaswerkers kry swaar, maar sy hou kop omhoog ondanks die omstandighede en is ten spyte van alles eindelik die een wat uitreik na Boeta en vir hom bid voor hy sterf. Die mense in hierdie roman moet fisies trek, maar ook figuurlik om aanklank te vind by ander en te groei.

Die Wellington Museum, waar sy vir lank betrokke is, probeer om elke jaar op Vrouedag ’n vrou uit die geskiedenis van die dorp te vereer. Hierdie betrokkenheid en die vertellings van familielede en ander mense bring haar in aanraking met verskeie merkwaardige vroue, wie se stories sy in "Margie van die seminary en ander verhale" vertel. Die stories word deur ’n identiese spreker aan mekaar verbind. Die titelverhaal is oor haar eie ma, wat haar opleiding by die seminarie ondergaan en geïnspireer word deur die lering van kuisheid. Hierna weerstaan sy die aantrekkingskrag van die teenoorgestelde geslag, maar moet eindelik onwillig voor die krag van die liefde swig. In die aftreeoord waar haar ma gebly het, kom die spreker af op die agterkleinkind van Elizabeth Rolland, ’n sendelingsvrou. Hiervandaan word ander vroue met raakpunte gevolg en beskryf.

Een van haar tydskrifverhale, "Die Maartblom", geskryf onder haar nooiensvan, word in die versamelbundel "Sarie se liefdestreffers" onder redaksie van Esmé Mittner opgeneem, terwyl "Lei vriend’lik lig" in "Die melkweg het ’n ster laat val" van Riana Scheepers verskyn. 

Karin Eloff neem "John" in "Bloots" op en "Voëlvry" in "Skarlakenkoors". 

As samesteller versorg Winnie Rust die versamelbundel "Bainskloof en ander bergstories" en saam met Rina Wiid skryf sy oor "Die Oranjerivierkampe" uit die Anglo-Boereoorlog. Sy begin om verhale oor plaaslike persoonlikhede op te teken en help in 2003 vir Charlotte Cupido om episodes uit haar lewe saam te stel, wat in 2003 as "Vra na die ou paaie" gepubliseer is. 

Van die literêre tydskrif "Literator" het sy reeds twee Litera-pryse vir debuutskrywers ontvang, in 1999 vir "Queen Elizabeth" en in 2001 vir "Trek aan jou klere Boeta".

Sy skryf ook ’n radioreeks oor ’n bootreis op ’n Franse kanaal wat as "’n Reis met ’n verskil" uitgesaai word.

Verder skryf sy prosa van meer geestelike aard. "Aangeraak deur die liefde" het as subtitel "Gedagtes rondom die Christenvrou vandag". In hierdie boek toon sy aan hoedat die vrou se rol as tuisteskepper verander het in die materiële moderne wêreld en wys op die dinge wat vir ’n Christenvrou swaarder behoort te weeg as ’n ekstra inkomste. Hierdie boek is publikasie van die radioreeks wat sy vir "Vrouerubriek" onder die titel "Die verfynde gees" uitgesaai het. 

Dagboekstukke van Andrew Murray vertaal en verwerk sy tot die radioreeks "Die hartklop van God". 

Sy skryf twee Bybelkorgidse, naamlik "Liewe Dagboek" vir tieners en "Vrou 2000" vir vroue. Vir "Die Kerkbode" is sy medeskrywer van die rubriek "Stilhouplek" en sy lewer etlike bydraes vir dagboeke vir vroue. Sy skryf ook artikels vir verskeie tydskrifte, waaronder "Sarie" en "Die Landbouweekblad".

Benewens prosa skryf sy ook dramas. "Vrouedagstories" is ’n dramatisering van die lewens van gewone vroue wat in Augustus 2004 op Vrouedag in die Wellington Museum opgevoer word. 

"’n Mens tussen mense" en "’n Venster vol son" word beide in 2008 by die Woordfees op Stellenbosch opgevoer. "’n Mens tussen mense" is die verhaal van Marie Aggenbach, wat moes toekyk hoe haar dogter Theresa geleidelik haar stryd teen vigs verloor en sterf. Theresa het wild gelewe en vyf kinders by vyf verskillende mans gehad. Na haar dood sorg Marie vir Theresa se vyf wesies in haar nederige huisie in Egoli in Wellington en ook vir nog ’n aantal kinders en volwassenes wat aan vigs ly. "’n Venster vol son" is geskryf teen die agtergrond van Lisbé Smuts-Smith, in lewe lektrise aan die Departement van Linguistiek en Afrika-tale aan die Universiteit van Kaapstad, wat vroeg die oggend van Maandag 7 Februarie 2005 in haar historiese huis op Wellington met ’n skroewedraaier vermoor is. Alexa (Fuff) Kirsten het haar buurvrou se noodkrete gehoor en haar te hulp gesnel. Alexa is sewentien keer met dieselfde skroewedraaier gesteek en vir dood agtergelaat. Die drama is die verhaal van Alexa se langsame herstel. Sy beweeg steeds met moeite en het geen gevoel aan die regterkant van haar lyf nie. Dit is ook die verhaal van die pad na vergifnis. Met die eerste herdenking van die moord op 7 Februarie 2006 het Fuff en Saskia, dogter van Lisbé, begin met die inbou van gekleurde glasstukke en brokstukke van spieëls in die muur van Fuff se huis in Albertstraat. Die inhoud van die vertoning is grootliks gegrond op ’n reeks briewe wat Fuff aan Lisbé geskryf het na haar dood.

In 2005 maak die Wellington ATKV-tak ’n eretoekenning aan haar vir haar bydrae tot die Afrikaanse skryfkuns en word sy en haar man deur die Rapportryerskorps aangewys as Wellingtonners van die Jaar.



"Rust, Winnie Lewenskets" Nasionale Afrikaanse Letterkundige Museum en Navorsingsentrum (NALN) Bloemfontein




</doc>
<doc id="110671" url="https://af.wikipedia.org/wiki?curid=110671" title="Nabateërs">
Nabateërs

Die Nabateërs was 'n Arabiese volk wat omtrent 200 v.C – 106 n.C. rondom die stad Petra oor 'n koninkryk geheers het.

Ná die inlywing deur die Romeine in 106 word steeds tot in die vyfde eeu van die Nabateërs gehoor.

Die oorsprong van die Nabateeërs is nie bekend nie, maar geleerdes stem saam dat hulle 'n vorm van Arabies gespreek het. Hulle naam, "nbṭw", kom voor in oud Semitiese tale van die Hejaz-gebied en hulle deel party gode met mense uit hierdie gebied. Moontlik was hulle hier nomade wat met wierook gehandel het. Die oudste verwysing kom van Diodorus Siculus , wat in die 1ste eeu v.C. oor die Nabateërs van 300 jaar eerder vertel. Een van Alexander die Grote se offisiere, Hieronymus van Cardia berig oor hulle nomadiese lewe en hulle handel in wierook, mirre en ander kosbare speserye, wat hulle uit "Eudaimon Arabia" verkry (moontlik Jemen). Aanvanklik het hulle die goeters van die Minneërs gekoop, maar in die tweede eeu v.C. het dié koninkryk uitmekaar geval. Die Nabateërs het die handelspad van hulle oorgeneem. Die pad het gelei tot aan Gasa waar skepe dit verder vervoer het na Griekeland en Rome, waar die vraag na wierook baie gegroei het. Om die laaste deel van die pad, deurheen die Negev na die Middellandse See, te beskerm het hulle in die ou land van Edom deurgedring en het hulle in Petra hulle hoofstad gestig.

Die koninkryk het sy hoogtepunt bereik onder Aretas IV (9 v.C. - 40 n.C.) en het daarna 'n Romeinse vasalstaat geword.

In die Negev het hulle ook nedersettings gestig, soos die stad Oboda (Avdat) waar die reste van 'n tempel gevind is en inskrifte uit die tyd van Aretas IV en Rabel II.

Van die Nabatese religie is min bekend. Daar is geen Nabatese geskrifte wat dit beskryf en daar is geen Nabatese mitologie bekend. Van een van belangrikste gode weet ons selfs nie of dit 'n manlike of 'n vroulike godheid is nie. Die belangrikste godepaar is Dushara en Allāt/ al-ʿUzza, maar van hulle eienskappe weet ons min, alhoewel Dushara veral met die koningskap verband het. Ná 106, toe die land ingelyf is, is hy deur Shayʿ-al-Qawm vervang of vereenselwig met Grieks-Romeinse gode soos Dionysos, Zeus of Helios. In die Bisantynse tyd het Petra 'n belangrike Christelike sentrum geword met sy eie biskop en het die gebied Christelik geword, maar die ou gode het nog steeds aanbidders gehad. In Mekka se Kaʿbah is tot Mohamed die god Hubal vereer. Hy en sy drie dogters Allāt, Manāt en al-ʿUzza is ook uit Petra bekend. Ander gode was Kūtbā, Al-Kutbā, Baalshamin, Qōs, Manōtu en Qaysha.

Ná 'n besoek deur Hadrianus word onder keiser Trajanus die koninkryk by die Romeinse Ryk amptelik ingelyf.



</doc>
<doc id="110672" url="https://af.wikipedia.org/wiki?curid=110672" title="84 v.C.">
84 v.C.




</doc>
<doc id="110673" url="https://af.wikipedia.org/wiki?curid=110673" title="85 v.C.">
85 v.C.



</doc>
<doc id="110674" url="https://af.wikipedia.org/wiki?curid=110674" title="Organisasie vir Eenheid in Afrika">
Organisasie vir Eenheid in Afrika

Die Organisasie vir Eenheid in Afrika (OEA) (Frans: "Organisation de l'unité africaine (OUA)") is op 25 Mei 1963 in Addis Abeba deur 32 deelnemende Afrika-state gestig . Dit is op 9 Julie 2002 deur sy laaste voorsitter, die voormalige Suid-Afrikaanse president Thabo Mbeki ontbind, en deur die Afrika-unie (AU) vervang.

Die OEA het die volgende primêre oogmerke nagestreef:
'n Bevrydingskomitee is gestig om onafhanklikheidsbewegings by te staan, en na die belange van lande, wat reeds onafhanklik was, om te sien.

Die OEA het ook ander oogmerke nagestreef:
Kort na die verkryging van onafhanklikheid het 'n aantal Afrikastate aangedui dat hulle groter eenheid tussen die Afrikalande op die kontinent wil hê. Nie elkeen het saamgestem hoe hierdie eenheid bereik kan word nie, maar twee uitgesproke groepe het in dié verband na vore getree:
Sommige van die aanvanklike samesprekings is in Sanniquellie, Liberië gehou. Die dispuut is uiteindelik opgelos toe die Ethiopiese keiser Haile Selassie die twee groepe na Addis Abeba genooi het waar die OEA se hoofkwartier toe gevestig is. Die Handves van die OEA is  deur 32 onafhanklike Afrikastate onderteken.

Met die ontbinding van die OEA, was 53 van die Afrikastate lede daarvan. Marokko het op 12 November 1984 sy lidmaatskap beëindig toe die Arabiese Demokratiese Republiek Sahara in 1982 as die regering van Wes-Sahara 'n lid geword het.

Die organisasie is wyd uitgekryt as niks anders as burokratiese "pratende koppe" met baie min magte. Die OEA het gesukkel om sy besluite af te dwing, en met die gebrek aan 'n gewapende mag was dit moeilik om by konfliksituasie in te gryp. Burgeroorloë het vir jare in Nigerië en Angola aangegaan sonder dat die OEA iets daaraan kon doen.

Die beleid van nie-inmenging in die huishoudelike sake van lidlande het ook die doeltreffendheid van die OEA benadeel. Toe Idi Amin hom in die 1970's skuldig gemaak het aan ernstige menseregteskendings was die OEA magteloos om in te gryp.

Die organisasie is deur Kofi Annan, die voormalige Ghanese sekretaris-generaal van die Verenigde Nasies geloof vir die vereniging van Afrikane, maar in die 39 bestaansjare van die OEA was daar gereeld kritici wat gereken het dat daar baie min gedoen was om die regte en vryheid van Afrikaburgers teen hul eie leiers se vergrype te beskerm. Die OEA is dikwels as 'n "Diktatorsklub" of  "Diktators-vakbond"  beskryf.

Die OEA was darem tot 'n mate suksesvol. Talle van sy lede was ook lid van die VN en hulle het daar saamgestaan om die belange van Afrika voorop te stel- veral in verband met die voortslepende kolonialisme. Die strewe na Afrika-eenheid was dus in 'n mate suksesvol.

Totale eenheid was moeilik om te bereik aangesien die OEA grootliks verdeeld was. Die voormalige Franse kolonies, wat nog grootliks afhanklik was van Frankryk, het die Monroviese groep gestig. Dan was daar nog 'n verdere verdeeldheid tussen dié wat die Verenigde State van Amerika en die Sowjetunie met die Koue Oorlog se ideologieë gesteun het. Die pro-sosialistiese faksie was deur Kwame Nkrumah gelei, terwyl Félix Houphouët-Boigny van die Ivoorkus die pro-kapitaliste gelei het. Hierdie verskille was die oorsaak dat dit vir die OEA onmoontlik was om teen state oor interne konflikte op te tree aangesien die organisasie nouliks eenstemmigheid oor enige aangeleenthede kon bereik.

Die OEA het darem daarin geslaag om van kolonialisme en wit minderheidsoorheersing in Afrika ontslae te raak. Dit het wapens, opleiding en militêre basisse aan rebellegroepe gegee om wit minderheidsregerings en kolonialisme te beveg. Groepe soos die African National Congress en die Pan Africanist Congress of Azania wat apartheid beveg het, en Zimbabwe African National Union en Zimbabwean African People's Union, wat teen die Rhodesiese bewind geveg het, is deur die OEA in hul vryheidsoorloë gesteun. Afrika se hawens is vir Suid-Afrika gesluit, en Suid-Afrikaanse vliegtuie is nie toegelaat om oor die res van die kontinent te vlieg nie. Die OEA het druk op die VN geplaas om Suid-Afrika uit internasionale liggame soos die Wêreldgesondheidsorganisasie te skors.

Die OEA het ook nou met die VN saamgewerk om die vlugtelingkwessie te verlig. Die Afrika Ontwikkelingsbank is gestig met die doel om Afrika finansieel sterker te maak. Hoewel alle Afrikalande uiteindelik hul onafhanklikheid gekry het, was dit maar moeilik om heeltemal onafhanklik van hul voormalige koloniseerders te word. Daar was dikwels op die voormalige koloniale heersers gesteun vir ekonomiese hulp, wat gewoonlik met voorwaardes toegestaan is soos: lenings moes teen hoë rentekoerse terugbetaal word, en goedere teen lae koste aan die uitleners verkoop word.

Die VSA en die Sowjetunie het vir hul eie doelwitte in die post-koloniale Afrika ingegryp. Hulp is soms in die vorm van tegnologie en hulpwerkers voorsien. Hoewel dit handig was, sulke buitelandse hulp dikwels nie in die beste belang van die voormalige kolonies beskou nie. Ondanks die stryd om die "Westerlinge" (koloniste) uit Afrikasake te hou, het die OEA nie daarin geslaag om sy doelwitte te bereik vir Afrika om sy eie sake te kan behartig nie. Die OEA het steeds baie afhanklik gebly van die Westerse hulp (militêr en ekonomies) om by Afrikasake in te gryp- dit, ten spyte van die Afrikaleiers se ongelukkigheid om met die internasionale gemeenskap en veral die Westerse lande sake te doen.



</doc>
<doc id="110676" url="https://af.wikipedia.org/wiki?curid=110676" title="Kaaimansrivierpas">
Kaaimansrivierpas

Die Kaaimansrivierpas op die N2-nasionale pad lê tussen George en Wildernis. Die pad gaan deur pragtige natuurskoon, oor 'n besondere brug en bied uitsig oor die mond van die Kaaimansrivier met sy bekende spoorbrug.

In die 1920's is 'n grondpad van Wildernis op die helling bo Leentjiesklip, om Dolphin Point en teen die steilte van die oostelike helling van die Kaaimansriviermond na Kaaimansgat gebou. Van die laagwaterbrug in Kaaimansgat is die ou roete van die ossewaens na Woodifield en Saasveld gevolg. Dit was toe die vinnigste roete van George na Wildernis. Die N2-pad tussen George en Knysna is in die laat 1940's op hierdie roete gebou en die brug oor die Kaaimans by Kaaimansgat is op 20 Januarie 1950 geopen. Hierdie brug is uit 'n ingenieursoogpunt van 'n unieke ontwerp. Weens die ontwikkeling van die Suid-Kaap het die verkeer in die pas baie toegeneem en is dit in die 1980's ingrypend verbou. Die brug oor die rivier is verdubbel en bo die mond van die rivier loop die pad nou op brûe teen die berghelling. Van die oorspronklike wapad deur Kaaiamansgat het geen spoor bewaar gebly nie.

Hierdie pas word wel ingereken by die sewe passe van die Sewepassepad, maar lê nie op daardie roete tussen George en Knysna nie.


</doc>
