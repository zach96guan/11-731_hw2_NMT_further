<doc id="112017" url="https://af.wikipedia.org/wiki?curid=112017" title="Issenheim-altaarstuk">
Issenheim-altaarstuk

Die Issenheim-altaarstuk  bestaan uit 'n verskeidenheid geskilderde voupanele wat 'n houtgekerfde altaar bedek. Die gekerfde beeldhouwerk is deur die Duitser Nikolaus Hagenauer gedoen en die skilderwerk op die voupanele deur Matthias Grünewald, ook 'n Duitser, tussen 1512 en 1516. Dit word tans uitgestal by die Unterlinden Museum in die dorpie Colmar, Elsas, in Frankryk. Die museum het die 500ste herdenking van hierdie meesterstuk in 2012 gevier. Dit is by verre Grünewald se grootste en beste werk en is geverf vir die kerkaltaar in die klooster van die Heilige Antonius in Issenheim naby Colmar. Die monnike van hierdie klooster was bekend vir hul versorging van siekes wat aan builepes en velsiektes soos ergotisme en sifilis gely het. Die beeld van die gekruisigde Christus is oortrek met sere van al hierdie siektes, wat vir die siekes in die klooster daarop moes dui dat Jesus hulle pyn verstaan en self ook ervaar het.

Die altaarstuk bestaan uit twee stelle panele wat drie konfigurasies vertoon:

Panele toegevou:

Met die uitsondering van sekere heilige dae is die panele van die altaarstuk toegevou. In hierdie posisie word Die Kruisiging in die middel vertoon. Op die paneel aan die linkerkant verskyn Die Heilige Sebastiaan as die gemartelde, deurboor met pyle. Op die paneel aan die regterkant verskyn Die Heilige Antonius die Grote wat, alhoewel hy deur 'n skrikwekkende monster getreiter word, kalm voorkom. Dié twee heiliges beskerm en genees die siekes; Die Heilige Antonius as die beskermheer van die slagoffers van ergotisme, ('n velsiekte wat ook die vuur van Die Heilige Antonius genoem is), en Die Heilige Sebastiaan, wie se hulp ingeroep is om die pes af te weer. Grünewald se Kruisiging is een van die mees aangrypende voorstellings van hierdie toneel in die Westerse kuns vanweë die kunstenaar se meesterlike uitbeelding van verskriklike angs, en Christus se uitgeteerde liggaam wat verwring is van die pyn wat veroorsaak is deur die spykers in sy hande en voete. Hierdie liggaam, bedek met sere en oortrek van dorings, sou die siekes sekerlik met vrees vervul het. Terselfdertyd sou dit ook by hulle geen twyfel gelaat het oor Christus se lyding nie en sou hulle troos vind in die wete dat hulle hierdie lyding met Hom deel. Maria, die moeder van Jesus, word gewys aan Christus se regterkant waar sy, gehul in 'n wit kleed, besig is om van angs in duie te stort in die arms van Johannes, die geliefde dissipel van Christus.

Aan Christus se linkerkant is Johannes die Doper. By hom is 'n lam – as simbool van die opoffering van Jesus. Die teenwoordigheid van Johannes die Doper is anachronisties in die sin dat hy in 29 v.C. op bevel van Koning Herodes onthoof is en dit dus nie moontlik sou wees dat hy die kruisiging van Christus kon sien nie. Hierdie figuur kondig die Nuwe Testament aan deur in Latyn uit te roep:" "illum oportet crescere my autem minui" "(Vulgaat, Johannes 3:30), "Hy moet meer word, maar ek moet minder word." Die insluiting van Johannes die Doper in hierdie toneel is simbolies, want hy is beskou as die laaste van die profete wat die koms van die Messias verkondig het.

Die buitenste panele geopen:

Die buitenste panele van die Issenheim-altaarstuk is geopen vir belangrike feeste van die liturgiese jaar, veral dié ter ere van die Maagd Maria. Vier panele word dan vertoon. Die linkervleuel verteenwoordig Die Aankondiging waartydens die aartsengel Gabriel aan Maria die tyding bring dat sy geboorte sal gee aan Jesus,die seun van God. Die Maagd Maria word uitgebeeld in 'n kapel om die heiligheid van die gebeurtenis aan te dui. In die middelste paneel is die Konsert van die Engele en die Geboorte nie afsonderlike panele nie, maar word voorgestel as een begrip: die kyker sien Christus se koms na die aarde in die liggaam van 'n pasgebore baba, wat gelei sal word in sy stryd teen die magte van die bose, soos verpersoonlik deur party van die engele. Simbole wat help met die interpretasie is: die beskutte tuin, wat 'n voorstelling van Maria se baarmoeder en 'n teken van haar ewige maagdelikheid is; die bos rose sonder dorings verpersoonlik haar vryheid van die oorspronklike sonde, en die vyeboom simboliseer moedersmelk. Die bed, die emmer en die kamerpot beklemtoon die menslike natuur van Christus. Laastens vertoon die regterpaneel die Opstanding, waar Christus herrys uit die graf en opvaar na die Hemel, omring deur stralende lig waartydens die aangesig van die Gekruisigde verander in die gesig van God. Die Opstanding en die Hemelvaart is dus saamgevat in 'n enkele beeld.

Binneste panele geopen: 

Hier verskyn die houtgekerfde beelde van die Heilige Augustinus(links), die Heilige Antonius(middel) en die Heilige Jerome(regs). Links van die houtgekerfde beelde is 'n skildery van Die Ontmoeting tussen die Heilige Antonius en Paulus en regs is 'n skildery van Die Versoeking van die Heilige Antonius. Onderaan is die houtgekerfde beelde van die twaalf dissipels, met Christus in die middel. Wanneer die binneste panele oopgevou is, kon pelgrims en bedroefdes die Heilige Antonius vereer. Die Heilige Antonius was die beskermer en die geneser van ergotisme, 'n velsiekte wat ook Die Vuur van die Heilige Antonius genoem is. Die Heilige Antonius beklee die ereplek in die middel van die paneel en aan sy sy is 'n vark, die embleem van die Antonitiese orde. Aan die linker- en regterkant van die Heilige Antonius is draers van geskenke, 'n belangrike bron van inkomste vir die Antoniete. Hierdie sentrale gedeelte is omring deur die Heilige Augustinus en die Heilige Jerome, twee van die vier groot vaders van die Latynse Kerk. Guy Guyers, wat die opdrag vir die vervaardiging van die altaarstuk gegee het, word uitgebeeld waar hy by die voete van die Heilige Augustinus kniel.

Geskilderde paneel aan die linkerkant van die houtgekerfde beelde: Die Ontmoeting – Besoek van die Heilige Antonius aan Paulus die Kluisenaar.
Die twee kluisenaars ontmoet in 'n pragtige landskap, 'n voorstelling van die Thebiese Woestyn. Grünewald het 'n fantasie-wêreld geskep waar die dadelpalm omring word deur 'n vreemde verskeidenheid plante. Dis in sterk kontras met die kalmte en rustigheid van die ontmoeting, waarvan die diere deel is, terwyl die kraai twee stukke brood aan die twee kluisenaars bring. In hierdie droomtoneel groei medisinale plante, geverf in realistiese kleure, by die voete van die twee belangrikste figure.

Geskilderde paneel aan die regterkant van die houtgekerfde beelde: Die Versoeking - Hierdie paneel toon die Heilige Antonius wat geteister word deur monsteragtige wesens wat deur die Satan gestuur is. Vertrap tot op die grond, geslaan met stokke, gekrap deur kloue en gebyt, smeek die Heilige Antonius om hulp by God, wat engele stuur om die demone te verslaan. In die onderste, linkerkantse hoek is 'n figuur met gewebde voete en 'n geswolle maag, wat 'n voorstelling is van die siekte wat deur ergotvergiftiging veroorsaak word, waarvan die simptome swelling en sere insluit.

Die ikonografie van die altaarstuk het 'n paar ongewone elemente, verskeie afgelei van die verklarings wat die Heilige Bridget van Swede oor haar mistieke visioene gegee het. Hierdie tipe elemente het vir 'n lang tyd 'n beduidende invloed op kuns gehad, veral op uitbeeldings van die Geboorte van Christus, 'n toneel wat nie by hierdie altaarstuk voorkom nie.

As gevolg van die altaarstuk se ligging in Elsas het beheer daaroor gewissel tussen Duitsland en Frankryk, na gelang van die noodlot. Na afloop van die Frans-Pruisiese oorlog van 1870–1871 en die oorgee van beheer aan Duitsland, was die Duitse skrywers van mening dat die altaarstuk die essensiële karakter van die Duitse nasie verteenwoordig. Die werk het gevolglik  buitengewone verering in München geniet tydens sy tydelike verskuiwing daar gedurende die Eerste Wêreldoorlog, en weer toe Elsas in Franse besit gekom het aan die einde van die oorlog.

 In die onmiddellike na-oorlogse tydperk was die altaarstuk, met sy sterk ondertone van geweld en emosie, 'n bron van inspirasie vir baie skilders in die invloedryke Ekspressionistiese skool, soos George Grosz en Otto Dix. Dit het ook die basis gestel vir Hindemith se modernistiese opera Mathis der Maler. Dit blyk dat daar in die laat 1930's 'n tydelike afname in die amptelike aansien van die altaarstuk in Duitsland was, as gevolg van die Nasionale Sosialiste wat beide die Ekspressionisme en Hindemith se werk as "vervalle" beskryf het.

As gevolg van opknappingswerk aan die eertydse klooster in April 2015, was die Issenheim-altaarstuk uitgestal in die plaaslike Dominikaanse klooster, ongeveer 200 meter van die Unterlinden Museum. Hierdie tydelike verskuiwing het 'n besondere geleentheid geskep om, tesame met die imposante meesterwerke van Grünewald  en Hagenauer, al drie die geskilderde werke van Martin Schongauer ten toon te stel. Schongauer is oorspronklik van Colmar afkomstig. Sy werke is: Die Orlier-altaarstuk (1470–1475), die altaarstuk van die Dominikane (c. 1480) en die Maagd van die Roosbos (1473). Die altaarstuk wat die Heilige Catherine and Heilige Lawrence (c.1510) uitbeeld, asook beeldhouwerke van die Laat Middeleeue het die uitstalling voltooi. 





</doc>
<doc id="112025" url="https://af.wikipedia.org/wiki?curid=112025" title="Hans du Plessis">
Hans du Plessis

Hans du Plessis is ’n Suid-Afrikaanse skrywer en digter en is op 15 Januarie 1945 in Pretoria gebore. Van die boeke wat hy geskryf het is ""Die pad na Skuilhoek", "Verbrande paradys", "Inboekeling" en "Disse flippen stukkende wêreld dié, my ou"" "en nog meer." Du Plessis is 'n lid van PEN Afrikaans.

Hans Georg Wilhelm du Plessis is op 15 Januarie 1945 in Pretoria gebore as een van vier seuns. Hy word in Silverton groot waar hy vanaf 1951 sy skoolopleiding aan die Laerskool Silverton ondergaan, waarna hy in 1962 matrikuleer aan die Afrikaanse Hoër Seunskool in Pretoria. Na voltooiing van sy B.A.-graad aan die Universiteit van Pretoria, met Geskiedenis en Noord-Sotho as hoofvakke, begin hy in 1966 vir ses jaar skoolhou. In 1966 gee hy onderwys in Noord-Sotho aan Roodepoort Hoërskool en in 1967 is hy Afrikaans onderwyser aan Athlone Boys High School. Vir vier jaar hierna gee hy onderwys aan die Hoërskool Evander, eers in Geskiedenis en later ook in Afrikaans. Eers tydens sy skoolhoujare voltooi hy Afrikaans III en hy verwerf later al sy nagraadse grade in Afrikaans-Nederlands. Hy skryf in as deeltydse student aan die Universiteit van Suid-Afrika en behaal in 1969 die Universiteits Onderwysdiploma (met onderskeiding in Afrikaans) en in 1970 die B.A. Honneurs-graad (met lof). In 1971 word die Magisterbeurs deur die Universiteit van Suid-Afrika aan hom toegeken en in 1972 verwerf hy die M.A.-graad (met lof) met ’n verhandeling oor “"Die deeltjiewerkwoord in Afrikaans"”. In 1975 word die D.Litt. et Phil.-graad in Afrikaanse Taalkunde aan hom toegeken op grond van sy proefskrif “"Komplementwerkwoorde en werkwoordkomplemente: ’n beskrywing van die struktuur van die werkwoord-komplement-konstruksie in Afrikaans"”. Hy ontvang in 1976 die senior beurs van die Raad vir Geesteswetenskaplike Navorsing en studeer hiermee verder aan die Harvard Universiteit onder die taalkundige Susumu Kuno en aan MIT in Amerika onder die wêreldbekende Noam Chomsky, erkende kundige van Transformasionele Generatiewe Grammatika. Hy is op 5 Oktober 1968 getroud met Maria Magdalena Potgieter en die egpaar het vier seuns, Barend Rudolph, Johannes Lodewicus (Louis), Hans Georg Wilhelm (Hansie) en Tjaard.

Na ses jaar in die onderwys word hy in 1971 aangestel as lektor in Afrikaanse Taalkunde aan die Universiteit van Suid-Afrika en vanaf Julie 1977 tot 1980 is hy senior lektor aan die Randse Afrikaanse Universiteit. In Januarie 1981 word hy professor in Afrikaanse Taalkunde aan die Potchefstroomse Universiteit vir Christelike Hoër Onderwys. In sy intreerede, “"Die Afrikaanse taalwetenskap as besondere taalwetenskap"”, bepleit hy ’n instituut vir eietydse Afrikaans, omdat ’n opname en behoud van kwynende vorme soos Griekwa-Afrikaans en Johannesburgse Afrikaans noodsaaklik is. Sedert 1980 doen hy dan self intensief navorsing oor dialektologie en werk onder leiding van Christo van Rensburg mee aan ’n omvattende navorsingsprojek oor die Afrikaans van die Griekwas. Hierna publiseer hy verskeie artikels en handboeke oor die sogenaamde Oranjerivier-Afrikaans, waarvan Griekwa-Afrikaans een subdialek is. Hy skryf ’n verslag hieroor aan die Raad vir Geesteswetenskaplike Navorsing in 1983 en is ook leier van ’n projek oor die Afrikaans van Namibië in 1985. Uit hierdie studieveld verskyn later sy Griekwapsalms en Griekwagedigte, wat onder andere deur Randall Wicomb getoonset en gesing word. Sy belangstellingsveld lei ook in 1983 tot ’n aanstelling as ’n Direkteur van die Instituut vir Taal en Letterkundige Navorsing.

Sedert 1985 is hy saam met die Departement Afrikaans van die Potchefstroomse Universiteit betrokke by skryfkursusse van die Afrikaanse Taal- en Kultuurvereniging (ATKV) en wanneer die universiteit in 1989 besluit om ’n skryfskool te stig, word hy aangestel as eerste direkteur. Hierdie skool bied sy eerste kursusse in 1990 aan en staan bekend as die ATKV-Skryfskool. Hy beklee hierdie pos tot aan die einde van Desember 2011, waarna hy aftree. Sedert die vroeë negentigerjare het hy las van ’n oorerflike oogsiekte wat meebring dat hy nie meer motor kan bestuur nie en met behulp van tegnologie moet lees. Benewens sy huis in Potchefstroom besit hy ook ’n vakansiehuis op Eersterivier-strand in die Oos-Kaap en ’n huisie op ’n stuk grond van elf hektaar in die Vredefortkoepel.

Hy woon in 1991 kursusse in kreatiewe skryf in die Verenigde State van Amerika by. By die Oklahoma Arts Institute word hy onderrig in die skryf van fiksie en daarna deurloop hy ook Syd Field se kursus in draaiboekskryf. Sy professionele lidmaatskappe sluit in die Suid-Afrikaanse Akademie vir Wetenskap en Kuns, die Taalkommissie, die Linguistiese Vereniging van Suid-Afrika, die redaksionele komitee van "Literator" en hoofbestuurslid van die Afrikaanse Skrywersgilde. Hy dien ook op die direksies van die ATKV (en word onder andere in 2000 verkies tot ondervoorsitter van hierdie organisasie, ’n posisie wat hy tot 2008 beklee), Lapa Uitgewers (ook as voorsitter) en die Aardklop Nasionale Kunstefees. Hy is ook voorsitter van die FAK se Taalkomitee, een van die trustees van die Arts and Culture Trust van die President en trustee van die Kanselierstrust van die Potchefstroomse Universiteit.

By verskeie geleenthede gee hy belangwekkende openbare redes. By ’n FAK-byeenkoms in 1977 op Sasolburg sê hy reeds dat die bruin mense deel is van die Afrikaanse gemeenskap, ’n baie polities onpopulêre stelling tydens die apartheidsbewind. Tydens 2000 se Aardklop-Kunstefees lewer hy ’n lesing oor “"Sol Plaatje en Totius"”, waarin hy die ooreenkomste tussen hierdie twee uiteenlopende figure uitlig, wat albei in 1877 gebore is en albei doktorsgrade verwerf het. In 2002 lewer hy die Hoërskool D.F. Malherbe se sewende gedenklesing onder die titel “"Afrikaanses en Afrikaans: van Malherbe tot Mbeki"”. Hierin bepleit hy dat Afrikaans inklusief moet wees van almal wat hom praat, ook vir daardie mense vir wie dit ’n tweede of derde taal is. Op 18 Junie 2014 skryf hy saam met Bernard Odendaal, Christo van Rensburg en J.C. Steyn ’n brief aan die pers, waarin hulle pleit vir die bestaan van ’n Afrikaanse universiteit wat sonder druk Afrikaans as onderrigtaal kan gebruik. Daar hoef nie diskriminasie te wees nie en anderstaliges is welkom, solank hulle aanvaar dat die ankertaal vir onderrig Afrikaans is. Oor die jare lewer hy ook gereeld rubrieke vir koerante en tydskrifte, veral vir die "Potchefstroom Herald", en ’n keur hieruit word later gebundel as “"Splinters"”.

Hy maak ’n bydrae tot die poësie, die prosa en ook op dramagebied. Sy eerste gedigte word in letterkundige tydskrifte gepubliseer, soos "Kol" in 1969 en daarna ook in "Tydskrif vir Letterkunde" en "Standpunte". Sy eerste digbundel is “Kleinwild”, wat getrou aan die titel ’n aantal korter (“klein”) gedigte bevat, met die natuur ’n oorheersende tema. Die drie afdelings bevat onderskeidelik gedigte oor die skepping en die eerste dae, wat opgevolg word deur natuurgedigte en verse van verwondering oor die skepping, met die laaste afdeling wat meer mensgerig is. “Gewete van glas” bevat verse oor jeugherinneringe, die digkuns self en ’n aantal ander temas. ’n Deurlopende motief is die mens se strewe om op te diep en te ontgin en samehangend hiermee is die diepgang wat God bied. Die besondere taalvermoë is ’n besliste aanwins vir die bundel. Die bundel sluit af met ’n hele aantal gedigte geskryf in die Griekwa-idioom, insluitende ses Griekwapsalms. Hier is die herskryf van Psalm 121 ’n hoogtepunt.

Hierna publiseer hy self die bundel “Die Griekwapsalms en annerlike goeterse yt die Woord yt”, wat die voorloper is vir die bundel “Innie skylte vannie Jirre”. Hierdie bundel is gebaseer op Bybelgedeeltes uit veral die Psalms en Spreuke maar ook uit ander Bybelboeke, wat hy self in Griekwa-Afrikaans verwerk. In 2002 ontvang “"Innie skylte vannie Jirre"” die prys vir die beste Algemene Christelike Boek van die CBSA (die Christian Booksellers Association of Christelike Boekhandelvereniging). Die sukses van hierdie bundel word opgevolg met die soortgelyke “Boegoe vannie liefde” (omdigting van Hooglied in Griekwa-Afrikaans) en “Hie neffens my”. “Karos orie dyne” verplaas weer die Bybelse agtergrond na die wêreld van die Griekwas, waar hierdie dialek se treffende uitsprake en beelde in knap verse geboekstaaf word. Die gedigte bevat die Dawidpsalms en ander Bybelgedeeltes, insluitende gelykenisse. Randall Wicomb toonset verskeie van Hans se Griekwa-gedigte, bied landswye konserte aan en verewig die liedjies ook op CD. “"Boegoe vannie liefde"” word in ’n musiekproduksie verwerk en by die Stellenbosse Woordfees opgevoer in 2011, waar dit spesiale vermelding kry met die toekenning as die beste musiekproduksie. Sy gedigte word opgeneem in verskeie versamelbundels, waaronder “"Groot verseboek"”, “"Die Afrikaanse poësie in ’n duisend en enkele gedigte"”, “"Goudaar"”, “"Digters en digkuns"” en die “"Versindaba"” bundels wat jaarliks na hierdie fees uitgegee word.

Op prosagebied debuteer hy met die roman “Grensgeval”, wat wentel rondom ’n Potchefstroomse taalnavorser, Jan Adamse. Jan is in Namibië op soek na sy verlore oupa Isak, ten einde sin te maak van sy wortels en bestaan, as wit Afrikaner met bruin voorouers. Terselfdertyd doen hy navorsing oor taaloorspronge en hou interne debatte met sy verbeelde reisgenoot, oom AE. Intussen is sy huwelik besig om te verbrokkel. Die roman “Skuiwelinge” se titel verwys na die tragiek van die Groepsgebiedewet verskuiwings, asook na die nuwe insigte wat die hoofkarakters gaandeweg ontwikkel. Dit handel oor drie Suid-Afrikaners (Hosea, Ben en Ester) vanaf uiteenlopende agtergronde wat in ’n kamer in ’n parkeergarage vasgekeer word wanneer politieke geweld die stad teister. Die drie is bang vir die geweld en bang vir mekaar, maar praat tog met mekaar om die nag te probeer omkry. So beleef elkeen sy verlede en vrese om daarvan en van die huidige krisis en moontlike dood sin te maak. Dit wat hulle sê is belangrik, maar dit wat ongesê bly net so belangrik. Geweld en die impak daarvan op hulle uiteenlopende lewens is die kerntema. Hierdie boek word in 1990 genomineer vir die Rapportprys en dit word ook in 1991 deur die beoordelaars van die ATKV-prosaprys uitgesonder as ’n boek met besondere meriete.

Baie later verskyn die roman “Verbrande paradys” oor die Vredefort-koepel, waar die gemeenskap wat hier op mekaar aangewese is se lewens teen die agtergrond van die natuur en die geskiedenis van die omgewing geskets word. Die Vredefortkoepel is geskep deur die val van ’n meteoriet ongeveer tweeduisend miljoen jaar gelede en is die grootste meteoriet-impakgebied ter wêreld. Die verhaaltyd strek oor ongeveer vyf jaar en dek die belangrikste jeugkarakters se tienerjare in die koepel tot hul eerste twee jaar op universiteit in Potchefstroom. Daar is Sybrand Venter wie se pa tragies sterf en hom dwing om gou volwasse te word, sy broer Henro wat goed is met sy hande maar nie uitgeknip is vir student nie en die atleet Andries Spogter. Hoewel die verhaal nie chronologies vertel word nie, ontvou die koepel se familiegeskiedenisse en verhoudinge tussen die Venters, die Spogters en die Nels stelselmatig in die hede van die verhaal. Die verhaal eindig met hoop, waar die slothoofstuk sinspeel op moontlike toekomstige gebeure in die lewe van die karakters en die erkenning van die Vredefort-koepel as wêreld-natuurerfenisgebied. Hoe die mens die natuur kan bewaar en geniet of deur apatie kan verwaarloos en vernietig word die oorheersende tema van die verhaal.

“Die pad na Skuilhoek” het die Voortrekkers as historiese agtergrond. Drie kinders, Lourens Botha, Petronel van Rensburg en hulle vriend Vryheid oorleef tydens hierdie trek die Matabeles se Liebenberg-moorde naby die huidige Parys in die Vrystaat op 23 Augustus 1836. Vryheid is die kind van ’n onbekende slavin en ’n onbekende wit man. Hulle kruip weg op Skuilhoek en Lourens probeer later om hierdie gebied vir hulle as plaas te bekom. Die rassespanning en geweld van hierdie tydperk word op realistiese wyse voorgestel. Die skrywer beeld die Voortrekkers uit as ’n groep mense wat nog nie ’n gedeelde lotsverbondenheid het nie. Dit is inderdaad in groot mate aan hulle verdeeldheid en hardkoppigheid te wyte dat die hele laer uitgemoor is. Die roman lewer behalwe die historiese perspektief ook ’n knap blik op die seksuele ontwaking van jongmense op pad na volwassenheid. “Die pad na Skuilhoek” is in Nederlands vertaal as “Op weg naar Schuilhoek”", en sy vervolg, “As die wind kom draai”" word tans ook in Nederlands vertaal. Die wind van die titel is metafories van gerugte wat as die waarheid vertel word, geskiedenis word en later die waarheid en mite waarby mense hou. Die wind hou ook verband met ’n nuwe tydsgees, kreatiewe denke, verandering en omwenteling van opvattings. Die verhaal speel af in 1844 in ’n ongetemde Suid-Afrikaanse binneland, met die hoofkarakters die Voortrekkerfamilies wat hulle naby Potchefstroom en die Vredefort-koepel vestig, naamlik die Bothas, Prinsloos en Steyns. Aan die rand van hierdie boerefamilies staan die inheemse inwoners, wie se lotgevalle onlosmaaklik met hulle s’n verweef is. Vryheid is die kind van ’n onbekende slavin en ’n onbekende wit man en hy is soos ’n broer vir Lourens Botha, die eienaar van Skuilhoek, en sy vrou, Petronel. Sentraal in die verhaal is die liefde tussen Vryheid en Magriet Prinsloo, wat oënskynlik liefde oor die kleurgrens is, maar soos die karakters se voorgeskiedenis ontvou raak hierdie klassifikasie problematies. Sub-intriges is Lourens se ambisie om veldkornet van die Berglandwyk te word en Bybeltjie Steyn se roeping om in Nederland vir predikant te gaan studeer. Meester Joachim Roos bly drie uur te perd van die plaas Skuilhoek op Mooirivierdorp (die latere Potchefstroom) en help die drie jong mans met hulle onderskeie probleme. Kwessies soos slawerny, rassevermenging en afkoms word in die verhaal aangeraak. Belangrik is veral die beeld van die geskiedenis wat met tyd opgebou is, met bevraagtekening van die geloofwaardigheid en kredietwaardigheid van historiese figure wat tot helde gemaak is.

Die roman “"Tussen die klippe”" het in 2016 verskyn. Die beeldskone Susanna Isabella Marais (of is dit Nortier, of dalk Espag?) word in die Moot voor die Hof van Landdros en Heemrade gebring omdat die oudstes haar van veelmannery en bedrog beskuldig. En in die hof onder die wildeseringbome word haar skuld getuie vir getuie duideliker. Hulle ken haar so. Dominee Johannes van die gemeente van Efese word uit die Kolonie deur die weledele Sinodale Kommissie, wat die geestelike belange van die geloofsgenote noord van die Vaalrivier behartig, gestuur om oor dié “hoogs onwettige, onsedelike en onchristelike egverbintenis” te oordeel

“Inboekeling” se titel verwys na die inboekstelsel van die republieke in Suid-Afrika in die negentiende eeu. Hierdie praktyk was onder andere een van die oorsake van die eerste Engelse anneksasie van Transvaal in 1877, omdat dit beskou is as ’n voortsetting van slawerny. Dit was egter ’n praktyk wat ook in die twee Britse kolonies toegepas is. Swart kinders is ontvoer en dan ingeskryf in ’n boek op die dorp, waarna hulle as slawe vir die wit mense werk.  Die patriarg Hermaans Opperman regeer sy gebied (Hier) met ’n ysterhand en laat sy seun Niklaas enigiets toe. Niklaas kom met Japie Niemand aan ’n riem op die werf van Hier aan. Maria Coetzee dwing Niklaas om die kind terug te neem na sy mense toe, maar die kind verkies om eerder onder haar sorg geplaas te word. Japie Niemand kom van Elders af en was op pad na Niemandsland, maar dit is duidelik dat hy ’n geheim verberg. Daar is onrus onder die gekleurde inboekelinge wat net wag vir ’n geleentheid om uit te bars en dan is daar nog die leeus en wilde natuur wat bedreigings is. Benewens die etiese kwessies wat geopper word, is die boek ook ’n spanningsverhaal.

“Splinters” is ’n keur uit sy rubrieke wat oor sowat twintig jaar veral in die "Potchefstroom Herald" maar ook in ander koerante en tydskrifte verskyn het. Van sy kortverhale verskyn in tydskrifte soos "Tydskrif vir Letterkunde". Sy kortverhaal “"Staan, Dawid, staan!"” word opgeneem in die versamelbundel “"Liefde loop ver"” onder redaksie van Jeanette Ferreira. Ander versamelbundels waarin sy werk verskyn sluit in “"Uit die kontreie vandaan"”. Sy kortverhaal “"Die vis"” word deur Chris Claassen in ’n kort drama verwerk en onder die titel “"Die geelvis"” opgeneem in die versamelbundel “"Kort dramas vir ’n nuwe geslag"”.

Sy eerste jeugverhaal is “Disse flippen stukkende wêreld dié, my ou”. Hierin word die probleme van kinders behandel, wat ontstaan grootliks as gevolg van die optredes van volwassenes. Die agtergrond is die politieke veranderinge in Suid-Afrika, waar skole oopgestel word vir alle rasse. Thomas Klopper is ’n bruin seun wie se pa oorlede is. Hy bly saam met sy ma en twee sussies in ’n kamer op die erf van die wit gesin, die Ankers. Ook in die kamer woon sy pa se neef, wat die kinders aanrand en beledig. Dan los Thomas se ma hom alleen agter en moet hy leer om self sonder geld oor die weg te kom. Hy knoop ’n hegte vriendskap aan met Dirk Anker, ’n wit seun met ’n gematigde politieke opvoeding. Dirk en sy pa wend pogings aan om hom by die blanke skool te laat skoolgaan. Hier is daar egter mense soos Hare Harmse en sy maats wat glo hy behoort nie in die skool nie wat die lewe vir hom baie moeilik maak. Gekontrasteer met Thomas se situasie is die probleme van die emosioneel verwaarloosde rykmanseun Herrie en die eweneens eiesoortige probleme van Dirk, wat in ’n meer standvastige huis groot word. Die drie hoofkarakters, Thomas, Dirk en Herrie, verwys na die universele Tom, Dick en Harry, wat impliseer dat die probleme universeel is en almal raak. Daarna verskyn “Bakgat, en wat dan van my?”, waarin Herrie se verhaal voortgesit word. Sy ouers skei en hy word afgelaai by sy tante in Johannesburg om daar matriek te maak. Hy moet hier leer om volwasse te word en verhoudings te herstel en te kweek. Die krisis kom wanneer sy vervreemde pa hom onverwags vir ’n jagnaweek kom haal, juis die naweek wat hy beplan het om alleen te wees met sy meisie, Loelien. “Ditsem Dawid!” vertel van Dawid, die nuwe seun in die skool. Ernesta, die meisie op wie hy verlief is, nooi hom na haar pa se wildsplaas uit, waar hy avonture met wildstropers beleef en sy eerste smaak van romanse kry. Die etiek van jag word bespreek, maar op so ’n wyse dat dit soomloos in die verhaal verweef is en nie as morele les nie, en die natuurskoon en diere word met liefde en deernis beskryf. Die ATKV-Kinderboektoekenning vir 13-15 jaar word in 1997 toegeken aan “"Ditsem Dawid!"”.
Benewens sy letterkundige geskrifte verskyn daar verskeie resensies van hom in koerante en oor die SAUK, asook vakkundige artikels in publikasies soos "Klasgids", "Taalfasette", "Tydskrif vir Geesteswetenskappe", "Die Transvaler" en "Linguistic Inquiry". Taalkundige boeke soos “Die Afrikaanse taalkunde as besondere taalwetenskap” (uitgegee deur die Potchefstroomse Universiteit), “Sintaksis vir eerstejaars”, “Wat is wat? ’n Inleidende ondersoek na wat-verskuiwing in Afrikaans”, “Taalfeite en -foute: hersieningsoefeninge in Afrikaans”, “Sintaksis” en “Variasietaalkunde” word ook gepubliseer. Met “En nou, Afrikaans?” besin hy oor die toekoms van Afrikaans in ’n demokratiese bestel in Suid-Afrika en gee voorstelle hoe die gebruik van die taal deur sy eie gebruikers bepaal kan word. “Skryf ’n storie” is ’n handleiding vir die voornemende skrywer, waarin hy praktiese wenke en opdragte saamvat. Saam met professor D.H. Steenberg is hy redakteur van “Skryfateljee: gesprekke oor skryfwerk”, waarin bekende skrywers hulle menings oor skryfwerk uiteensit.

Op versoek van die dramadepartement van die Hoërskool Pro Arte Alphen Park in Pretoria verwerk hy in 1995 sy jeugverhaal “Disse flippen stukkende wêreld dié, my ou” tot ’n eenbedryf vir die verhoog. Hy kry in 1996 die C.R. Swart-prys vir hierdie dramaverwerking wanneer dit by die ATKV-tienertoneelkompetisie opgevoer word. Tydens die Klein Karoo Nasionale Kunstefees in 1997 word sy eerste Griekwa-drama, “Broerse”, opgevoer. Dit vertel die verhaal van ’n gesin wat deur kleurvooroordeel versplinter word. Twee broers beland aan verskillende kante van die kleurskeidslyn en raak dan beide op dieselfde vrou verlief. Die kleurbehepte gemeenskap hou die broers van mekaar weg, terwyl die meisie dit moeilik vind om te kies, want sy word nie toegelaat om lief te hê soos sy wil nie. In 1999 span Hans saam met die komponis Wilhelm Joubert en bring die musiekspel oor die Anglo-Boereoorlog, “Liefde en oorlog”, by die Aardklop Kunstefees op die planke. Hy verwerk ook sy “Boegoe vannie liefde” as ’n musiekspel vir die verhoog.

In 1997 ontvang hy ’n erepenning van die Akademie saam met Annette du Plessis vir Afrikaanse dokumentêre televisieprogramme vir hulle program “"Afrikaans – ons eie mixed bredie"”. In 2009 word hy vereer met ’n ATKVeertjie-toekenning. Tydens die Woordfees van 2011 op Stellenbosch voer ’n groep jong kunstenaars van Potchefstroom onder regie van Adri Breed ’n verwerking van “"Boegoe vannie liefde"” op, wat getoonset is deur Lize Beekman. Die 28 November 2013 uitgawe van die tydskrif "Literator" word aan hom opgedra.

1992 – Skryfateljee (saam met D.H. Steenberg)





</doc>
<doc id="112026" url="https://af.wikipedia.org/wiki?curid=112026" title="Lantfrid">
Lantfrid

Lantfrid, ook Lanfred genoem(lat. "Lantfridus of Lanfredus"), (* ?; † 730) was van 709 tot 730 Alamanniese Hertog. Hy was die seun van Gotfried en die broer van Theudebald.

Na Hertog Gotfrids dood in 709 het Lantfrid en sy broer Theudebald, die amp van die Alamanniese hertog oorgeneem. Lantfrid het heel waarskynlik veral in die noorde regeer, Theudebald in die Suide.

Beide broers het in hulle amp in bittere vyandskap gestaan  teenoor die amptenare (Hausmeiern/maior domus) van die Frankiese ryk. Reeds deur die loop van die 7. Eeu het die alamanniese gebied agv die swak Merowingiese konings van die Frankiese Ryk grootliks selfstandig gewod, sodat die Hertoë, soortgelyk aan outonome as konings regeer het. Die eers hofbeamptes (Hausmeier) opkomende Karolingers het daarna gestreef om 'n konsolidasie van die Frankiese Ryk teweeg te bring en het as gevolg daarvan in konflik met die Alamanniese Hertoë gekom. 722/723 het Karl Martell ´n veldtog veral teen Theudebald gevoer, wat tydelik uit sy gebied verdryf is. Lantfrid kon vir eers die noorde van die Hertogdom hou. As ´n verdere provokasie 724 het die biskop Pirmin, onder die beskerming van Karl Martell, die klooster van Reichenau middel in alamanniese Hertogdom van Lantfrid en Theudebald gestig. 727 het Theudebald die abd Pirmin, "ob odium Karoli" (uit haat teen Karl Martel) en 732 sy opvolger die abd Heddo van die Reichenau klooster verdryf.

Volgens notas in twee manuskripte is ten tye van die Hertog Lantfrid die alamanniese stamreg as die Lex Alamannorum nuut verwerk. Dit is egter moontlik dat hierdie notas, egter, latere vervalsings deur die klooster van Reichenau (lake Constance) is.

730 het Karl Martell 'n veldtog gelei teen die Hertoë Theudebald, en Lantfrid, wat in dieselfde jaar oorlede is. Hertog Theudebald het toe die uitsluitlike amp as hertog in Alamannia oorgeneem. In die volgende jare is die Alemanne verslaan, en uiteindelik weer stewig in die Frankiese Ryk ingelyf.



</doc>
<doc id="112038" url="https://af.wikipedia.org/wiki?curid=112038" title="Veldsuring">
Veldsuring

Die Veldsuring ("Rumex acetosa", Engels: "sorrel"), is 'n meerjarige kruie plant in die familie "Polygonaceae".


</doc>
<doc id="112039" url="https://af.wikipedia.org/wiki?curid=112039" title="Soethout">
Soethout

Soethout (: "Liquorice" of "licorice"), is die wortel van Glycyrrhiza glabra waaruit 'n soet geursel onttrek kan word. Die soethoutplant is 'n meerjarige kruid (legume) inheems aan suidelike Europa en dele van Asië soos Indië. Dit is nie plantkundig verwant aan anys, steranys of vinkel nie, wat ook bronne van soortgelyke geurmengsels verteenwoordig.


</doc>
<doc id="112041" url="https://af.wikipedia.org/wiki?curid=112041" title="Petrus Lombardus">
Petrus Lombardus

Petrus Lombardus (by Novara (Lombardie), "circa" 1100 – Parys, 20 Julie 1160) was 'n middeleeuse teoloog en skolastikus. Die naam Lombardus dui op sy Lombardiese afkoms.

Hy studeer regte in Bologna en teologie in Parys, waar hy vanaf 1140 vir 20 jaar lank doseer aan 'n kloosterskool. In 1159 word hy aangestel as biskop van Parys.

Hy skryf verskeie bybelkommentare wat ook lei tot sy belangrikste werk: die "Sententies", 'n samestelling bestaande uit vier dele, die "Libri IV" "Sententiarum". Hy het moontlik al in 1142 daaraan begin werk. In 1152 voltooi hy die eerste weergawe, die finale weergawe word in 1158 uitgegee. Dit word ook die standaard teologiese handboek van die 13de tot die 16e eeu. Die werk word egter ook betwis deur sommige individue en word hy beskuldig van kettery. Nadat Lombardus deur die Vierde Lateraanse Konsilie in 1215 onder beskerming geneem was, word die gesag van die werk deur die Kerk bekragtig. Hierna word die boek die hoofwerk van die middeleeuse skolastiek. Belangrik vir die Rooms-Katolieke Kerk was dat hy die aantal sakramente op sewe stel. Verwysend na dié werk, word Petrus Lombardus ook die "Magister Sententiarum" genoem.

In die boek neem hy ten opsigte van baie vraagstukke 'n sentrale posisie in. Elke vraag of tesis word gevolg deur noem van argumente voor en teen, en dan voorsien hy sy eie geargumenteerde antwoord. Elke teoloog word in die dertiende eeu word gemeet aan die behaal van die "licentia ubique docendi" te behaal, wat die reg verleen het om oorals onderrig te gee oor die "Sententies" van Petrus Lombardus. Die dosent wat dit vermag, word 'n "sententiarius" genoem.Daar is ook verskeie kommentare geskryf op die werk, deur onder andere Bonaventura (Giovanni di Fidanza), Thomas van Aquino en Willem van Ockham.

Die werke en denkwyse van Lombardus is weer aktueel binne die katolieke kerk sedert pous Benedictus XVI hom in 'n toespraak op 30 Desember 2009 as voorbeeld voorhou vir alle katolieke teoloë. Die manier waarop Lombardus die verhouding tussen vroue en mans omskryf sien die pous as toekomstige leidraad vir die katolieke denke: die vrou is nie 'n baas oor die man nie, of ook nie 'n slavin nie, maar 'n kameraad.


</doc>
<doc id="112044" url="https://af.wikipedia.org/wiki?curid=112044" title="Steranys">
Steranys

Steranys ("Illicium verum") is 'n mediumgrootte immergroen boom inheems aan die noordooste van Viëtnam en die suidweste van China. 'n Spesery wat algemeen bekend staan steranys, steranyssaad, Sjinese steranys of badiam wat byna ruik soos anys in geur word verkry uit die stervormige buitehuid van die vrug van "Illicium verum", wat net voor rypwording geoes word. Steranysolie is 'n hoogs geurige olie wat gebruik word in die kombuis, parfuum, seep, tandepasta, mondspoelmiddels en velroom. Sowat 90% van die wêreld se steranys oes word gebruik vir die ekstraksie van sjikimiese suur, 'n chemiese intermediêr gebruik in die sintese van oseltamivir.


</doc>
<doc id="112045" url="https://af.wikipedia.org/wiki?curid=112045" title="Sesam">
Sesam

Sesame ("Sesamum indicum") is 'n blomplant in die genus "Sesamum", en word gebruik as 'n spesery in voedsel.


</doc>
<doc id="112046" url="https://af.wikipedia.org/wiki?curid=112046" title="Jenewerbessie">
Jenewerbessie

'n Jenewerbessie is die vroulike saadkeël wat deur die verskillende spesies van jenewer geproduseer word. Dit is nie 'n ware bessie nie, maar 'n keël met buitengewoon vlesig en saamgesmelte skale, wat dit 'n bessie-agtige voorkoms gee. Die keëls van 'n handvol spesies, veral "Juniperus communis", word as 'n spesery gebruik, veral in die Europese kookkuns, en gee aan jenewer sy kenmerkende geur. Jenewerbessies is bekend as die enigste spesery van konifere.


</doc>
<doc id="112048" url="https://af.wikipedia.org/wiki?curid=112048" title="Papawersaad">
Papawersaad

Papawersaad is 'n oliesaad verkry van die opiumpapawer ("Papaver somniferum"). Die klein niervormige sade word reeds vir duisende jare deur verskeie beskawings geoes van gedroogde saadhulsels. Die saad word heel of gemaal gebruik as 'n bestanddeel in verskeie voedseldisse, en word ook gepers om papawersaadolie te lewer.


</doc>
<doc id="112049" url="https://af.wikipedia.org/wiki?curid=112049" title="Sassafras">
Sassafras

Sassafras is 'n plantgenus van drie lewende en een uitgestorwe spesie van immergroen bome in die familie Lauraceae.


</doc>
<doc id="112050" url="https://af.wikipedia.org/wiki?curid=112050" title="Sitroengras">
Sitroengras

Sitroengras (Engels: "Cymbopogon", ook bekend as lemon grass) is 'n plantgenus wat se spesies algemeen gekweek word as kulinêre en medisinale krui, omrede hul aangename geur wat sterk herinner aan suurlemoene.

In Suid-Afrika is motwortel ("Cymbopogon marginatus") 'n belangrike onderdeel van die renosterveld en 'n gunstelingvoedsel van die bergkwagga.


</doc>
<doc id="112051" url="https://af.wikipedia.org/wiki?curid=112051" title="Draakplant">
Draakplant

Die draakplant ("Artemisia dracunculus", Engels:"Tarragon") is 'n meerjarige kruiespesie in die familie Asteraceae. Dit groei wild en wydverspreid oor meeste van Europa, Asië en Noord-Amerika, maar word ook verbou vir kulinêre en medisinale gebruike in vele lande.


</doc>
<doc id="112062" url="https://af.wikipedia.org/wiki?curid=112062" title="Kommandeur">
Kommandeur

Kommandeur is 'n vlootrang wat in meeste vlote gebruik word, wat hoër is as 'n kaptein, maar ondergeskik aan 'n admiraal. Nie-Engelssprekende nasies gebruik dikwels die rang van flottieljeadmiraal of seniorkaptein as 'n ekwivalent.

Tradisioneel behels "kommandeur" die titel vir 'n offisier wat oor meer as een skip bevel hou op 'n gegewe tyd, selfs tydelik, terwyl "kaptein" die tradisionele titel is vir die bevelvoerder van 'n enkele skip, selfs al beklee die offisier 'n laer rang in die mag. As 'n amptelike rang, hou 'n kommandeur tipies die bevel oor 'n flottielje of eskader van skepe as deel van 'n groter taakmag of vloot onder die aanvoering van 'n admiraal.

Tydens die bewind van die VOC aan die Kaap de Goede Hoop het die kommandeurs - hul rang is vanaf 1691 tot goewerneur verhoog - 'n belangrike en interessante rol gespeel. Die meeste van die byna dertig bevelvoerders het deur hul persoonlike bekwaamhede, tekortkominge, eienaardighede en houdings teenoor die Kaapse koloniste, 'n eie, persoonlike stempel op die volksplanting aan die suidpunt an Afrika afgedruk. Dit was ten spyte van die Here XVII , die beheerliggaam van die VOC, se streng voorskrifte.

Die kommandeur of goewerneur was die vernaamste amptenaar aan die Kaap, maar hy was altyd ondergeskik aan die VOC deur wie hy aangestel en betaal is. As amptenaar in diens van die Here XVII moes hy hul opdragte uitvoer en kon hy in belangrike sake nie selfstandig optree nie. 

Om die taak van die kommandeur te vergemaklik, is hy deur 'n Politieke Raad bygestaan, waarvan hy voorsitter was. Die ondervoorsitter van die raad was die "Sekunde". Hy was die tweede in bevel na die kommandeur, en dit het dikwels gebeur dat die sekunde in die plek van die kommandeur waargeneem het. 




</doc>
<doc id="112068" url="https://af.wikipedia.org/wiki?curid=112068" title="Sleutel (musiek)">
Sleutel (musiek)

’n Sleutel is ’n musieksimbool wat gebruik word om die toonhoogte van geskrewe note aan te dui. Dit word op een van die lyne van aan die begin van die balk geplaas en bepaal die naam en toonhoogte van die note op daardie lyn. Hierdie lyn is die verwysingspunt waarvolgens die naam van ’n noot op enige ander lyn of spasie van die balk bepaal kan word. Net een sleutel wat na ’n noot in ’n spasie verwys eerder as op ’n lyn is nog ooit gebruik.

Daar is drie soorte sleutels wat in moderne musieknotasie gebruik word: "F", "C" en "G". Elke soort sleutel ken ’n ander verwysingsnoot aan die lyn toe (en in seldsame gevalle, die spasie) waar dit geplaas is. (G- en F-sleutels word in die oorgrote meerderheid van moderne musiek onderskeidelik as diskant- en bassleutels gebruik.)

Sodra een van hierdie sleutels op een van die lyne van die notebalk geplaas word, kan die ander lyne en spasies in verhouding daartoe gelees word.

Die gebruik van drie verskillende sleutels maak dit moontlik om musiek vir alle instrumente en stemme te skryf, al het hulle baie verskillende tessiture (dit wil sê, al klink sommige veel hoër of laer as die ander). Dit sou moeilik wees om dit met net een sleutel te doen, aangesien die moderne notebalk net vyf lyne het, en die aantal plekke wat op die notebalk verteenwoordig kan word, selfs met hulplyne, nie naastenby gelyk is aan die aantal note wat die orkes kan speel nie. Die gebruik van verskillende sleutels vir verskeie instrumente en stemme maak dit moontlik dat elke party gemaklik op die notebalk geskryf kan word met 'n minimum van hulplyne. Om hierdie rede word die G-sleutel gebruik vir die hoë partye, die C-sleutel vir die middel-dele en die F-sleutel vir die lae dele—met die noemenswaardige uitsondering van transponerende partye, wat geskryf word op toonhoogte wat verskil van hulle klank, dikwels selfs in ’n ander oktaaf.

Om dit makliker te maak om vir verskillende tessiture te skryf, kan enige van die sleutels teoreties op enige van die lyne van die notebalk geplaas word. Hoe laer af op die notebalk 'n sleutel geplaas word, hoe hoër is die tessituur waarvoor dit gebruik word; aan die ander kant, hoe hoër die sleutel geplaas word, hoe laer die tessituur.

Aangesien daar vyf lyne op die notebalk is, en drie sleutels, sou ’n mens aanneem dat daar vyftien moontlike sleutels kon wees. Maar ses van hulle is onnodige sleutels (byvoorbeeld, ’n G-sleutel op die derde lyn sou dieselfde wees as ’n C-sleutel op die eerste lyn). Dit laat nege moontlike "onderskeibare "sleutels, waarvan almal al in die geskiedenis gebruik is: die G-sleutel op die onderste twee lyne, die F-sleutel op die drie boonste lyne en die C-sleutel op enige lyn van die notebalk behalwe die heel boonste, wat gevolglik die "beweeglike C-sleutel" genoem word. (Die C-sleutel op die heel boonste lyn is onnodig omdat dit gelyk is aan die F-sleutel op die derde lyn; albei opsies is al gebruik.)

Elkeen van hierdie sleutels het 'n ander naam wat gebaseer is op die tessitu ur waarvoor dit die geskikste is.

In moderne musiek word net vier sleutels gereeld gebruik: die G-sleutel, die bassleutel (F-sleutel), die altsleutel, en die tenoorsleutel. Hiervan is die G- en F-sleutel verreweg die algemeenste.
Hier volg ’n volledige lys van die sleutels, saam met ’n lys instrumente en stempartye waarvoor dit gebruik word. Elke sleutel word op sy regte plek op die notebalk gewys, gevolg deur sy verwysingsnoot.

’n Dolk (†) ná die naam van die sleutel dui aan dat dit nie meer in algemene gebruik is nie.

Wanneer die G-sleutel op die tweede lyn van die notebalk geplaas word, word dit die diskantsleutel genoem. Dit is die algemeenste sleutel wat vandag gebruik word en die enigste G-sleutel wat nog gebruik word. Om hierdie rede word die terme G-sleutel en diskantsleutel soms as sinoniem beskou. Die diskantsleutel is histories gebruik om ’n diskant-, of pre-adolessente, stemparty aan te dui.

Onder die instrumente wat die diskantsleutel gebruik is die viool, fluit, hobo, doedelsak, Engelse horing, al die klarinette, al die saksofone, Franse horing, trompet, kornet, vibrafoon, xilofoon, mandolien, blokfluit; dit word ook gebruik vir eufonium, baritonhoring en kitaar (wat ’n oktaaf laer klink). Die diskantsleutel is die boonste balk van die groot balk vir die harp en  gebruik word. Dit word ook soms saam met die tenoorsleutel gebruik vir die hoogste note wat deur bassleutelinstrumente gespel word soos die tjello, kontrabas (wat ’n oktaaf laer klink), fagot en tromboon. Die altviool gebruik ook soms die diskantsleutel vir baie hoë note. Die diskantsleutel word vir die sopraan-, mezzosopraan-, alt-, kontralto- en tenoorstem gebruik. Die tenoorstem klink ’n oktaaf laer en word dikwels geskryf deur ’n oktaafsleutel (sien hieronder) of dubbeldiskantsleutel te gebruik.

Wanneer die G-sleutel op die eerste lyn van die notebalk geplaas word, word dit die Franse sleutel of Franse vioolsleutel genoem. Dit is identies aan die bassleutel wat twee oktawe hoër getransponeer is.

Wanneer die F-sleutel op die vierde lyn geplaas word, word dit die bassleutel genoem. Dit is die enigste F-sleutel wat vandag gebruik word, sodat die terme "F-sleutel" en "bassleutel" dikwels as sinoniem beskou word.

Hierdie sleutel word gebruik vir die tjello, eufonium, konstrabas, baskitaar, fagot, kontrafagot, tromboon, baritonhoring, tuba en die keteltrom. Dit word ook gebruik vir die laagste note van die Franse horing en vir die bariton- en basstem. Die tenoorstem word op die bassleutel genoteer wanneer die tenoor en bas op dieselfde notebalk geskryf word. Die bassleutel is die onderste sleutel in die groot balk vir harp en klawerbordinstrumente. Die kontrafagot, kontrabas en elektriese baskitaar klink ’n oktaaf laer as die geskrewe toonhoogte; dit word nie gewoonlik aangeteken nie, maar party komponiste/uitgewers sal ’n "8" onder die sleutel vir hierdie instrumente plaas op die dirigent se volledige partituur om die instrumente te onderskei van dié wat natuurlik binne die sleutel klink (sien "Oktaafsleutels" hieronder).

Wanneer die F-sleutel op die derde lyn geplaas word, word dit die baritonsleutel genoem.

Hierdie sleutel is vir die linkerhand van klawerbordmusiek gebruik (veral in Frankryk, sien Bauyn-manuskrip) sowel as vir die baritonparty in vokale musiek.

Die baritonsleutel het die minder algemene variant as ’n C-sleutel wat op die 5e lyn geplaas word, wat presies dieselfde is (sien hieronder).

Wanneer die F-sleutel op die vyfde lyn geplaas word, word dit die subbassleutel genoem. Dit is identies aan die diskantsleutel wat 2 oktawe laer getransponeer is.

Wanneer die C-sleutel op die derde lyn van die notebalk geplaas word, word dit die altsleutel genoem.

Hierdie sleutel (wat soms die altvioolsleutel genoem word) word tans gebruik vir die altviool, die viola da gamba, die alttromboon en die mandola. Dit word ook geassosieer met die kontratenoorstem en word dus die kontratenoorsleutel genoem, 'n oorblyfsel hiervan bestaan nog in Sergei Prokofiëf se gebruik van die sleutel vir die Engelse horing, soos in sy simfonieë. Dit verskyn soms tot vandag nog in klawerbordmusiek (Brahms se Orrelkorale, John Cage se "Dream" vir klavier).

Wanneer die C-sleutel die vierde lyn van die notebalk geplaas word, word dit die tenoorsleutel genoem.

Hierdie sleutel word gebruik vir die boonste omvang van die fagot, tjello, euphonium, kontrabas en tromboon. Hierdie instrumente gebruik die bassleutel vir hul lae tot middel-omvang; die G-sleutel word ook gebruik vir hulle hoogste note. Waar dit gebruik word vir die kontrabas, is die klank 'n oktaaf laer as die geskrewe toonhoogte. Die tenoorviool-partye is ook in hierdie sleutel geskryf (sien bv. Giovanni Battista Vitali se Op. 11). Dit is vroeër gebruik deur die tenoorparty in vokale musiek, maar die gebruik daarvan is grootliks verdring óf deur n oktaafweergawe van die G-sleutel wanneer dit alleen geskryf staan óf deur die bassleutel wanneer dit op een notebalk met die basparty verskyn.

Wannneer die C-sleutel op die 5de lyn van die notebalk geplaas word, staan dit bekend as die baritonsleutel. Dit is identies aan die ander algemener vorm van die baritonsleutel, 'n F-sleutel geplaas op die 3de lyn (sien hierb).

Wanneer die C-sleutel op die tweede lyn van die notebalk geplaas word, staan dit bekend as die mezzosopraansleutel bekend.

Wanneer die C-sleutel op die eerste lyn van die notebalk geplaas word, staan as die sopraansleutel bekend.

Hierdie sleutel is gebruik vir die regterhand van klawerbordmusiek (veral in Frankryk; sien Bauyn-manuskrip) sowel as in vokale musiek vir soprane.

Vanaf die 18e eeu word die G-sleutel gebruik vir transponerende instrumente wat 'n oktaaf laer klink, soos die kitaar; dit word ook gebruik vir die tenoorstem. Om dubbelsinnigheid te vermy, word gewysigde sleutels soms gebruik, veral in die konteks van koormusiek; van dié wat gewys word, kom die C-sleutel op die derde spasie, wat maklik verwar word met die tenoorsleutel, die minste voor.

Dit word meeste gevind in tenoorpartye in SATB-toonsettings, waarin 'n G-sleutel met die getal agt daaronder geskryf word, wat aandui dat die toonhoogtes 'n oktaaf laer as die geskrewe noot klink. Aangesien die ware tenoorsleutel in onbruik verval het in vokale musiek, word hierdie "oktaaf laer" G-sleutel dikwels die tenoorsleutel genoem. Dieselfde sleutel word soms gebruik word vir die oktaafmandolien. In party partiture word dieselfde konsep uitgebeeld deur van 'n dubbel-sleutel gebruik te maak—twee G-sleutels wat mekaar oorvleuel.

Tenoorbanjo word gewoonlik in die G-sleutel geskryf. Notasie verskil egter tussen die geskrewe toonhoogte wat 'n oktaaf laer die sleutel (soos in kitaar musiek, en wat in die meeste tenoorbanjometodes oktaaftoonhoogte genoem word) en musiek wat op die geskrewe toonhoogte klink (wat werklike toonhoogte genoem word). 'n Poging is aangewend om 'n G-sleutel met 'n diagonale lyn deur die boonste helfte daarvan te gebruik om oktaaftoonhoogte aan te dui, maar dit word nie altyd gebruik nie.

Aan die ander end van die spektrum word G-sleutels met ’n "8" boaan die sleutel geskryf, gebruik vir piccolo, kwelafluit, sopraanblokfluit en ander hoë houtblaasinstrumentpartye.

Die F-sleutel kan ook met ’n oktaafmerker geskryf word. Die F-sleutel wat geskryf word om ’n oktaaf laer te klink, word vir die kontrabasinstrumente soos die kontrabas en kontrafagot. Die F-sleutel wat geskryf word om ’n oktaaf hoër te klink word vir die basblokfluit gebruik. Hulle is albei egter baie seldsaam (en die kontratenoorsleutel is trouens hoofsaaklik bedoel om grappig te wees, soos in die werke van P.D.Q. Bach). In Italiaanse partiture van Gioachino Rossini se Willem Tell-overture, word die engelse horing in die bassleutel geskryf, ’n oktaaf laer as wat dit klink. Die ongewysigde bassleutel is so algemeen dat spelers van instrument- en stempartye wie se omvang laer as die balk lê, eenvoudig die aantal hulplyne vir elke noot in algemene gebruik leer, en as ’n lyn se ware note noemenswaardig laer as die bassleutel lê, sal die komponis of uitgewer dikwels eenvoudig die party in óf die ware diskantsleutel skryf of dit ’n oktaaf laer noteer.

Gebruik van oktaafgemerkte sleutels het skynbaar algemener geword namate rekenaars belangriker geword het in musiektranskripsie. Spelers sal gewoonlik weet wat die regte oktaaf is om te gebruik, met of sonder die oktaafmerk. Die gepaste aanwending van oktaafmerke versker dat musieklêers (soos MIDI-lêers) note in hulle regte oktaaf produseer.

Die "neutrale" of "slaginstrumentsleutel "is nie ’n sleutel in dieselfde sin as die F-, C- en G-sleutels nie. Dit is eenvoudig ’n konvensie wat aandui dat die lyne en spasies van die balk elk toegewys is aan ’n slaginstrument met geen presiese toonhoogte nie. Met die uitsondering van sekere tromstel- en parade-orkesuitlegte, is die toewysing van lyne en spasies aan instrumente nie gestandaardiseer nie, gevolglik is ’n sleutel of aanduidings bo die balk nodig om aan te dui wat gespeel moet word. Slaginstrumente met identifiseerbare toonhoogtes gebruik nie die neutrale sleutel nie, en keteltromme (in die bassleutel genoteer) en hamerslaginstrumente (in die diskantsleutel of op ’n groot balk genoteer) word gewoonlik op verskillende balke geskryf.

Balke met ’n neutrale sleutel het nie altyd vyf lyne nie. Slaginstrumentbalke het gewoonlik net leen lyn, hoewel ander uitlegte gebruik kan word.

Die neutrale sleutel word soms gebruik waar nieslaginstrumente langer dele van tegnieke sonder toonhoogte speel, soos wanneer daar teen die romp van ’n viool, tjello of akoestiese kitaar geslaan word, of wanneer ’n koor moet klap, voete moet stamp of vingers moet klap, maar die ritmes word meer dikwels geskryf met X-merke op die instrument se gewone balk met ’n kommentaar boaan oor die gepaste ritmiese optrede.

Vir kitare en ander geriggelde instrumente is dit moontlik om tablatuur in plaas van gewone note te skryf. In dié geval word ’n TAB-teken dikwels in plaas van ’n sleutel geskryf. Die balk het nie noodwendig vyf lyne nie: een lyn word gebruik vir elke snaar van die instrument (vir standaard-sessnaarkitare, sal ses lyne gebruik word en vier lyne vir die tradisionele baskitaar). Nommers op die lyne wys op watter riggel die snaar gespeel moet word. Hierdie Tab-teken, soos die slaginstrumentsleutel, is nie ’n sleutel in die ware sin nie, maar is eerder ’n simbool wat in plaas van ’n sleutel gebruik word.

Eerder as dat ’n spesiale sleutelsimbool gebruik is, is die verwysingslyn van die balk oorspronklik gemerk met die naam van die noot wat daar geskryf is: F en C en in meer seldsame gevalle G. Dit was die algemeenste 'sleutels' of "litteræ-clavis" (sleutelletters), in die notasie van in Gregoriaanse cantus. Mettertyd het die vorms van hierdie letters gestileer geraak, wat tot hulle huidige weergawe gelei het.

Baie ander sleutels is gebruik, veral in die vroeë tydperk van cantusnotasie, insluitende die meeste van die note vanaf die lae Γ ("gamma", die noot wat vandag op die onderste lyn van die bassleutel geskryf word) tot by die G bo middel-C, wat met ’n kleinletter "g" geskryf is en insluitende twee vorme van die kleinletter-"b" (vir die noot net onder middel-C): rond vir B♭, en vierkantig vir B♮. In volgorde van algemeenheid van gebruik was hierdie sleutels: "F", "c", "f", "C", "D", "a", "g", "e", Γ, "B", en die ronde/vierkantige "b".

Gedurende die polifoniese tydperk tot 1600 is ongewone sleutels soms gebruik vir partye met besonder hoë of lae geskrewe tessiture. Vir baie lae baspartye is die Γ-sleutel op die middelste, vierde of vyfde lyne van die balk gevind (bv. in Pierre de La Rue se Requiem en in ’n mid-16e-eeuse dansboek wat deur die Hessen-broers uitgegee is); vir baie hoë partye is die hoë D-sleutel ("d") en die selfs hoër "ff-"sleutel (bv in die "Mulliner-boek") gebruik om die note te verteenwoordig wat onderskeidelik op die vierde en boonste lyne van die diskantsleutel geskryf is.

Wisselende vorms van verskillende sleutels het tot baie onlangse tye voortgeduur. Die F-sleutel was tot in die 1980's in party gevalle (soos in gesangeboeke), so geskryf:

In gedrukte musiek uit die 16e en 17e eeu het die C-sleutel dikwels ’n leeragtige vorm aangeneem, waarin die twee horisontale sporte aan weerskante van die lyn op die balk verskyn wat C aandui:

Die C-sleutel is voorheen meer hoekig geskryf, en word soms nog gebruik of in ’n selfs verder vereenvoudigde K-vorm gebruik wanneer die sleutel met die hand geskryf word. 

In moderne notasie van Gregoriaanse cantus word die C-sleutel (op ’n balk met vier lyne) in die vorm en die F-sleutel as .

Die krul boaan die G-sleutel kom moontlik van ’n S in lopende skrif vir "sol", die naam vir "G" in solfege.

C-sleutels (saam met G-, F-, Gamma-, D- en A-sleutels) is vroeër gebruik om vokale musiek te skryf. Die sopraanparty is gewoonlik in die eerste- of tweedelyn-C-sleutel geskryf ("sopraansleutel "of "mezzosopraansleutel") of die tweedelyn-G-sleutel ("diskantsleutel"), die alt- of tenoorparty in die derdelyn-C-sleutel ("altsleutel"), die tenoorparty in die vierdelyn-C-sleutel ("tenoorsleutel") en die basparty in die derde-, vierde- of vyfdelyn-F-sleutel ("bariton-e", "bas-" of "kontrabassleutel"). In praktyk is die transposisie altyd toegepas om by die omvang van die musiek by die beskikbare stemme te pas sodat bykans enige sleutel deur alle stemtipes gebruik kan word.

Tot die 19e eeu het vokale musiek die volgende gestandaardiseerde sleutels gebruik:
In moderner publikasies word vierstemmige harmonie op parallelle balke gewoonlik eenvoudiger soos volg geskryf:
Dit kan vereenvoudig word na twee balke, die sopraan/alt-balk met ’n diskantsleutel, en die tenoor/bas-balk met die bassleutel gemerk.

Sleutelkombinasies het teen die einde van die 16e eeu ’n rol gespeel in die modale stelsel en daar is voorgestel dat sekere sleutelkombinasies in die polifoniese musiek van 16e-eeuse stempolifonie gehou is vir egte modusse (met ongelyke getalle) en ander vir palgale modusse (met gelyke getalle), maar daar word baie gedebatteer oor die presiese implikasies.

Musiek kan van die blad af getransponeer word as geskrewe sleutel denkbeeldig deur ’n ander sleutel vervang word. Byvoorbeeld, om ’n A-klarinetparty te speel, kan 'n B♭-klarinetspeler die geskrewe diskantsleutel denkbeeldig met ’n tenoorsleutel vervang. Musiek in konsertstemming in die bassleutel kan op ’n E♭-instrument gelees word asof dit in die diskantsleutel geskryf is. (Note sal nie altyd in die regte oktaaf klink nie.) Die geskrewe sleutel moet altyd aangepas word by die regte sleutel vir die instrument wat gespeel word.





</doc>
<doc id="112078" url="https://af.wikipedia.org/wiki?curid=112078" title="Fiat G.91-vegvliegtuig">
Fiat G.91-vegvliegtuig

Die Fiat G.91 was 'n Italiaanse straalvegvliegtuig. Sy ontwerp was die wenner van die NAVO NBMR-1 kompetisie in 1953 vir 'n ligte vegter as standaardtoerusting vir geallieerde lugmagte. Dit het operasionele diens in die Italiaanse Lugmag begin in 1961, die Wes-Duitse Luftwaffe in 1962, en later in die Portugese Lugmag. 

Die Fiat G.91 was vir 19 jaar in produksie en 756 vliegtuie is voltooi, insluitend die prototipes en pre-produksie modelle. Die monteerlyne is finaal gesluit in 1977. Die Fiat G.91 het 'n lang dienslewe van meer as 35 jaar geniet. Dit was wyd gebruik deur Portugal in die Portugese koloniale oorlog in Afrika. 'n Tweeling-enjin variant is bekend as die Fiat/Aeritalia G.91Y.



</doc>
<doc id="112085" url="https://af.wikipedia.org/wiki?curid=112085" title="Lys van vegvliegtuie">
Lys van vegvliegtuie

Lys van vegvliegtuie.


























</doc>
<doc id="112089" url="https://af.wikipedia.org/wiki?curid=112089" title="Mitsubishi A6M Zero">
Mitsubishi A6M Zero

Die Mitsubishi A6M Zero (Japannees: 零式艦上戦闘機, rei-shiki-kanjō-sentōki), Geallieerde kodenaam Zeke, was 'n vegvliegtuig van die Japannese Keiserlike Vloot tydens die Tweede Wêreldoorlog. Die Zero's, gestasioneer op Japannese vliegdekskepe en op land, was gedugte teenstanders vir die Amerikaanse vlieëniers, geallieerde skepe en landteikens in die Stille Oseaan.

Die A6M Zero het vir die Geallieerdes as 'n volkome verrassing gekom. Terwyl hulle oortuig was dat Japannese vliegtuie slegs minderwaardige namaaksels van hul Westerse eweknieë was, was hulle eensklaps gekonfronteer met 'n beter vegvliegtuig, wat die Weste op byna alle vlakke oortref het. 

Die Japannese het twee vlugeienskappe van groot belang geag: spoed en beweeglikheid. Eers daarna kyk mens na vuurkrag en wapens. Tydens skermutselinge met sy Amerikaanse eweknieë blyk die Zero vinnig en uiters beweeglik te wees, met 'n sterk klimvermoë. Boonop het dit oor 'n groot reikafstand (3 100 km) beskik en kon swaar wapentuig dra: masjiengewere én aanboordkanonne, benewens tot 200 kg se bomme.

Aan die begin van die stryd in die Stille Oseaan en in Suidwes-Asië het die Zero oor die lugruim geheers. In die aanloop tot die Slag van Midway het die Amerikaners daarin geslaag om 'n neergeskiete Zero voor die neus van 'n Japannese duikboot weg te raap. 'n Tegniese ontleding het sy swakpunte aan die lig gebring en geallieerde vlieëniers het spoedig geleer hoe om dit uit te buit. Die twee gebreke was: onvoldoende beskerming vir die vlieënier asook die brandstoftenk, en 'n taamlik ligte konstruksie, wat beteken het dat die Zero weinig gevegskade kon verduur en ook maklik aan die brand geslaan het. 

Tydens luggevegte moes die Grumman F4F Wildcats net verseker dat geen Zero's agter hul inkom nie. Die Wildcat was minder beweeglik, maar die vlieënier was beter beskerm teen koeëls. Menige Wildcat kon gehawend en deurspek met koeëlgate land, omdat hulle 'n sterker konstruksie as die Zero's gehad het.



</doc>
<doc id="112090" url="https://af.wikipedia.org/wiki?curid=112090" title="Ontlametse Bernstein Menyatsoe">
Ontlametse Bernstein Menyatsoe

Ontlametse Bernstein Menyatsoe is 'n self-erkende moordenaar wat bekendheid verwerf het deur drie gewonde AWB lede buite Mmabatho dood te skiet na hulle reeds oorgegee het. Die drie lede was Alwyn Wolfaardt, Johannes Fourie en Jacobus Stephanus Uys. Ná die skietery het Menyatsoe ook stilgebly en toegelaat dat ene Sersant Nare eers vervolg word voordat hy erken het dat hy die eintlike moordenaar is. Menayatsoe het aansoek gedoen vir amnestie by die Waarheid-en-versoeningskommissie (WVK) waarna hy by die WVK verhoor onder andere deur die AWB-leier Eugene Terre'Blanche self kruisondervra is. Die WVK het bevind dat Menyatsoe 'n onbetroubare getuie was, maar het nietemin amnestie aan hom toegestaan.

Tot op datum (Julie 2016) is daar geen verdere stappe teen Menyatsoe geneem rakende die moorde nie. Hy was verbonde aan die Bophuthatswana Polisiemag ten tye van die skietery.


</doc>
<doc id="112091" url="https://af.wikipedia.org/wiki?curid=112091" title="New Frontiers-program">
New Frontiers-program

Die New Frontiers-program is ’n reeks ruimteverkenningsendings deur Nasa met die doel om navorsing oor verskeie van die hemelliggame in die Sonnestelsel te doen, onder meer die planeet Jupiter en die dwergplaneet Pluto.

Dit is een van die ruimteagentskap se huidige drie klasse Sonnestelselprogramme; die ander twee is die duurder Flagship-program en die goedkoper Discovery-program.

New Frontiers is ontwerp vir mediumklassendings wat te groot vir die Discovery-program is. Daar is tans twee New Frontiers-sendings: New Horizons, wat op 19 Januarie 2006 na Pluto gelanseer is, en Juno, wat op 5 Augustus 2011 na Jupiter vertrek het. Die lansering van ’n derde sending, OSIRIS-REx, word vir September 2016 beplan.
Nog voorgestelde sendings, wat egter ook deel kan uitmaak van een van die ander genoemde programme, is na Venus, Saturnus, die Maan, Io en ’n komeet.

New Horizons, ’n tuig na Pluto, is op 19 Januarie 2006 gelanseer. Ná ’n verbyvlug van Jupiter in Februarie 2007 wat hom na Pluto help stu het, het dit in Julie 2015 verby die dwergplaneet en sy maan, Charon, gevlieg. 

Tot in 2020 sal dit nog een of meer Kuipergordel-voorwerpe besoek. 

Juno is ’n verkenningsending met Jupiter as teiken. Dit is op 5 Augustus 2011 gelanseer en het die planeet op 4 Julie 2016 bereik. Dit is die eerste sonkragtuig na ’n buiteplaneet. 

Dit het ’n dag ná sy aankoms in ’n wentelbaan om Jupiter se pole gegaan om onder meer die planeet se magneetveld en interne struktuur te ondersoek.

OSIRIS-REx staan vir "Origins, Spectral Interpretation, Resource Identification, Security, Regolith Explorer". Die beplande doel is ’n wentelbaan teen 2020 om ’n asteroïde, destyds genoem (nou 101955 Bennu). Die tuig sal die liggaam se mates neem en ’n monster van sy oppervlak in 2023 terugbring Aarde toe. Die monster sal wetenskaplikes help om vrae te beantwoord oor die vorming van die Sonnestelsel en die oorsprong van ingewikkelde organiese molekules wat nodig is vir die ontstaan van lewe. 

Die asteroïde 101955 hou ’n potensiële gevaar vir die Aarde in en is derde op die Brandwagrisikotabel van sulke liggame. Daar is ’n kans van 0,07% dat dit die Aarde in die laat 2100's kan tref en daarom is dit noodsaaklik dat sy samestelling en Jarkofski-effek vasgestel word.



</doc>
<doc id="112092" url="https://af.wikipedia.org/wiki?curid=112092" title="Jarkofski-effek">
Jarkofski-effek

Die Jarkofski-effek verduidelik die uitwerking van die oneweredige hitte van ’n asteroïde se oppervlak op sy baan en is belangrik by klein liggame soos meteoroïdes en asteroïdes (met ’n deursnee van sowat 10 cm tot 10 km). Die term is in 1900 deur die Russies-Poolse ingenieur Iwan Osipowitsj Jarkofski geformuleer en is na hom genoem.

Die Jarkofski-effek is ’n gevolg van die feit dat ’n verandering in die temperatuur van ’n voorwerp wat deur straling verhit word (en dus die sterkte van die termiese straling van die voorwerp af) agter raak by veranderings in die inkomende straling. Dit beteken die voorwerp se oppervlak vat ’n ruk om warm te word wanneer dit aanvanklik verhit word, en dit neem ’n ruk om weer af te koel nadat die verhitting opgehou het. Oor die algemeen is daar twee komponente van die effek:


Oor die algemeen hang die effek van die grootte van die voorwerp af. Dit sal die semi-hoofas van kleiner voorwerpe beïnvloed, maar groter voorwerpe feitlik onaangeraak laat. Vir kilometergrootte-asteroïdes is die Jarkofski-effek minimaal oor kort tydperke: die krag op die asteroïde 6489 Golevka is na raming sowat 0,25 newton, vir ’n netto versnelling van 10 m/s. Dit is egter konstant en oor ’n tydperk van miljoene jare kan ’n asteroïde se wentelbaan genoeg beïnvloed word om dit van die asteroïdegordel te verskuif na die binneste deel van die Sonnestelsel.

Die bogenoemde besonderhede kan meer ingewikkeld wees vir voorwerpe in hoogs eksentrieke wentelbane.

Die effek is vir die eerste keer in 1991-2003 gemeet met betrekking tot die asteroïde 6489 Golevka. Dié het oor 12 jaar 15 km uit sy voorspelde posisie geskuif.

Sonder regstreekse meting is dit baie moeilik om die presiese uitwerking van die Jarkofski-effek op ’n spesifieke asteroïde se wentelbaan te voorspel. Dit is omdat die omvang afhang van verskeie veranderlikes wat moeilik is om uit die beperkte beskikbare waarnemingsinligting te bepaal. Dit sluit in die presiese vorm van die voorwerp, sy oriëntasie en sy albedo. Berekenings word verder bemoeilik deur die uitwerking van ander faktore. Verder ding die Jarkofski-effek mee met stralingsdruk, waarvan die netto effek soortgelyke klein langtermynkragte kan veroorsaak by liggame met ’n wisselende albedo en/of niesferiese vorm.

Ondanks al dié probleme is die Jarkofski-effek een van die scenario's wat ondersoek word om die baan van ’n naby-aarde-voorwerp wat dalk met ons kan bots, te verander. Moontlike strategieë sluit in die "verf" van ’n asteroïde se oppervlak of om die Son se straling daarop so te fokus dat dit die intensiteit van die Jarkofski-effek beïnvloed en die baan genoeg verander om ’n botsing met die Aarde te voorkom. In die OSIRIS-REx-sending, wat na verwagting in September 2016 gelanseer sal word, sal die Jarkofski-effek op die asteroïde Bennu bepaal word. Dit is een van die voorwerpe wat ’n gevaar vir die Aarde inhou: Dit het ’n kans van 0,07% om in die 2100's met ons te bots. 



</doc>
<doc id="112093" url="https://af.wikipedia.org/wiki?curid=112093" title="2016 Oostenrykse Grand Prix">
2016 Oostenrykse Grand Prix

Die 2016 Formule Een Oostenrykse Grand Prix is op 3 Julie 2016 op die Red Bull Ring in Spielberg, Oostenryk gehou. Dit was die negende wedren van die kampioenskapseisoen en is deur Lewis Hamilton in sy Mercedes gewen.

Pirelli het die volgende bande in Oostenryk verskaf:
Die wegspringrooster vir die Oostenrykse Grand Prix was nogal interessant, hoe die kwalifikasie ook al verloop het. Benewens Sebastian Vettel, moes Nico Rosberg ook sy ratkas laat omruil. Die gevolg: die Mercedes-renjaer, sowel as sy landgenoot by Ferrari, word 'n roosterstraf van vyf plekke opgelê.

Rosberg bots in die derde vrye oefening hard teen die muur by die uitgang uit draai nommer twee, die haarnaald. Die agtervering van sy Mercedes breek daarna morsaf. Die Wêreldbekerleier kon op eie krag uitklim, maar sy motor was erg beskadig. Die ratkas, agteraan die motor, kon blykbaar nie weer herstel word in die kuipe nie, met 'n 5-plekstraf as gevolg. Die span hoop om die motor weer op tyd aan mekaar te hê vir die kwalifikasie, wat om 14:00 begin het. Selfs indien Rosberg daarin slaag om die vinnigste tyd op te stel, sou hy die Sondag die wedren in die sesde plek moes wegspring.

Vroeër die naweek het Ferrari ook die ratkas van Sebastian Vettel vervang, met eweneens 'n roosterstraf tot gevolg. Rosberg was die vinnigste jaer tydens die oefening op Vrydag, en Vettel teken die vinnigste tyd aan tydens die oefensessie op Saterdagoggend. Sy spanmaat Kimi Räikkönen was tweede, voor Lewis Hamilton.


</doc>
<doc id="112094" url="https://af.wikipedia.org/wiki?curid=112094" title="2014 Oostenrykse Grand Prix">
2014 Oostenrykse Grand Prix

Die 2014 Formule Een Oostenrykse Grand Prix is op 22 Junie 2014 op die Red Bull Ring in Spielberg, Oostenryk gehou. Dit was die agtste wedren van die kampioenskapseisoen en is deur Nico Rosberg in sy Mercedes gewen.


</doc>
<doc id="112095" url="https://af.wikipedia.org/wiki?curid=112095" title="2014 Italiaanse Grand Prix">
2014 Italiaanse Grand Prix

Die 2014 Formule Een Italiaanse Grand Prix is op 7 September 2014 op die Autodromo Nazionale Monza, in Italië, gehou. Dit was die dertiende wedren van die kampioenskapseisoen en is deur Lewis Hamilton in 'n Mercedes gewen.


</doc>
<doc id="112096" url="https://af.wikipedia.org/wiki?curid=112096" title="2014 Belgiese Grand Prix">
2014 Belgiese Grand Prix

Die 2014 Formule Een Belgiese Grand Prix is op 24 Augustus 2014 op die Circuit de Spa-Francorchamps, in België, gehou. Dit was die twaalfde wedren van die kampioenskapseisoen en is deur Daniel Ricciardo in 'n Red Bull-Renault gewen.


</doc>
<doc id="112097" url="https://af.wikipedia.org/wiki?curid=112097" title="2014 Hongaarse Grand Prix">
2014 Hongaarse Grand Prix

Die 2014 Formule Een Hongaarse Grand Prix is op 27 Julie 2014 op die Hungaroring renbaan in Mogyoród, Hongarye gehou. Dit was die elfde wedren van die kampioenskapseisoen en is deur Daniel Ricciardo in sy Red Bull-Renault gewen.


</doc>
<doc id="112098" url="https://af.wikipedia.org/wiki?curid=112098" title="Retrograde en prograde beweging">
Retrograde en prograde beweging

’n Retrograde beweging is ’n beweging in die regstreeks teenoorgestelde rigting as die beweging van ’n ander voorwerp. Dit is die teenoorgestelde van ’n regstreekse of prograde beweging. Hierdie beweging kan die wentelbaan van een liggaam om ’n ander wees of die rotasie van ’n enkele liggaam om sy as. Met verwysing na ruimtestelsels, kan ’n retrograde beweging beteken ’n beweging wat in die teenoorgestelde rigting is as die rotasie van die primêre of belangrikste voorwerp.

In die Sonnestelsel beweeg al die planete en die meeste ander voorwerpe wat om die Son wentel, in ’n prograde rigting (dus in die rigting van die Son se rotasie), behalwe baie komete. Die rotasie van die meeste planete is ook prograad, met die uitsondering van Venus en Uranus, wat ’n retrograde rotasie het. Die meeste natuurlike satelliete van planete draai om hul planete in ’n prograde rigting. (In die geval van Uranus se satelliete beteken dit hulle beweeg in dieselfde rigting as Uranus se rotasie en dus retrograad met betrekking tot die Son). 

Daar is ’n paar natuurlike satelliete wat in ’n retrograde rigting om hul planete wentel, maar hulle is gewoonlik klein en ver van die planeet af. Die uitsondering is Neptunus se satelliet Triton, wat groot en naby is. Vermoedelik is dié retrograde satelliete, insluitende Triton, in ’n wentelbaan vasgevang nadat hulle op ’n ander plek gevorm het.

Wanneer ’n planeet- of sterrestelsel vorm, neem die materiaal die vorm van ’n skyf aan. Die grootste deel van die materiaal wentel en roteer in een rigting. Hierdie eenvormigheid is te danke aan die instorting van ’n gaswolk. 

’n Hemelliggaam se inklinasie dui aan of die liggaam se wentelbaan pro- of retrograad is. Die inklinasie is die hoek tussen die voorwerp se wentelvlak en ’n ander verwysingsraamwerk soos die ekwatoriale vlak van die liggaam se primêre voorwerp. In die Sonnestelsel word die inklinasie van die planete gemeet vanaf die sonnebaan, wat die vlak van die Aarde se wentelbaan om die Son is. Die inklinasie van natuurlike satelliete word gemeet vanaf die ewenaar van die planeet waarom hulle wentel. ’n Liggaam met ’n inklinasie van tussen 0 en 90 grade draai of wentel in dieselfde rigting as waarin sy primêre voorwerp roteer. ’n Liggaam met ’n inklinasie van presies 90 grade het ’n loodregte wentelbaan en is dus nie retro- of prograad nie. ’n Liggaam met ’n inklinasie van tussen 90 en 180 grade is in ’n retrograde wentelbaan.

’n Hemelliggaam se ashelling dui aan of die rotasie pro- of retrograad is. Die ashelling is die hoek tussen die liggaam se rotasie-as en ’n lyn loodreg op sy wentelvlak wat deur die liggaam se middel loop. ’n Liggaam met ’n ashelling van tot 90 grade roteer in dieselfde rigting as sy primêre voorwerp en het dus ’n prograde rotasie. ’n Helling van presies 90 grade beteken ’n loodregte rotasie en een van tussen 90 en 180 grade ’n retrograde rotasie.

Al agt planete in die Sonnestelsel wentel in ’n prograde rigting om die Son, dus die rigting waarin die Son roteer (antikloksgewys gesien vanaf die Son se noordpool). Ses van die planete roteer ook in dieselfde rigting. Die uitsonderings is Venus en Uranus; hul rotasie is retrograad. Venus se ashelling is 177 grade, wat beteken dit roteer in amper die teenoorgestelde rigting is waarin hy om die Son wentel. Uranus het ’n ashelling van 97,77 grade, en daarom is sy rotasie-as feitlik parallel met die vlak van die Sonnestelsel. Die rede is nie heeltemal seker nie, maar daar word vermoed ’n protoplaneet omtrent so groot soos die Aarde het in die vormingsjare van die Sonnestelsel met Uranus gebots en die ongewone helling veroorsaak.

Dit is onwaarskynlik dat Venus gevorm het met sy huidige stadige retrograde rotasie, wat 243 dae duur om te voltooi. Die planeet het waarskynlik aanvanklik ’n vinnige prograde rotasie gehad met ’n tydperk van ’n paar uur, nes die meeste van die ander planete in die Sonnestelsel. Venus is na genoeg aan die Son om ’n aansienlike gravitasionele sinchroniese rotasie te ondervind, en sy atmosfeer is dik genoeg om termies aangedrewe atmosfeergetye te skep wat ’n retrograde wringkrag veroorsaak. Venus se huidige stadige retrograde rotasie is in ’n ewewigtige balans tussen swaartekraggetye wat probeer om Venus ’n sinchroniese rotasie te gee en atmosfeergetye wat probeer om die planeet in ’n retrograde rigting te laat draai. Die getye is ook sterk genoeg om die evolusie te verklaar van Venus se rotasie van ’n aanvanklike vinnige prograde rigting na sy huidige stadige retrograde rotasie. Mercurius is nader aan die Son, maar het nie ’n sinchroniese rotasie nie omdat dit ’n rotasie-wentelbaan-resonansie ondergaan het vanweë die eksentrisiteit van sy wentelbaan. Die rotasie van Mars en die Aarde word ook beïnvloed deur getyekragte met die Son, maar hulle het nie ’n staat van ewewig bereik soos Venus en Mercurius nie omdat hulle verder van die Son af is waar getykragte swakker is. Die gasreuse van die Sonnestelsel is te groot en te ver van die Son af dat getyekragte hul rotasie kan vertraag.

Al die bekende dwergplanete en kandidaat-dwergplanete het prograde wentelbane om die Son, hoewel sommige ’n retrograde rotasie het, soos Pluto; sy ashelling is sowat 120 grade. Pluto en sy maan Charon het albei 'n sinchroniese rotasie. Die stelsel is vermoedelik deur ’n enorme botsing geskep.

As ’n maan in die swaartekragveld van ’n planeet vorm terwyl die planeet self aan die vorm is, sal die maan in dieselfde rigting om die planeet wentel as waarin die planeet om sy as roteer; dit is dan ’n reëlmatige maan. As ’n voorwerp op ’n ander plek gevorm het en daarna deur die planeet se swaartekrag in ’n wentelbaan getrek is, kan dit in ’n retro- of prograde baan beland na gelang van watter kant van die planeet dit eerste teenkom – die kant wat na dit of weg daarvan roteer. Dit is dan ’n onreëlmatige maan.

In die Sonnestelsel het baie van die asteroïdegrootte-mane retrograde wentelbane, terwyl al die groot mane buiten Neptunus se grootste maan, Triton, prograde wentelbane het. Die deeltjies in Saturnus se Phoebe-ring het vermoedelik ’n retrograde wentelbaan omdat dit ontstaan het uit die onreëlmatige maan Phoebe.

Alle retrograde satelliete ondervind in ’n mate ’n gety-vaartvermindering. Die enigste satelliet in die Sonnestelsel waar dié uitwerking nie onbeduidend is nie, is Triton. Alle ander retrograde satelliete is in ’n wentelbaan ver van hul planeet af, en getykragte tussen hulle en die planeet is dus onbeduidend.

In die Hill-sfeer is die streek van stabiele retrograde wentelbane ver van die planeet af groter as vir prograde wentelbane. Dit verduidelik moontlik hoekom die meeste mane om Jupiter retrograad is. Omdat Saturnus ’n meer eweredige mengsel van retrograde/prograde mane het, lyk dit egter of die onderliggende redes meer ingewikkeld is.

Met die uitsondering van Saturnus se maan Huperion het al die bekende reëlmatige mane in die Sonnestelsel ’n sinchroniese rotasie; hulle het dus zero-rotasie met betrekking tot hul planeet. Hulle het egter ’n prograde rotasie met betrekking tot die Son omdat hulle prograde wentelbane om hul planeet het.

As ’n botsing plaasvind, kan materiaal in enige rigting geskiet word en dan in ’n retro- óf prograde wentelbaan beland. Dit kan die geval wees met die mane van die dwergplaneet Haumea, hoewel laasgenoemde se rotasierigting onbekend is.


Die Son se beweging om die massamiddelpunt van die Sonnestelsel word gekompliseer deur steurings van die planete. Elke paar honderd jaar wissel dié beweging tussen prograad en retrograad.

Dit lyk of die sterre aan die naghemel ’n vaste patroon het, maar dit is omdat hulle so ver weg is dat hul bewegings nie met die blote oog sigbaar is nie. Eintlik draai hulle om die middelpunt van die Melkweg. Sterre met ’n retrograde wentelbaan kom meer dikwels in die galaktiese halo voor as in die skyf. Die buitenste deel van die Melkweg se halo bevat baie bolsterreswerms met ’n retrograde wentelbaan en met ’n retrograde of zero-rotasie. 

Die nabygeleë Kapteyn se Ster het vermoedelik in sy vinnige retrograde wentelbaan om die Melkweg beland deurdat dit weggeruk is uit ’n dwergsterrestelsel wat met die Melkweg saamgesmelt het.



</doc>
<doc id="112107" url="https://af.wikipedia.org/wiki?curid=112107" title="NCIS">
NCIS

NCIS is 'n Amerikaanse misdaad- en dramareeks. Hierdie TV-reeks volg die doen en late van die Amerikaanse Marine Speurdiens ("Naval Criminal Investigative Service"), 'n regeringsorganisasie wat kriminele aktiwiteite rakende die Amerikaanse Vloot ondersoek. Die storie is deur Donald Bellisario geskryf en deur CBS vervaardig. Dit is deur 'n reeks genaamd JAG voorafgegaan en is later met "NCIS: Los Angeles" opgevolg.

In episode 22 van seisoen 10 word genoem dat Afrikaans die amptelike taal van Suid-Afrika is. Een van die karakters, Duckie, verklaar dat hy by die Universiteit van Pretoria gedoseer het, waar die studente hom prof. Eend gedoop het. Toe hy vir 'n Afrikaanse amptenaar "baie dankie" sê, interpreteer sy kollega dit as ""buy a donkey"". 'n Leidraad in 'n ondersoek, "See Reisiger 19", word met behulp van 'n vertaalprogram van Afrikaans in Engels as ""Sea Voyager"" vertaal, die naam van 'n vragskip wat na Kaapstad onderweg was, en waarop die laaste tonele van die episode afspeel.




</doc>
<doc id="112109" url="https://af.wikipedia.org/wiki?curid=112109" title="2016 Britse Grand Prix">
2016 Britse Grand Prix

Die 2016 Formule Een Britse Grand Prix is op 10 Julie 2016 op die Silverstone-renbaan in Silverstone, Brittanje gehou. Dit was die tiende wedren van die kampioenskapseisoen en is deur Lewis Hamilton in sy Mercedes gewen.

Charles Leclerc maak sy Formule Een-debuut in die eerste vrye oefening, in die plek van Esteban Gutiérrez in die Haas F1-span. Esteban Ocon het sy tweede verskyning van die seisoen vir Renault gemaak, in die plek van Kevin Magnussen.

Bandverskaffer Pirelli verskaf spanne met die sagte, medium en harde samestellings van die P-Zero band - die drie hardste samestellings beskikbaar - vir die wedren, asook twee soorte reënbande.

Na aanleiding van die botsing tussen Lewis Hamilton en Nico Rosberg op die laaste rondte van die Oostenrykse Grand Prix, het Mercedes 'n nuwe bestuurderbestuursbeleid ingestel. Dit dikteer die bepalings waarvolgens Hamilton en Rosberg mekaar die stryd mag aansê, maar belowe ook swaar strawwe in geval van onderonsies tussen mekaar tydens die wedren.

Ná 'n vlekkelose eerste oefenrondte, waarin Lewis Hamilton en Nico Rosberg eerste en tweede was met 'n groot voorsprong bo hul kompetisie, het die tweede sessie op Silverstone minder voorspoedig verloop vir Mercedes. Hamilton was weliswaar weer die vinnigste, maar die Red Bull-renjaers bly in sy nek blaas. Rosberg kon weens 'n probleem met sy motor glad nie in aksie kom in die tweede sessie nie.

'n Probleem word aan Rosberg se motor ontdek net voor die begin van die sessie. Die skutplaat van die Mercedes is afgehaal en verskeie tegnikusse het onder die motor gelê om die probleem te probeer oplos. 'n Waterlek is vermoed, en na 'n halfuur lyk alles reggestel, maar toe nie. Rosberg, wat net ingegordel was, het weer uit sy motor geklim. Sy sessie is verby, so berig Mercedes, sonder dat dit vir hom eers moontlik was om uit die kuipe weg te trek.

'n Terugslag dus vir die Wêreldbekervoorloper, wat so 'n anderhalfuur se amptelike oefentyd aan sy neusie sien verbygaan het. Sy spanmaat Hamilton moes dus maar uithaal vir Mercedes, en het gesorg dat die span soos gewoonlik weer bo-aan die rondtetye gestaan het. Die wêreldkampioen stel 1.31.660 op as vinnigste tyd en was daarmee feitlik net so vinnig as gedurende die oggend.

Rosberg ontvang naby die einde van die wedren instruksies van sy span, nadat hy te make het met 'n ratkasprobleem. Hy is vanuit die kuipe laat weet hoe om hierdie probleem reg te stel en wat hy moes doen om verdere skade te voorkom. Dit blyk teen die nuwe radioreglement te wees, wat voorskryf dat spanne nie hul renjaers oor die radio mag help nie. 

Die beamptes begin 'n ondersoek en om 16:00 moes Rosberg voor hulle aanmeld. Na ongeveer 'n driekwartuur vertrek die Mercedes-renjaer uit hul kantoor, waarna die hoë menere oor 'n straf besin. Die stewards neem vervolgens hul tyd om 'n eiertjie te lê. Rosberg word skuldig bevind en kry 'n tydstraf van tien sekondes in die ren. Hierdeur staan hy sy tweede plek af aan Verstappen en dus krimp sy voorsprong oor spanmaat Lewis Hamilton in die F1-seisoen tot slegs één punt.

Die wedren word deur Lewis Hamilton gewen, sy vierde oorwinning van die seisoen, asook die vierde jaar wat hy sy tuiswedren wen.


</doc>
<doc id="112110" url="https://af.wikipedia.org/wiki?curid=112110" title="Kraalanemoon">
Kraalanemoon

Die Kraalanemoon ("Heteractis aurora") is 'n anemoon wat voorkom in die Stille- en Indiese oseane; meer spesifiek in die Rooisee en aan die ooskus van Afrika suidwaarts tot by die noorde van KwaZulu-Natal. In Engels staan die anemoon bekend as die "Beaded anemone".

Die anemoon het bereik 'n diameter van tot 250mm. Dit is maklik om te identifiseer, die tentakels lyk soos krale en word tot 50mm lank. Die binneste gedeelte van die anemoon bestaan uit 'n ronde skyf waaruit die tentakels groei. Die skyf is bruin met ligte strale wat vanaf die bek in die middel uitstraal. Die tentakels aan die buitekant van die skyf is langer as dié aan die binnekant. Hulle kleur kan wissel van bruin tot pers tot groen met ligte vlekke op. 

Die anemoon leef sanderige areas op koraal- en rotsriwwe se hellings in water wat tot 30m diep is maar kan ook in skeure in rots areas groei. Die word geassosieer met die anemoonvisse, die klein vissies gebruik die anemoon as tydelike habitat.

Die anemoon trek ook sy hele lyf terug in die rif wanneer hy bedrieg voel. Die tentakels vang die prooi en versamel afval van die visse wat saam met hom leef.



</doc>
<doc id="112111" url="https://af.wikipedia.org/wiki?curid=112111" title="Ashelling">
Ashelling

’n Ashelling in sterrekunde is die hoek tussen ’n voorwerp se rotasie-as en sy wentelas, of die hoek tussen sy ewenaarvlak en wentelvlak (die sonnebaan in ons sonnestelsel). As die helling zero is, wys die twee asse in presies dieselfde rigting; die rotasie-as is dus loodreg op die wentelvlak.

In die loop van ’n wenteling verander die helling gewoonlik nie veel nie en die oriëntasie van die as bly dieselfde met betrekking tot die agtergrondsterre. Dit bring mee dat een pool aan ’n sekere kant van die wentelbaan meer na die Son oorhel en die ander pool aan die ander kant van die wentelbaan – dit veroorsaak die seisoene op Aarde. Die Aarde se ashelling wissel tussen 22,1 en 24,5 grade oor ’n siklus van 41 000 jaar. Dit is tans (of ) en aan die afneem.

Daar is twee standaarde waarvolgens die ashelling bepaal word. Die Internasionale Astronomiese Unie (IAU) definieer die "noordpool" van ’n planeet as die een wat aan die Aarde se noordekant van die konstante vlak van die Sonnestelsel lê. Daarvolgens is Venus se helling 3° en roteer hy retrograad, in die teenoorgestelde rigting as die meeste ander planete.

Die IAU gebruik ook die "regterhandreël" om ’n "positiewe pool" te bepaal vir die doel van die vasstelling van oriëntasie. (Sien illustrasie regs bo.) Hiervolgens is Venus se helling 177° ("onderstebo").

Die Aarde het op die oomblik ’n ashelling van sowat 23,4º (dit word aangedui met die Griekse letter ε). 

Die helling is nie konstant nie, maar wissel oor ’n tydperk van 41 000 jaar. Die laaste maksimum was 10 700 jaar gelede (sowat 24,4º) en die volgende minimum sal oor 9 800 jaar wees (sowat 22,6º) – die afname van die helling is tans sowat 47 boogsekondes per eeu. Oor die afgelope vyf miljoen jaar het die helling gewissel tussen 24,5º en 22º.

Die Aarde se as bly deur die jaar in dieselfde posisie skeef met betrekking tot die agtergrondsterre (ongeag van waar in sy wentelbaan hy is). Dit beteken die een pool (en die ooreenstemmende halfrond) sal aan die een kant van die wentelbaan weg van die Son af wys en in die ander helfte van die wentelbaan (of jaar) in die Son se rigting. Dit bring mee dat die Aarde seisoene het. Dit is somer in die Suidelike Halfrond wanneer die suidpool in die Son se rigting wys. Wisselings in die Aarde se ashelling kan die seisoene beïnvloed en is moontlik ’n faktor in klimaatsveranderings op lang termyn.



</doc>
<doc id="112112" url="https://af.wikipedia.org/wiki?curid=112112" title="Kruger se Hollanders">
Kruger se Hollanders

Kruger se Hollanders was 'n groot groep Nederlandse immigrante wat veral sedert die stigting van die Zuid-Afrikaansche Republiek (ZAR) daarheen gekom het en 'n beduidende bydrae tot die staatkundige en kulturele ontwikkeling van die land gelewer het.

Toe Engeland die Kaapkolonie in 1806 vir goed annekseer, kon die 26 000 oorblywende Europeërs Nederland nie veel skeel nie. Ook die Groot Trek, die stigting van die ZAR en die OVS en die Anneksasie van die ZAR in 1877 kon weinig indruk maak op die Nederlandse maatskappy. Op hierdie stadium was die Nederlandse politiek hoofsaaklik na binne gekeer, met weinige belange in die buitelandse doen en late.

In die winter van die 1880–1881 kom daar 'n skielike belangstelling toe die nuus in Nederland te hore kom van die Boere wat die Britse anneksasie van 1877 met die wapen ongedaan wil maak. Die openbare mening 'herontdek' as't ware die bestaan van die blanke, "stamverwante" Boere, en hulle word vuur en vlam bygestaan. Hierdie Boereliefde was eintlik 'n uiting van die opkomende Nederlandse nasionalisme. Nederland was voor hierdie stadium op 'n knelpunt, vuisvoos en sonder nasionale selfvertroue in 'n tyd waarin baie – en veral die liberale elite – gemeen het dat Nederland hom as "een oude, sceptische natie toonde die alles al had meegemaakt en nu zonder doel of ideaal uitgeblust ronddobberde." Op 'n ersatz wyse kon die Nederlanders met hul "bloedverwante" identifiseer; as sodanig 'n lewende bewys dat daar nog volop lewenskrag in steek. Die Nederlandse nasionalisme kry, tesame met die destydse modernisering en herlewing van die samelewing, 'n hupstootjie deur die Transvaalse vryheidstrewe. Die Boere as stamverwante veg, in die Nederlandse oë altans, nie slegs vir hulself nie; die Boere wou hul eie onafhanklikheid en erkenning en eerbiediging van die volkereg weer geniet – iets wat Nederland self begeer het. Nederland is beskou as 'n klein, swak staatjie met 'n prakties onverdedigbare territorium sowel binne as buite Europa. En die volkereg sou klein state immers beskerming teen die magspolitiek van die groot moondhede kon bied. Wen die Boere die oorlog teen die Britte, kon 'n presedent geskep word vir ander state. Die Nederlandse entoesiasme vir die Boere moet daarom gesien word as 'n uiting van die bevordering van Nederlandse belangegerigte nasionalisme. Die Boereoorlog was ook 'n puntjie wat die versuilde (op politieke, kerklike en maatskaplike terrein) en verdeelde Nederland kon verenig. Terselfdertyd was daar ook 'n imperialistiese houding: daar was sprake van 'n "nationalistisch expansiestreven", waar vele Nederlanders gedroom het van die Zuid-Afrikaanse Republiek wat tot 'n "Nieuw Nederland" getransformeer sou word.

Maar, Engeland word egter ook as 'n gerusstellende afskrikmiddel teen die moontlike Duitse en Franse magte in die rigting van die Noordsee beskou. Die Engelse vlootmag kon wel ook soos die Swaard van Damokles bokant die handelsroete tussen Nederland en Nederlands-Indië hang, en sodoende druk uitoefen op Den Haag om 'n Londense beleid deur te voer wat Nederland nie welgeval nie. Die Boere se opstand was daarmee ook 'n waarskuwing aan Londen om in sy spoor te trap, wat die betrekkinge tussen Nederland en Engeland kon versuur. Daarmee het die Nederlandse regering 'n hoofsaaklik passiewe houding ingeneem.

Met die Vrede van Vereeniging, wat op 31 Mei 1902 onderteken word, verdwyn die Nederlandse belangstelling in Suid-Afrika soos mis voor die son.

Ná 1902 het die negentiende-eeuse Boereliefde die Nederlandse aandag met betrekking tot Suid-Afrika effens gekleur. Hoewel dit minder dikwels tot uiting gekom het by die Katolieke en Sosialistiese hoek as by die liberale en Protestants-Christelike kringe, het die Boereliefde tog oor die versuilingsgrens heen gevloei. So word Paul Kruger na sy afsterwe in 1904 ook deur "Het Volk" as held vereer, nie omdat hy – soos "De Standaard" sou sê – 'de eere van den Nederlandschen naam [heeft] doen herleven,' maar omdat hy 'n onvermoeibare stryder teen die oprukkende internasionale kapitalisme was. Die Nederlandse pers sou ook dekades later uit een mond in die konflik tussen die Natte en die Sappe die kant van Hertzog kies, wat die 'Hollandse element' aan die mag sou bring om die "eens Engeland's voogdij af te werpen", wat minder selfsugtig gerig was as in die jare 1880 en 1890.

Sedert die Groot Trek het Nederlandse immigrante die administratiewe werk vir die onontwikkelde pioniersgemeenskap in die binneland gedoen. In die tyd van pres. T.F. Burgers en veral na pres. Paul Kruger se besoek in 1884 aan Nederland het aansienlike getalle en meesal goed opgeleide Nederlandse amptenare, onderwysers en tegnici (veral vir die Nederlands-Suid-Afrikaanse Spoorwegmaatskappy, die NZASM) na die ZAR gestroom en hul talente toegewy aan die stigting en ontwikkeling van die land. Hulle is beskou as politieke bondgenote wat maklik in die Boere-gemeenskap opgeneem sal word. Op die vooraand van die Tweede Vryheidsoorlog was een uit elke ses staatsamptenare en een uit elke drie onderwysers in die ZAR Hollanders. In 1899 het NZASM 3 162 personeellede in diens gehad, waarvan 1 777 Nederlanders. Die leiding wat die Nederlanders op verskeie terreine in die 19de eeu tot die middel van die 20ste eeu gelewer het, het afgeneem soos die Afrikanervolk self ontwikkel het. Tydens die Tweede Vryheidsoorlog het hierdie groep mense die Hollanderkorps gevorm en aan Boere-kant saamgeveg. Na die oorlog en die val van die ZAR het hulle bygedra tot die heropbou van die land. Deur die CNO-skole wou die onderwysers Nederlands bevorder en verengelsing teenwerk. Veral in die sosiale lewe van die groter stede en dorpe het hulle 'n kenmerkende bydrae gelewer.

Sonder hierdie immigrante sou die ZAR (en ook die Republiek van die Oranje Vrystaat) nie 'n eie staatsdiens kon voer nie. Nogtans was Kruger se politieke teenstanders nie altyd ingenome met die Hollanders nie. By die ou Boere-bevolking was daar heelwat verset teen en 'n bietjie jaloesie op die Hollanders wat die hoë poste in die staatsdiens beklee het. Daar is gesê dat “die Hollanders neem die brood uit die mond van die seuns van die land”. Die meeste van hierdie immigrante het mettertyd deel van die Afrikanergemeenskap geword en hul nasate speel 'n beduidende rol in die ontwikkeling van Suid-Afrika.

Volgens Bosman het die oorsake veral gelê in drie dinge: broodnyd, ophitsing deur die Engelse en karakterverskil:

Die volgende kultuurverskille wat haakplekke tussen die Hollandse en Boere kon laat ontstaan is:

Prof. J.W. Pont, voorsitter van die "Nederlands Zuid-Afrikaansche Vereeniging" sedert 1911 tot 1936, beskou die Afrikaner oor die algemeen as oppervlakkig en materialisties, maar hulle steek altyd nog gunstig by die Nederlanders af wat Pont in Suid-Afrika ontmoet het. Afrikaners is deur Pont beskou as 'innerlijk zeker beschaafder dan de doorsnee Nederlander'. En selfs die 'Engelsch schuim' lyk veel beter as Pont se eie landgenote: "Engelsen hadden tenminste goede manieren, iets wat hij (Pont) van Nederlanders niet kon zeggen". Oor die Nederlandse onderwysers het Pont geen goeie woord gehad nie.

Pont het die Nederlanders in vyf kategorieë geplaas:


Pont het hom by laasgenoemde kategorie geskaar. Hy merk egter op dat die meeste "benepen" Nederlandse immigrante hom hiermee teengaan. Pretoria, waar betreklik veel immigrante was, beskou hy as 'n "kleinsteedsch dorp" en 'n "niet zeer aangename plaats" juis vanweë die Nederlandse element daar. Pont het ook geen goeie woord oor die Nederlandse Vereniging in Pretoria nie, juis omdat hulle nie openlik met die Afrikanernasionalisme gesimpatiseer het nie. Die voorsitter van die Nederlandse Vereniging was trouens ook H.C. Jorissen, 'n persoonlike vriend van Jan Smuts, wat in Pont se oë reeds 'n bedenklike saak was.

Die Gedenkteken Nederlanders in Transvaal 1850-1950 (Hollander Monument) herdenk die bydrae van hierdie mense en hul nageslag tot in die middel van die 20ste eeu.

Verskeie van hierdie immigrante en hul kinders en kleinkinders was bekende lede van die gemeenskap.



</doc>
<doc id="112113" url="https://af.wikipedia.org/wiki?curid=112113" title="Hill-sfeer">
Hill-sfeer

Die Hill-sfeer van ’n hemelliggaam is die streek waarin die liggaam die aantrekking van satelliete oorheers. Om deur ’n planeet in ’n wentelbaan gehou te word, moet ’n maan se wentelbaan binne die planeet se Hill-sfeer wees. Die maan sal dan op sy beurt ’n Hill-sfeer hê. Enige voorwerp binne dié sfeer sal dan ’n satelliet van die maan word eerder as van die planeet. Een eenvoudige siening van die omvang van die Sonnestelsel is die Son se Hill-sfeer met betrekking tot plaaslike sterre en die galaktiese kern.

In meer presiese terme is die Hill-sfeer die invloedsfeer van ’n kleiner liggaam in die teenwoordigheid van steurings van ’n voorwerp met ’n groter massa. Dit is gedefinieer deur die Amerikaanse sterrekundige George William Hill, wie se werk gebaseer was op dié van die Franse sterrekundige Édouard Roche. Daarom is dit ook bekend as die Roche-sfeer (wat iets anders is as die Rochelimiet).

In die voorbeeld regs strek die Hill-sfeer van die tweede liggaam tussen die Lagrange-punte L1 en L2, wat op die lyn tussen die middelpunte van die twee voorwerpe lê. Die invloedsfeer van die tweede liggaam is die kleinste in daardie rigtings en dit dien dus as die beperkende faktor vir die grootte van die Hill-sfeer. Buite daardie afstand sal ’n derde voorwerp in ’n wentelbaan om die tweede liggaam (bv. ’n maan van Jupiter) minstens ’n deel van sy wentelbaan buite die Hill-sfeer van die tweede liggaam (Jupiter) deurbring, en dit sal toenemend versteur word deur die getykragte van die sentrale voorwerp (bv. die Son). Eindelik sal dit in ’n wentelbaan om laasgenoemde gaan.

Gestel die massa van ’n kleiner liggaam (bv. die Aarde) is "m", en dit wentel om ’n swaarder liggaam (bv. die Son) met ’n massa "M" en ’n semi-hoofas "a", dan is die radius van die Hill-sfeer van die kleiner liggaam (die Aarde) sowat

Dié radius word die Hill-radius genoem.

In die voorbeeld van die Aarde wentel die Aarde (5,97×10 kg) om die Son (1,99×10 kg) op ’n afstand van 149,6 miljoen km. Die Aarde se Hill-sfeer strek dan sowat 1,5 miljoen km (0,01 AE) ver. Die Maan se wentelbaan, op ’n afstand van 0,384 miljoen km van die Aarde af, val gemaklik binne die Aarde se swaartekraginvloedsfeer en daar is dus nie ’n kans dat dit in ’n onafhanklike wentelbaan om die Son aangetrek kan word nie.

Die volgende grafiek wys die Hill-radiusse (in km) van sommige liggame in die Sonnestelsel:


</doc>
<doc id="112116" url="https://af.wikipedia.org/wiki?curid=112116" title="Franco Mostert">
Franco Mostert

Franco Mostert (gebore in Welkom op 27 November 1990) is 'n rugbyspeler wat vir die in Superrugby en oorsee vir Gloucester speel. Hy maak sy debuut op 18 Junie 2016 vir die Springbokke teen Ierland. Hy sal ook tydens die Rugbywêreldbeker 2019 vir Suid-Afrika uitdraf.



</doc>
<doc id="112118" url="https://af.wikipedia.org/wiki?curid=112118" title="Draaias">
Draaias

’n Draaias of rotasieas is die denkbeeldige as waarom ’n liggaam roteer. Dit is dus die versameling punte van ’n roterende voorwerp wat in rus is. Dié punte kan ook buite ’n liggaam lê; dit word ’n uitwendige draaias genoem.

Die term word veral vir hemelliggame soos planete, sterre en mane gebruik. Die plekke waar die draaias die oppervlak van die hemelliggaam kruis, word die pole genoem. 

Die hoek tussen die draaias en die vlak waarteen ’n planeet om die Son beweeg, bepaal die seisoene. As die hoek klein is, is die verskille tussen die seisoene klein; as die hoek groot is, is die verskille ook groot. 



</doc>
<doc id="112120" url="https://af.wikipedia.org/wiki?curid=112120" title="Seisoen">
Seisoen

’n Seisoen is ’n deel van die jaar wat gekenmerk word deur veranderings in die weer, ekologie en dagligure. Seisoene kom voor vanweë die jaarlikse wenteling van die Aarde om die Son en die helling van die Aarde se rotasie-as met betrekking tot die wentelvlak. In gematigde en poolstreke word die siesoene gekenmerk deur veranderings in die intensiteit van sonlig wat die Aarde se oppervlak bereik; dit kan meebring dat diere hiberneer of migreer en plante ’n rustyd binnegaan.

In November, Desember en Januarie kry die Suidelike Halfrond meer sonlig omdat dit na die Son gedraai is. Dieselfde geld vir Mei, Junie en Julie in die Noordelike Halfrond. Dit is die Aarde se ashelling wat meebring dat die Son in die somer hoër in die lug is en die stralingsenergie hoër is. Vanweë seisoenale agterstand is Desember, Januarie en Februarie egter die warmste maande in die suide en Junie, Julie en Augustus in die noorde.

In gematigde en poolstreke word vier kalendergebaseerde seisoene gewoonlik erken: lente, somer, herfs en winter. Ekoloë gebruik soms ’n model met ses seisoene vir gematigde streke wat "voorlente" en "laatsomer" insluit.

Warm streke het twee of drie seisoene: ’n nat, droë en in sommige tropiese streke ’n koel of gematigde seisoen.

Seisoene hou soms besondere betekenisse in vir landbougemeenskappe, wie se lewe in ’n groot mate draai rondom die plant- en oestyd. Vroeër is dit dikwels met rituele gevier.

Die seisoene ontstaan vanweë die Aarde se rotasie-as wat met ’n hoek van sowat 23,5º afwyk van die planeet se wentelvlak.

Ongeag die tyd van die jaar het die Noordelike en Suidelike Halfrond altyd teenoorgestelde seisoene. Dit is omdat een kant van die Aarde altyd weg van die Son wys en die ander in die rigting van die Son. Vir sowat die helfte van die jaar (van omstreeks 20 Maart tot omstreeks 22 September), is die Noordelike Halfrond na die Son gedraai, met die maksimum invallende strale op omstreeks 21 Junie. Vir die ander helfte van die jaar is die Suidelike Halfrond na die Son gedraai en bereik dit die maksimum invallende strale omstreeks 21 Desember. Die twee tye wanneer die Son reg bo die ewenaar is, is die dag-en-nag-ewenings. Op daardie oomblik is die dag en nag ook ewe lank by die pole. Met die September-ewening word die dae langer in die Suidelike Halfrond en begin die lente, in die Noordelike Halfrond word die dae korter en begin die herfs.

Die uitwerking van die ashelling is merkbaar in die verandering in die lengte van die dag en die hoogte van die Son om 12:00. Die lae ligging van die Son in die winter beteken die invallende strale is oor ’n groter gebied van die Aarde se oppervlak versprei, en dus is die lig meer indirek en van ’n laer intensiteit. Dit en die korter dagligure veroorsaak die grootste deel van die temperatuurwisselings in die seisoene van albei halfronde.

In vergelyking met die Aarde se ashelling, dra ander faktore min by tot die seisoenwisselings. Die seisoene is nie die resultaat van byvoorbeeld die verskille in die afstand van die Aarde van die Son af vanweë sy elliptiese wentelbaan, of eksentrisiteit, nie. Die Aarde bereik sy perihelium (die punt in sy wentelbaan die naaste aan die Son) in Januarie en sy afelium (verste punt) in Julie. Dit het dus feitlik geen uitwerking op die seisoene in die Noordelike Halfrond nie.

Wentelbaan-eksentrisiteit kan wel temperature beïnvloed, maar die uitwerking daarvan op die Aarde is klein en word teengewerk deur ander faktore; navorsing wys die Aarde as ’n geheel is eintlik effens warmer as dit verder van die Son af is. Dit is omdat die Noordelike Halfrond (wat dan somer het) meer grond het as die Suidelike Halfrond en grond makliker warmer word as water.

Seisoenale weerwisselings hang ook af van faktore soos die nabyheid aan oseane of ander groot waterliggame, strome in die oseane, winde, en El Niño en ander siklusse.

In tropiese en subtropiese streke is daar ’n geringe wisseling in sonlig. Daar is egter ’n drastiese verandering in reënval vanweë wat genoem word die intertropiese konvergensiesone. Wanneer dié sone noord van die ewenaar is, ondervind die tropiese gebiede in die Noordelike Halfrond hul nat seisoen en die gebiede in die Suidelike Halfrond hul droë seisoen. Die situasie word omgekeer wanneer die konvergensiesone na suid van die ewenaar beweeg.

In die sterrekunde, wat net die lengte van die dag in ag neem, is die sonstilstande in die "middel" van die onderskeie seisoene. In meteorologiese terme val die sonstilstande (of minimum en maksimum sonstraling) egter nie in die middel van die seisoene nie, maar tot sewe weke later vanweë seisoenale agterstand wat deur verskeie faktore veroorsaak word.

Enige plek noord van die noordpoolsirkel of suid van die suidpoolsirkel sal ’n tydperk in die somer ondervind dat die son nie ondergaan nie, en ’n tydperk in die winter dat die son nie opkom nie. Dit verskil van plek tot plek.

By die weermag- en weerstasie Alert, wat by 82°30′05″N en 62°20′20″W geleë is aan die noordpunt van Ellesmere-eiland, Kanada (sowat 830 km van die Noordpool af), begin die Son einde Februarie vir ’n paar minute per dag bo die horison uitloer. Dit klim elke dag hoër en bly langer bo die horsison; teen 21 Maart bly dit langer as 12 uur in die lug. Op 6 April kom die son op en bly sirkel bo die horison totdat dit eers weer op 6 September sak. Teen 13 Oktober is dit net sowat ’n uur en half bo die horison. Op 14 Oktober sak dit en kom nie weer op tot 27 Februarie nie.



</doc>
<doc id="112124" url="https://af.wikipedia.org/wiki?curid=112124" title="Haddonse tapytanemoon">
Haddonse tapytanemoon

Haddonse tapytanemoon ("Stichodactyla haddoni") is 'n anemoon wat voorkom in die Stille- en Indiese oseane; meer spesifiek in die Rooisee en aan die ooskus van Afrika suidwaarts tot by die noorde van KwaZulu-Natal. In Engels staan die anemoon bekend as die "Haddon's carpet anemone".

Die anemoon het bereik 'n diameter van tot 500mm. Die anemoon word gekenmerk deur kort, digte tentakels met ronde punte wat soos 'n tapyt lyk. Die kleur van die tentakels wissel van heldergroen tot grys tot ligbruin en kan ook gestreep wees. Die onderkant van die anemoon het net een kleur. 

Hulle leef in sagte sand of modder saam met seegrasse. Die anemoon is ook die gasheer vir anemoonvisse, garnale en krappe.



</doc>
<doc id="112125" url="https://af.wikipedia.org/wiki?curid=112125" title="Amphiprioninae">
Amphiprioninae

Die Anemoonvisse is 'n subfamilie "Amphiprioninae" van visse wat hoort tot die familie "Pomacentridae". Die subfamilie bestaan uit dertig spesies waarvan 29 tot die genus "Amphiprion" en een tot die genus "Premnas" hoort. Al die spesies vorm simbiotiese verhoudings met seeanemone. 

Oor die algemeen is die visse geel, oranje of rooi van kleur met strepe of vlekke op. Die grootste word tot 18 cm lank en die kleinste is beswaarlik 10 cm lank.

Anemoonvisse kom slegs in die Stille Oseaan en Indiese Oseaan voor insluitende die Rooisee en Groot Koraalrif. Anemoonvisse kom nie in die Atlantiese Oseaan voor nie.

Die volgende twee spesies kom aan die kus van Suidelike Afrika voor:


</doc>
<doc id="112140" url="https://af.wikipedia.org/wiki?curid=112140" title="Kilometer per uur">
Kilometer per uur

Kilometer per uur is ’n eenheid van spoed wat die afstand wat in ’n uur afgelê word in kilometer aandui.

Volgens die Internasionale Buro vir Mate en Gewigte is die simbool (nie afkorting nie) km/h (amptelik in die meeste lande), of . Die afkorting kph is ook soms gebruik. Dit is wêreldwyd die mees algemene spoedeenheid op padtekens en spoedmeters.

In lande wat nie SI-eenhede gebruik nie, is die eenheid "myl per uur" (m.p.u. of MPH ).

In die vroeë jare van die motor het elke land sy eie stelsel padtekens ontwikkel. In 1968 is die Weense Konvensie vir Padtekens opgestel om tekens wêreldwyd eenvormig te maak. Baie lande het dit al aangeneem, en in ander lande is padtekens daardeur beïnvloed.

In Suid-Afrika is padtekens geskoei op die SAOG-padverkeerstekenhandleiding, ’n dokument wat ten doel het om padtekens in lidlande van die Suider-Afrikaanse Ontwikkelingsgemeenskap eenvormig te maak. ’n Wit agtergrond beteken die teken is permanent en ’n geel agtergrond dat dit tydelik is. Spoedbeperkingstekens is swart syfers in ’n rooi sirkel.

So lyk van die tekens in ’n paar lande:



</doc>
<doc id="112144" url="https://af.wikipedia.org/wiki?curid=112144" title="Padtekens in Suid-Afrika">
Padtekens in Suid-Afrika

Padtekens in Suid-Afrika is geskoei op die SAOG-padverkeerstekenhandleiding, ’n dokument wat ten doel het om padtekens in lidlande van die Suider-Afrikaanse Ontwikkelingsgemeenskap eenvormig te maak. Die meeste van die tekens was in die voorafgaande Suid-Afrikaanse PVTH.

’n Wit agtergrond beteken die teken is permanent en ’n geel agtergrond dat dit tydelik is. Waarskuwingstekens is op ’n rooi driehoek waarvan die een punt boontoe wys en ’n swart illustrasie beskryf die gevaar of hindernis. Spoedbeperkingstekens is swart syfers in ’n rooi sirkel. Suid-Afrikaanse motorryers ry aan die linkerkant van die pad.



</doc>
<doc id="112154" url="https://af.wikipedia.org/wiki?curid=112154" title="2010 Britse Grand Prix">
2010 Britse Grand Prix

Die 2010 Formule Een Britse Grand Prix is op 11 Julie 2010 op die Silverstone-renbaan in Silverstone, Brittanje gehou. Dit was die tiende wedren van die kampioenskapseisoen en is deur Mark Webber in sy Red Bull-Renault gewen.


</doc>
<doc id="112155" url="https://af.wikipedia.org/wiki?curid=112155" title="2013 Britse Grand Prix">
2013 Britse Grand Prix

Die 2013 Formule Een Britse Grand Prix is op 30 Junie 2013 op die Silverstone-renbaan in Silverstone, Brittanje gehou. Dit was die agtste wedren van die kampioenskapseisoen en is deur Nico Rosberg in sy Mercedes gewen.


</doc>
<doc id="112156" url="https://af.wikipedia.org/wiki?curid=112156" title="2012 Britse Grand Prix">
2012 Britse Grand Prix

Die 2012 Formule Een Britse Grand Prix is op 8 Julie 2012 op die Silverstone-renbaan in Silverstone, Brittanje gehou. Dit was die negende wedren van die kampioenskapseisoen en is deur Mark Webber in sy Red Bull-Renault gewen.


</doc>
<doc id="112157" url="https://af.wikipedia.org/wiki?curid=112157" title="2011 Britse Grand Prix">
2011 Britse Grand Prix

Die 2011 Formule Een Britse Grand Prix is op 10 Julie 2011 op die Silverstone-renbaan in Silverstone, Brittanje gehou. Dit was die negende wedren van die kampioenskapseisoen en is deur Fernando Alonso in sy Ferrari gewen.


</doc>
<doc id="112173" url="https://af.wikipedia.org/wiki?curid=112173" title="2012 Kanadese Grand Prix">
2012 Kanadese Grand Prix

Die 2012 Formule Een Kanadese Grand Prix is op 10 Junie 2012 op die Gilles Villeneuve-renbaan Renbaan in Montreal, Kanada gehou. Dit was die sewende wedren van die kampioenskapseisoen en is deur Lewis Hamilton in sy McLaren-Mercedes gewen.


</doc>
<doc id="112174" url="https://af.wikipedia.org/wiki?curid=112174" title="2010 Kanadese Grand Prix">
2010 Kanadese Grand Prix

Die 2010 Formule Een Kanadese Grand Prix is op 13 Junie 2010 op die Gilles Villeneuve-renbaan in Montreal, Kanada gehou. Dit was die agtste wedren van die kampioenskapseisoen en is deur Lewis Hamilton in sy McLaren-Mercedes gewen.


</doc>
<doc id="112180" url="https://af.wikipedia.org/wiki?curid=112180" title="2011 Kanadese Grand Prix">
2011 Kanadese Grand Prix

Die 2011 Formule Een Kanadese Grand Prix is op 12 Junie 2011 op die Gilles Villeneuve-renbaan in Montreal, Kanada gehou. Dit was die sewende wedren van die kampioenskapseisoen en is deur Jenson Button in sy McLaren-Mercedes gewen.


</doc>
<doc id="112184" url="https://af.wikipedia.org/wiki?curid=112184" title="2013 Kanadese Grand Prix">
2013 Kanadese Grand Prix

Die 2013 Formule Een Kanadese Grand Prix is op 9 Junie 2013 op die Gilles Villeneuve-renbaan in Montreal, Kanada gehou. Dit was die sewende wedren van die kampioenskapseisoen en is deur Sebastian Vettel in sy Red Bull-Renault gewen.

Die voorste wegspringplek het aan Red Bullrenjaer Sebastian Vettel behoort, sy derde vir die jaar. Die Mercedes van Lewis Hamilton staan langs hom op die eerste ry. Valtteri Bottas het vir 'n verrassing gesorg deur in sy debuutseisoen sy Williams in die derde plek te plaas, wel vóór die Mercedes van Nico Rosberg en die Red Bull van Mark Webber. Fernando Alonso kwalifiseer vir Ferrari in die sesde plek, net voor die Toro Rosso van Jean-Éric Vergne wat met 'n sewende plek sy beste kwalifisering ooit behaal het. Adrian Sutil se Force India is in die agtste plek en die top 10 word deur die Lotus van Kimi Räikkönen en die Toro Rosso van Daniel Ricciardo voltooi.

Felipe Massa se ongeluk in sy Ferrari het die enigste rooi vlag van kwalifisering tot gevolg gehad. Slegs twee minute voor die einde van die 2de sessie bots hy sywaarts in die bandstapel van draai 3. Dit was die derde keer in twee weke dat Massa betrokke is by 'n eensydige botsing. As gevolg hiervan staan die ander motors drie rye agtermekaar en wag dat die baan weer oopgestel word. Räikkönen en Ricciardo is hiervoor gestraf omdat hulle volgens die wedrenbeheer nie korrek opgestel het nie. Beide bestuurders is twee plekke teruggeskuif op die rooster en spring daarna vanaf die tiende en elfde posisie weg.

Ook Lotus-renjaer Romain Grosjean is tien plekke gestraf weens 'n fout in die vorige wedren, die Grand Prix Formule 1 van Monaco. Hy het by die tonnel se uitgang sy rempunt gemis en agter in die motor van Daniel Ricciardo vasgejaag.

Ná hy voor kon wegspring, wen Sebastian Vettel ook die wedren, sy derde oorwinning van die seisoen. Fernando Alonso was tweede deur in die slotfase Lewis Hamilton in te haal. Hamilton eindig derde met Webber en Rosberg in die vierde en vyfde plekke. Jean-Éric Vergne behaal met 'n sesde plek sy beste uitslag ooit in 'n Formule 1-wedren, en Paul di Resta het danksy goeie strategie sewende geëindig nadat hy in die sewentiende plek weggespring het. Kimi Räikkönen eindig negende, sy 24ste wedren opeenvolgend in die punte, en ewenaar daarmee Michael Schumacher se rekord. Die laaste punt behoort aan Adrian Sutil, wat tydens die wedren met 'n deurry gestraf is, nadat hy die blou vlae geïgnoreer het.


</doc>
<doc id="112187" url="https://af.wikipedia.org/wiki?curid=112187" title="2014 Kanadese Grand Prix">
2014 Kanadese Grand Prix

Die 2014 Formule Een Kanadese Grand Prix is op 7 Junie 2014 op die Gilles Villeneuve-renbaan in Montreal, Kanada gehou. Dit was die sewende wedren van die kampioenskapseisoen en is deur Daniel Ricciardo in sy Red Bull-Renault gewen.


</doc>
<doc id="112191" url="https://af.wikipedia.org/wiki?curid=112191" title="Steenkoraal">
Steenkoraal

Steenkorale ("Scleractinia") is 'n orde van seediertjies, meer bekend as korale, wat hoort tot die klas "Anthozoa". Dit staan ook bekend as hardekorale en leef uitsluitlik in 'n marine omgewing en is oorvloedig in helder, vlak tropiese waters. Die diertjies in hierdie orde is verantwoordelik vir die ontstaan van koraalriwwe. Die korale wat in kolonies saamwoon is die bekendste in die orde.

Klein poliepe, (soortgelyk soos die van seeanemone), skei kalsiumkarbonaat af wat die primêre bousteen van koraalriwwe is.



</doc>
<doc id="112193" url="https://af.wikipedia.org/wiki?curid=112193" title="Los Angeles County">
Los Angeles County

Los Angeles County (amptelik: County of Los Angeles) is die mees bevolkte van Kalifornië se administratiewe distrikte ("counties") en behels met Los Angeles ook dié Amerikaanse deelstaat se grootste metropolitaanse gebied.

Die distrik se grondgebied sluit naas 75 myl se kuslyn op die vasteland ook twee eilande, Santa Catalina en San Clemente, in. Die noordweste van Los Angeles County word oorheers deur die barre en grotendeels onontwikkelde Santa Monica-berge wat deel uitmaak van die bergreeks Transverse Ranges. Dié reeks daal langs die Stille Oseaan tot 'n smal kusstrook met rotse en sandstrande.

Die verstedelikte Los Angeles-bekken, 'n uitgestrekte plat kusvlakte wat deur die Los Angeles-, San Gabriel- en Santa Ana-riviere en die Ballona Creek gevorm is, strek oos van die bogenoemde bergreeks. Hier het langs die breë sandstrande van die halfmaanvormige Santa Monicabaai bekende stranddorpe soos Santa Monica, Venice, Manhattan Beach, Hermosa Beach en Redondo Beach ontstaan.



</doc>
<doc id="112195" url="https://af.wikipedia.org/wiki?curid=112195" title="Friedrich Martin Josef Welwitsch">
Friedrich Martin Josef Welwitsch

Friedrich Martin Josef Welwitsch (1807–1872) was 'n Oostenrykse plantkundige en ontdekkingsreisiger. Hy het in 1860 die "Welwitschia mirabilis" plant van Angola en die huidige Namibië ontdek.

Hy is in Karintië gebore in 1807. Hy bekwaam hom as 'n medikus in Wenen in 1836 en verhuis na Portugal. Hier aanvaar hy die pos as kurator van die botaniese tuin Coimbra en Lissabon in 1839. In 1853 reis hy na Angola waar hy 'n uitstekende plantkundige versameling opbou en ook vir David Livingstone in 1854 ontmoet. Hy het sy reise volgehou tot in 1860 en verhuis in 1863 na Londen.


</doc>
<doc id="112198" url="https://af.wikipedia.org/wiki?curid=112198" title="Julián Gil">
Julián Gil

Julián Gil (gebore op 13 Junie 1970 in Buenos Aires, Argentinië as Imanol Julián Elías Gil Beltrán) is 'n Argentynse akteur en model.






</doc>
<doc id="112203" url="https://af.wikipedia.org/wiki?curid=112203" title="Rapa Nui (taal)">
Rapa Nui (taal)

Rapa Nui of Rapanui (IFA: ræpəˈnuːi), ook bekend as Pascuaans, is ’n Oos-Polinesiese taal wat op die eiland Rapa Niu, ook bekend as Paaseiland, gepraat word.

Die eiland het sowat 5 761 bewoners (2012-sensus) en is ’n gebied van Chili. Daar bestaan nie sensusbesonderhede oor hoeveel van die bewoners vlot Rapa Nui praat nie – sommige ramings is so laag as 800. Dit is ’n minderheidstaal en baie mense praat ook Spaans; die meeste kinders word nou Spaanssprekend groot. Dié wat Rapa Nui kan praat, leer dit eers later aan.


</doc>
<doc id="112208" url="https://af.wikipedia.org/wiki?curid=112208" title="Nuwe Testamentiese apokriewe">
Nuwe Testamentiese apokriewe

Die Nuwe Testamentiese apokriewe is 'n aantal geskrifte deur vroeë Christene waarin vertellings oor Jesus en sy leerstellings, die natuur van God, en die leerstellings van sy apostels en van hul lewens aangeteken is. Sommige van hierdie geskrifte is deur vroeë Christene as die Skrif beskou, maar sedert die vyfde eeu is daar algemene konsensus bereik wat die Nuwe Testament tot die 27 boeke van die moderne kanon beperk het.

Die woord "apokrief" is oorspronklik 'n Griekse woord en verwys na dinge wat "weggesteek" of "verborge" is. Die algemene term verwys gewoonlik na boeke wat die kerk as nuttig, maar nie as Goddelik geïnspireerd beskou het nie. 'n Term wat dikwels deur die Griekse Vaders gebruik is, is "antilegomena" of "teenspraak teen", maar daar was ook teenspraak teen sekere kanonieke boeke, byvoorbeeld die Openbaring van Johannes. Geleerdes maak ook dikwels gebruik van die term pseudepigrapha, of "valslik geskryf" of "valslik toegeskryf", menende dat die geskrifte dikwels deur 'n anonieme outeur geskryf is wat die naam van 'n apostel aan sy werk gekoppel het.

Gedurende die eerste paar eeue van die oordrag van die boodskap van Jesus van Nasaret was daar heelwat debat oor die beskerming van die egtheid daarvan. Daar was drie metodes waarvolgens hierdie kwessie hanteer is (en steeds word): "ordinering", waar individue as betroubare leermeesters van die boodskap gemagtig word; "leerstellings", waar groepe die grense vir die vertolking van die boodskap vaslê; en "kanons" wat die primêre dokumente lys wat volgens sekere groepe die boodskap bevat wat oorspronklik deur Jesus verkondig is (met ander woorde, die Bybel). Daar was heelwat debat oor die boeke wat in die kanons opgeneem moes word. Oor die algemeen is die boeke wat deur die meerderheid as die vroegste boeke oor Jesus beskou is, ingesluit. Boeke wat as outentiek/eg voorgehou is, maar wat nie algemeen deur die kerk aanvaar is nie, word die Nuwe Testamentiese Apokriewe genoem.

Die volgende vier evangelies is as deel van die Nuwe Testamentiese kanon aanvaar:

Die skrapse inligting oor die kinderjare van Jesus in die kanonieke evangelies het 'n honger by vroeë Christene laat ontstaan vir meer besonderhede oor Jesus se vroeë lewe. Dié is deur 'n aantal tweede-eeuse en latere tekste, bekend as die kinderevangelies, verskaf. Alhoewel nie een van hierdie evangelies in die Bybelse kanon opgeneem is nie, getuig die blote hoeveelheid oorblywende manuskripte van hulle blywende gewildheid.

Die meeste van hulle is op die vroegste kinderevangelies gebaseer, naamlik die Kinderevangelie van Jakobus en Kinderevangelie van Tomas.

Die Joods–Christelike Evangelies was evangelies met 'n Joods-Christelike karakte wat deur Clemens van Alexandrië, Origenes, Eusebius, Epifanius, Jerome en waarskynlik Didymus die Blinde aangehaal is.

Nie een van hierdie evangelies bestaan vandag nie, maar daar is pogings aangewend om hulle uit verwysings in die Kerkvaders te rekonstrueer. Die gerekonstrueerde tekste word gewoonlik onder Nuwe Testamentiese Apokriewe gekategoriseer.

Ander dokumente getiteld "evangelies" het in die tweede en derde Christelike eeue die lig gesien. Soms het die outeurs van hierdie tekste elders beweer dat hulle tekste die oorspronklike weergawes is, of dat hulle tekste van al die byvoegings en verdraaiings ontslae raak wat hulle opposisie aan die meer erkende weergawe van die teks gemaak het. Die vraag bestaan nog of enige van hierdie tekste vroeëre en meer akkurate weergawes van die kanonieke tekste is. Hierdie tekste sluit in:

Een of twee tekste neem die vorm van kort "logia" aan – gesegdes en gelykenisse van Jesus – wat nie deel van 'n samehangende vertelling uitmaak nie:

'n Aantal evangelies is spesifiek gemoeid met die "Passie" (arrestasie, teregstelling en opstanding) van Jesus:

'n Aantal tekste is daarop gerig om 'n enkele geharmonieerde weergawe van die kanonieke evangelies daar te stel wat onderlinge teenstrydighede elimineer deur 'n verenigde teks te skep wat in 'n sekere mate van die evangelies afgelei is. Die bekendste hiervan was die Diatessaron.

In die moderne era is verskeie Gnostiese tekste opgespoor, veral uit die Nag Hammadi-biblioteek. Sommige tekste is 'n uiteensetting van die esoteriese kosmologie en etiek wat deur die Gnostici onderskryf is. Dit was dikwels in die vorm van 'n dialoog waarin Jesus esoteriese kennis uitlê terwyl sy dissipels Hom daaroor uitvra.



Die Setiane was 'n gnostiese groep wat oorspronklik die Bybelse Set as 'n messiaanse figuur aanbid het, en Jesus later as 'n reïnkarnasie van Set beskou het. Hulle het verskeie tekste geproduseer waarin hulle hulle esoteriese kosmologie uiteengesit het, gewoonlik in die vorm van visioene:

Sommige van die Gnostiese tekste bestaan oënskynlik uit diagramme en instruksies vir gebruik tydens godsdienstige rituele:

Daar is verskeie tekste wat met die dissipels se latere lewens gemoeid is, gewoonlik gekenmerk deur hoogs bonatuurlike gebeure. Terwyl die meeste van die tekste glo in die 2de eeu geskryf is, is daar minstens twee, die "Handelinge van Barnabas" en die "Handelinge van Petrus en Paulus" wat na bewering moontlik eers in die 5de eeu geskryf is.

Daar is ook nie-kanonieke briewe tussen individue of aan Christene in die algemeen. Sommige daarvan is baie hoog aangeslaan deur die vroeë kerk:

Verskeie werke word as visioene voorgehou, dikwels in die vorm van 'n bespreking van die toekoms, die hiernamaals of albei:

Verskeie tekste (50) bestaan uit beskrywings van die gebeure rondom die lot van Maria (die moeder van Jesus):

Op grond van hulle inhoud of vorm pas hierdie tekste nie by enige van die ander kategorieë nie:

Benewens die bekende apokriewe boeke is daar ook kleiner fragmente van tekste, gedeeltes van onbekende (of twyfelagtige) werke. Sommige van die betekenisvolste fragmente is:

Terwyl baie van die boeke wat hier gelys is, as ketters beskou is (veral dié wat van die gnostiese tradisie deel uitmaak), was daar tekste waarvan die inhoud nie noodwendig as ketters beskou is nie, en wat as betekenisvolle geestelike werke aanvaar is.

Vir historici van die vroeë Christenskap is hierdie boeke van onskatbare waarde, veral dié wat byna in die finale kanon opgeneem is, soos die Herder van Hermas. Bart Eehrman het byvoorbeeld gesê:Die oorwinnaars in die stryd om 'n daarstelling van 'n Christelike Ortodoksie het nie net hulle teologiese veldslae gewen nie; hulle het ook die geskiedenis van die konflik herskryf; latere lesers het aanvaar dat die seëvierende beskouings van die begin af deur die oorgrote meerderheid Christene aanvaar is … Die praktyk van Christelike vervalsing het 'n lang en gesofistikeerde geskiedenis … die debat het driehonderd jaar voortgeduur … selfs binne "ortodokse" kringe was daar aansienlike debat oor die boeke wat ingesluit moes word.Hierdie debat het hoofsaaklik daaroor gegaan of sekere werke in die erediens of slegs privaat gelees moes word. In ag genome die algemeen aanvaarde datums van outeurskap vir al die kanonieke Nuwe Testamentiese werke (ca. 100 n.C.), sowel as die bestaande getuienis vir kanonisiteit onder die geskrifte van Ignatius, Polikarpus, Irenaeus, ens., is die vier evangelies en briewe van Paulus universeel as skriftuurlik beskou. Die finalisering van die kanon sou uiteindelik 200 jaar duur.



</doc>
<doc id="112226" url="https://af.wikipedia.org/wiki?curid=112226" title="Rongorongo">
Rongorongo

Rongorongo (IFA: ˈrɒŋɡoʊˈrɒŋɡoʊ) is ’n stelsel van gliewe (uitgekerfde tekens) wat in die 19de eeu op Paaseiland ontdek is en lyk soos ’n skryfstelsel of ’n proto-skrif. Verskeie pogings om dit te ontsyfer het misluk en daarom is dit onseker of dit wel ’n soort skrif was. As bewys word rongorongo is wel ’n skrif, sal dit een van net ’n paar onafhanklike skrifuitvindsels in die menslike geskiedenis wees. 

Twee dosyn houtvoorwerpe met rongorongo-inskripsies is gevind, waarvan sommige verweer, gebrand of op ander maniere beskadig is. Hulle kom oor die hele wêreld in museums en privaat versamelings voor; daar is nie een op Paaseiland oor nie. Hulle is meestal soos tablette gevorm uit onreëlmatige stukke hout, soms dryfhout, maar sluit ’n hoofman se staf, ’n voëlmanbeeld en twee "reimiro"-ornamente in. Daar is ook ’n paar petrogliewe wat dalk kort rongorongo-inskripsies bevat. Volgens oorlewering was net ’n paar priesters en mense van die heersersklas geletterd en was die tablette heilig.

Die rongorongo-teks is in ’n styl geskryf wat omgekeerde boestrofedon genoem word: van links na regs en van onder na bo. Die leser het links onder begin lees en die eerste reël na regs gelees. Hy het dan die tablet 180º gedraai en die volgende reël gelees. Die reël net daaronder en net daarbo sou dan albei onderstebo wees. Die gliewe self is die buitelyne van mense, plante, diere en artefakte en geometriese vorms. Van die tekens, soos en het kenmerkende uitsteeksels aan albei kante van die kop wat moontlik oë verteenwoordig. 

Individuele tablette se naam bestaan gewoonlik uit ’n hoofletter en beskrywende woord(e) van byvoorbeeld waar dit gehou word, soos Tablet C "(Mamari)". 

Rongorongo is die moderne naam vir die inskripsies. In Rapa Nui beteken dit "opsê, voordra of sing". Die woord is ’n verdubbeling van "rongo" "boodskap, bevel, kennisgewing"; "tagata rogo" beteken "boodskapper". Daar is verwante woorde in die meeste ander Austronesiese tale: "dengar" (Maleis), "rogoca" (Fidjiaans) en "lono" (Hawais). Dié woorde beteken "luister, "hoor", ens.

Sommige glo die verskillende tekste het meer spesifieke name gehad na gelang van hul onderwerp. Die "kohau ta‘u" ("reëls van jare") was jaarboeke en die "kohau îka" ("reëls van visse") was lyste mense wat in oorloë omgekom het ("îka" "vis" is fguurlik gebruik vir "gesneuweldes"). Ander het verstaan die "ta‘u" in "kohau ta‘u" verwys na ’n afsonderlike skryfvorm.

Die vorms van die gliewe is gestandaardiseerde buitelyne van lewende organismes en geometriese ontwerpe van sowat ’n sentimeter hoog. Die houttablette het ’n onreëlmatige vorm en in baie gevalle bevat hulle groewe (tablette B, E, G, H, O, Q en moontlik T), met die gliewe wat in vlak kanale al in die lengte van die tablette loop, soos gesien kan word op die foto van tablet G regs. Daar word geglo hele stukke onreëlmatige hout en stukke hout met merke op is gebruik eerder as om hulle netjies af te rond weens die skaarste van hout op die eiland.

Buiten ’n paar moontlike gliewe wat in klip gekerf is, is al die tablette wat behoue gebly het, van hout. Die feit dat die eilandbewoners dikwels dryfhout gebruik het en dit tog baie ekonomies gebruik het, kon gevolge vir die struktuur van die skrif ingehou het, soos ’n oorvloed ligature (karakters waarin twee of meer tekens gekombineer word) en die moontlik telegrafiese styl van die tekste, wat ontsyfering bemoeilik.

Volgens oorlewering het net skribas op hout geskryf weens die skaarste daaraan op die eiland; skoliere het piesangblare gebruik. Die Duitse etnoloog Thomas Barthel het geglo die kerfmerke op hout was ’n sekondêre ontwikkeling in die evolusie van die skrif en dat piesangblare nie net vir lesse gebruik is nie, maar ook in die beplanning van die teks op die houttablette. 

Die blare het egter nie behoue gebly nie omdat dit bros geword het sodra dit droog was.

Die rongorongo-teks is in ’n styl geskryf wat omgekeerde boestrofedon genoem word: van links na regs en van onder na bo. Die leser het links onder begin lees en die eerste reël na regs gelees. Hy het dan die tablet 180º gedraai en die volgende reël gelees. Die reël net daaronder en net daarbo sou dan albei onderstebo wees. 

’n Stuk teks het egter op die volgende bladsy voortgegaan en as dit op die eerste kant ’n onewe getal reëls gehad het, soos in die geval van tablette K, N, P en Q, sou die tweede kant links bo begin het, en die skryfrigting het dan verander van bo na onder. 

Groter tablette is dalk gelees sonder om dit om te draai as die leser onderstebo kon lees.

Volgens oorlewering het skribas stukkies lawaglas of klein haaitande gebruik om groewe te maak en die hout te poleer voordat die gliewe uitgekerf is. Die gliewe bestaan meestal uit diep, gladde en vlak, haarbreë merke. In die nabyskoot regs is ’n glief wat uit twee dele bestaan, deur ’n haarbreë merk verbind; dit is ’n algemene kenmerk van hierdie vorms. Verskeie navorsers, onder andere Barthel, glo die vlak merke is deur lawaglas gemaak en die teks is in twee stadiums uitgekerf; dit is eers met lawaglas uitgemerk en daarna met haaitande dieper gemaak. Die oorblywende vlak merke was dan foute, ontwerpelemente (soos regs) of versierings.

Die gliewe is gestileerde mense-, diere-, plant- en geometriese vorms, en vorm dikwels saamgestelde tekens. Byna almal met koppe is geskryf met die kop na die bokant en óf van voor óf van die kant af na regs, die skryfrigting. Dit is onbekend wat dit beteken as die kop na onder of links wys. Koppe het dikwels uitsteeksels aan die kante gehad wat óf oë óf ore kon gewees het. Voëls kom algemeen voor en baie lyk soos die fregatvoël () wat dikwels met die hoofgod, Makemake verbind word. Ander gliewe lyk soos visse of geleedpotiges. ’n Paar, maar slegs enkeles, lyk soos petrogliewe wat op die eiland aangetref word.

Die enigste gepubliseerde verwysing na die gliewe wat selfs net naastenby omvattend is, is dié van Barthel (1958). Hy het ’n driesyferkode aan elke glief toegeken, of aan elke groep eenderse gliewe wat hy gedink het variante is. In laasgenoemde geval het die syferkode na die "basiese vorm" verwys en is letteragtervoegsels gebruik vir die "variante". Hy het altesaam 600 syferkodes toegeken. In die honderde se plek is ’n syfer van 0 tot 7 wat op die kop dui, of as daar nie ’n kop was nie, op die algehele vorm: 0 en 1 vir geometriese vorms en nielewende voorwerpe, 2 vir figure met "ore"; 3 en 4 vir figure met oop monde; 5 vir figure met ’n verskeidenheid koppe; 6 vir figure met snawels; en 7 vir visse, geleedpotiges, ens. In die tiene en ene se plek is soortgelyke syfers toegeken sodat gliewe 206, 306, 406, 506e en 606 byvoorbeeld almal ’n linkerarm of -vlerk het wat na onder wys en ’n regterarm of -vlerk wat na bo wys:

Ondanks verskeie tekortkominge, is Barthel se stelsel die enigste doeltreffende een nog om rongorongo-gliewe te kategoriseer.

Hoewel daar al verskeie pogings was om dit te ontsyfer, is die tekste onverstaanbaar – buiten een deel van ’n tablet wat blykbaar met ’n Rapa Nui-maankalender te doen het. Daar is drie ernstige hindernisse in die ontsyfering van die tekste, as ’n mens aanneem rongorongo is wel ’n skrif: die klein getal tablette wat behoue gebly het, die gebrek aan konteks soos illustrasies wat die betekenis kan verduidelik en die swak begrip van Ou Rapa Nui. Die moderne taal is baie gemeng met Tahitiaans en is daarom nie ’n getroue weergawe van die taal op die tablette nie.

Die algemene gevoel is dat rongorongo nie ’n ware skrif is nie, maar ’n protoskrif of ’n manier om gegewens oor landbou, genealogie, choreografie, navigasie of sterrekunde weer te gee. As dit die geval is, is daar min hoop dat dit ooit ontsyfer sal word. Onder dié wat glo dit is wel ’n skrif, is daar ’n debat oor of dit basies logografies of sillabies is, hoewel dit nie lyk of dit ’n suiwer vorm van een van die twee is nie.

Volgens oorlewering het óf Hotu Matu‘a óf Tu‘u ko Iho, die legendariese stigter(s) van Rapa Nui, 67 tablette van hul tuisland of saam met hulle gebring. Dieselfde stigter kry ook die eer dat hy inheemse plante soos die toromiro na die eiland gebring het. Daar is egter geen tuisland in Polinesië of selfs Suid-Amerika wat ’n skryftradisie kon gehad het nie. Dit lyk dus of rongorongo ’n interne ontwikkeling was. 

In die lig daarvan dat min of geen van die Rapa Nui wat in die 1870's op die eiland agtergebly het die gliewe kon lees nie, is dit waarskynlik dat net ’n uitgelese groepe ooit geletterd was. Vroeë besoekers is inderdaad vertel geletterdheid was die voorreg van die regerende families en priesters, wat almal in die Peruviaanse slawestrooptogte gevange geneem is of in die daaropvolgende epidemies gesterf het.

Min direkte datering is gedoen. Die afkap van bome vir landbou, en dus vermoedelik kolonisasie, het omstreeks 1200 begin, wat daarop dui rongorongo het nie vroeër as in die 13de eeu ontstaan nie. Tablet Q "(Klein Sint Petersburg)" is die enigste tablet wat vir radiokoolstofdatering gebruik is. Die datum is op ná 1680 vasgestel. Glief 67 () verteenwoordig egter vermoedelik die uitgestorwe Paaseilandpalm, "Paschalococos". Dié het omstreeks 1650 van die eiland af verdwyn en die skrif self moet dus ouer wees.

Tablette A, P en V kan van die 18de of 19de eeu dateer omdat hulle op Europese roeispane gekerf is. Volgens Orliac (2005) is die hout vir tablet C "(Mamari)" gekap uit die stomp van ’n boom wat sowat 15 m hoog was, maar Paaseiland het al lank nie meer sulke hoë bome nie. Koolstofontleding dui daarop dat die woud in die eerste helfte van die 17de eeu verdwyn het. Roggeveen, wat Paaseiland in 1722 "ontdek" het, het geskryf daar is geen groot bome nie, en in 1774 het Forster, wat in James Cook se ekspedisie was, berig daar is geen bome hoër as 3 m op die eiland nie.

Met al bogenoemde metodes is die hout egter gedateer, nie die inskripsies nie.




</doc>
<doc id="112228" url="https://af.wikipedia.org/wiki?curid=112228" title="2014 Monaco Grand Prix">
2014 Monaco Grand Prix

Die 2014 Monaco Grand Prix is op 25 Mei 2014 op die Circuit de Monaco in Monte Carlo gehou. Dit was die sesde wedren van die kampioenskapseisoen en is deur Nico Rosberg gewen.


</doc>
<doc id="112229" url="https://af.wikipedia.org/wiki?curid=112229" title="Ludwigsburg">
Ludwigsburg

Ludwigsburg was in die eerste helfte van die 19de eeu 'n wêreldbekende privaat botaniese tuin in Kaapstad.

Carl Ferdinand Heinrich Ludwig (* Duitsland, 1784 – † Rondebosch, 1847), later bekend as baron Carl von Ludwig, was 'n apteker, sakeman, wetenskaplike, plantkundige, tuinboukundige en versamelaar. Hy versamel byna alle flora en fauna wat in die buiteland onbekend was: inheemse plante, sade, insekte, voëls, reptiele, soogdiere, skulpe, minerale en klippe. En hy het meer as 1 600 spesies uit Europa, die Amerikas en Australië ingevoer: bome, struike, bolle, vrugtebome, allerlei groentesoorte en ander landbougewasse. Ook is die eerste jakaranda deur hom hier geplant en waarskynlik ook allerhande plante wat hier mettertyd indringerplante geword het.

Einde 1829 het hy drie acre grond in Kloofstraat in Tamboerskloof (Kaapstad) gekoop en met die hulp agtereenvolgens van F.E. Leibold, James Bowie en Thomas Draper tot 'n botaniese tuin bekend as Ludwigsburg ontwikkel. Geleerdes van oor die hele wêreld heen het Von Ludwig in sy tuin kom besoek om die unieke Suid-Afrikaanse flora te bestudeer. Op sekere dae is die inwoners van die stad in die tuin verwelkom. Vanaf 1828 stuur Von Ludwig verskeie male kosbare vragte inheemse plante na museums in Duitsland. Vir sy werk het twee universiteite hom met eredoktorsgrade vereer en is hy uiteindelik selfs tot die adelstand verhef.

Na Von Ludwig se dood is die tuin tevergeefs aan die staat te koop aangebied. Die uiteindelike eienaar het die plante stuk-stuk verkoop en het die tuin verval. 'n Fontein, 'n stuk tuinmuur en waarskynlik 'n paar bome is die enigste oorblyfsels wat ons aan hierdie besondere Suid-Afrikaanse wetenskaplike en tuin herinner.



</doc>
<doc id="112230" url="https://af.wikipedia.org/wiki?curid=112230" title="Topologie">
Topologie

Topologie, in wiskunde, van die Griekse "τόπος" (plek) en "λόγος" (studie) is die studie van die eienskappe van ruimte wat bewaar word onder voortdurende transformasie, bv. strek en buig, maar nie skeur of las nie. Dit kan bestudeer word deur die konsepsualisering van 'n versameling van deelversamelings, genaamd oop stelle, wat aan sekere eienskappe voldoen, wat vervorm kan word in wat bekend staan as 'n topologiese ruimte. Belangrike topologiese eienskappe sluit in koppelvlakke en kompaktheid.

'n Voorbeeld van hierdie definisie is die topologiese ekwivalensie van 'n beker en 'n torus. (Sien regs)
As 'n mens die Noordpool en die Suidpool ignoreer, is die twee wêreldkaarte hieronder, uit die oogpunt van 'n topoloog, identies.
Elementêre topologie ondersoek die verhouding tussen rante, gesigte en hoeke. Twee voorbeelde van hierdie konsepte is die kubus en die Möbius strook. Die kubus, wat dikwels as 'n dobbelsteen gebruik word, het ses sye. Dit is ook eenvoudig om die aantal hoeke te tel (agt) asok die aantal rante (twaalf). Die Möbius strook is 'n interessante voorbeeld van topologie. Dit is in 1858 deur die Duitse wiskundige Möbius gekonsepsualiseer en het net een rant en net een gesig. Om dit te bewys, kan mens 'n streep op een kant van die strook trek sonder om dit om te draai, wanneer die pen terugkom tot die beginpunt loop die streep deur beide kante van die strook!
In 1756 het Euler die vergelyking vir 'n konvekse poliëder gepubliseer:
waar

Een van die eerste probleme wat in topologie opgelos is, is die probleem van die sewe brûe in Königsberg: Is dit moontlik om elke brug net een keer in een uitstappie oor te steek? Hierdie probleem is deur Euler in 1736 opgelos.

In die topologiese voorstelling is die twee oewers en die twee eilande met blou punte verteenwoording. Die brûe is met swart strepe verteenwoordig. Met die hulp van hierdie voorstelling is dit maklik om te bewys dat die nie moontlik is om elke brug net eenmaal oorkruis sonder dat 'n mens sy voete nat kry.

Die vierkleur stelling is vir die eerste deur Guthrie in 1852 voorgestel toe hy opgemerk het dat hy net vier kleure nodig het toe hy besig was om die graafskape van 'n kaart van Engeland in te kleur. Gedurende die 1960's en 1970's het Heinrich Heesch 'n rekenaar gebruik om die stelling te bewys. Hierdie stelling geld net vir 'n eenvoudige verbinde 2-dimensionele voorwerpe soos 'n stuk papier of die oppervlak van 'n 3-dimensionele voorwerp sonder gate. As daar 'n holte in die voorwerp is, is meer kleure nodig – byvoorbeeld is sewe kleure is nodig om enige patroon op 'n torus in te kleur.


</doc>
<doc id="112231" url="https://af.wikipedia.org/wiki?curid=112231" title="2016 Duitse Grand Prix">
2016 Duitse Grand Prix

Die 2016 Formule Een Duitse Grand Prix (Duits: "2016 Großer Preis von Deutschland") is op 31 Julie 2016 op Hockenheim beslis. Dit was die 947ste wedren van die Wêreldbeker-Formule Een wat sedert 1950 gejaag is. Dit was ook die 62ste uitgawe van die Duitse Grand Prix in die wêreldkampioenskap van Formule 1, en die twaalfde rondte van die kampioenskap in 2016. Die wedren het sonder voorval verloop en is deur Lewis Hamilton in sy Mercedes AMG, sy sesde van dié seisoen, gewen.

Die 2016 Duitse Grand Prix keer na die F1-kalender terug, nadat dit in 2015 gekanselleer is. In 2016 het dit die vyf-en-dertigste keer plaasgevind op Hockenheim, waar dit afwisselend met die Nürburgring gehou word sedert 1970.

Nico Rosberg oorheers al die oefensessies, hoewel Lewis Hamilton die beste tyd aanteken in K1 en K2. Die Duitse bestuurder speel die tydtoets op gevoel, en verras sy tuisskare met sy laaste poging in die derde fase van kwalifisering deur sy spanmaat met 107 millisekondes te klop. Dit is die sewende keer hierdie seisoen dat 'n Mercedes voor wegspring, en Rosberg se sewe-en-twintigste voorste posisie van sy loopbaan, sy vyfde vanjaar. Soos in Budapest 'n week vantevore, is die twee Red Bullmotors in die tweede ry, met Daniel Ricciardo net voor Max Verstappen. In die derde ry is dit Kimi Räikkönen was vinniger was as sy Ferrarispanmaat Sebastian Vettel vir die sesde keer. Die vierde ry word ingeneem deur Nico Hülkenberg en Valtteri Bottas.


</doc>
<doc id="112232" url="https://af.wikipedia.org/wiki?curid=112232" title="2016 Hongaarse Grand Prix">
2016 Hongaarse Grand Prix

Die 2016 Formule Een Hongaarse Grand Prix (Hongaars: "Formula 1 Magyar Nagydij 2016") is op 24 Julie 2016 op die Hungaroring in Budapest, Hongarye beslis. Dit was die 946ste wedren van die Wêreldbeker-Formule Een wat sedert 1950 gejaag is. 

Dit was sedert 1986 die een-en-dertigste uitgawe van die Hongaarse Grand Prix in die wêreldkampioenskap van Formule 1, en die elfde rondte van die kampioenskap in 2016. Die wedren het sonder voorval verloop en is deur Lewis Hamilton in sy Mercedes, sy vyfde van dié seisoen, gewen.

Ná die toetsing van die tweede weergawe van die Halo deur Sebastian Vettel (Ferrari) en Gasly (Red Bull) vir ingebruikname in 2017, is daar steeds baie kritiek teen hierdie toestel. Christelike Horner, die direkteur van die Oostenrykse span, is van mening dat dit 'n "onelegante oplossing" vir die beskerming van die bestuurders bied, en meer tyd benodig word om die stelsel te verbeter. Hy het ook aangekondig dat hy nie vir die instelling van Halo in 2017 by die spanvergadering van einde Julie sal stem nie. Gunther Steiner, direkteur van die Haas F1-span, is ook van mening dat die Halo 'n probleem met sigbaarheid veroorsaak en nie optimale beskerming bied nie, terwyl Bob Fernley, direkteur van Force India van mening is dat die Halo nie genoegsaam getoets is om seker te maak dat dit nie probleme vir die bestuurders sal veroorsaak nie.

Ná 'n teleurstellende eerste helfte van die seisoen, waarin Ferrari nie met Mercedes-Benz kon meeding in Formule Een nie, en selfs bedreig word deur Red Bull Racing om die tweede plek in die wêreldvervaardigerskampioenskap, het sy president, Sergio Marchionne, die Maranellofabriek besoek om oplossings te vind om die mededingendheid van die span vir die res van die kampioenskap te verbeter. Marchionne het 'n reeks vergaderings met die onderstel- en aerodinamiese departemente van Ferrari gehou om vas te stel of die personeel glo in die Ferrari SF16-H se ontwikkelingsvermoëns.

Inderdaad het Maurizio Arrivabene, die sportdirekteur van die span, aangekondig dat 'n mislukking deur Ferrari by die Hongaarse Grand Prix die einde van sy kanse om 'n titel dié seisoen in te palm sal uitspel, en dat oplossings gevind moet word om die balans te herstel. Volgens die Italiaanse pers, beplan Marchionne om van Arrivabene ontslae te raak as Ferrari se resultate nie drasties verbeter nie. Daarbenewens is die tegniese direkteur, James Allison, 'n wewenaar van 'n paar weke, op die punt om die span te verlaat om nader aan sy kinders in Engeland en ook by die Renault F1-span te wees. Die Britse ingenieur sal dan vervang word deur James Key, tegniese direkteur van Scuderia Toro Rosso. Selfs Ross Brawn, wat die posisie tussen 1997 en 2006 beklee het, is deur Marchionne gevra om as raadgewer op te tree. Maar Braun, wat reeds in 2013 afgetree het, het hierdie voorstel verwerp.

'n Uur voor die kwalifiserende sessie Saterdagmiddag reën dit kliphard op die Hungaroring, wat lei tot 'n twintig minute vertraging tot 14h20. Op dié tystip het al die bestuurders onmiddellik die kuipe op nat bande verlaat, maar 'n swaar reënbui sak uit toe hulle begin om hul vinnigste rondtes aan te teken, wat veroorsaak dat die rooi vlag vyf minute na die aanvang van die sessie gewaai word, gelei deur Sergio Pérez en Nico Hülkenberg. Die bestuurders keer terug na 'n minder nat baan om 14h40. Max Verstappen vorder boontoe op die rooster, maar Marcus Ericsson se Sauber C35 gly in die bandmuur van Draai 10 in, wat lei tot 'n verdere uitstel van die sessie om 14h44.

Die sessie word nege minute later hervat. Sebastian Vettel, Ricciardo en Verstappen ruil na intermediêre bande. Lewis Hamilton, wat sy reënbande behou, sukkel met 'n gebrek aan greep as hy die vinnigste tyd in die eerste sektor aanteken. Kort daarna het Felipe Massa beheer oor sy Williams FW38 verloor in Draai 4 en beskadig sy agterste drukvlerk en die linkervoorkant, wat weer 'n onderbreking in die sessie veroorsaak. Om 15h09 behaal Hamilton die vinnigste tyd van die sessie, voorheen gehou deur Felipe Nasr, maar is vinnig verbygesteek deur Nico Rosberg. Oomblikke later is Rio Haryanto in sy Manor MRT05 in 'n botsing, 'n paar meter van die ongelukplek van Ericsson, en dit beëindig die sessie. Ses bestuurders word uitgeskakel, nl. Jolyon Palmer, Massa, Kevin Magnussen, Ericsson, Pascal Wehrlein en Haryanto.


</doc>
<doc id="112233" url="https://af.wikipedia.org/wiki?curid=112233" title="2014 Verenigde State Grand Prix">
2014 Verenigde State Grand Prix

Die 2014 Formule Een Verenigde State Grand Prix het op 2 November 2014 op die Circuit of the Americas in Austin, Texas plaasgevind. Dit was die sewentiende wedren van die kampioenskapseisoen en is deur Lewis Hamilton in sy Mercedes gewen.


</doc>
<doc id="112234" url="https://af.wikipedia.org/wiki?curid=112234" title="2014 Brasiliaanse Grand Prix">
2014 Brasiliaanse Grand Prix

Die 2014 Formule Een Brasiliaanse Grand Prix het op 9 November 2014 op die Autódromo José Carlos Pace in São Paulo, Brasilië plaasgevind. Dit was die agtiende wedren van die kampioenskapseisoen en is deur Nico Rosberg in sy Mercedes gewen.


</doc>
<doc id="112235" url="https://af.wikipedia.org/wiki?curid=112235" title="2014 Aboe Dhabi Grand Prix">
2014 Aboe Dhabi Grand Prix

Die 2014 Formule Een Aboe Dhabi Grand Prix het op 23 November 2014 op die Yas Marina-renbaan in Aboe Dhabi plaasgevind. Dit was die negentiende en laaste wedren van die kampioenskapseisoen en is deur Lewis Hamilton in sy Mercedes gewen.


</doc>
<doc id="112239" url="https://af.wikipedia.org/wiki?curid=112239" title="Louw du Plessis">
Louw du Plessis

Ds. Lodewicus Johannes (Louis) du Plessis (Colesberg, 23 Desember 1844 – Reddersburg, 25 Desember 1918) was ’n predikant in drie gemeentes van die Gereformeerde Kerke in Suid-Afrika.

Die latere ds. Du Plessis was een van die eerste vyf studente wat onder proff. Dirk Postma en Jan Lion Cachet aan die Teologiese Skool Burgersdorp studeer het. Sy opleiding aan die skool was van korte duur, want dit is einde 1869 gestig en skaars twee jaar later het hy sy eerste beroep ontvang, hoewel ds. Postma vooraf privaat onderrig aan teologiese studente gebied het, van wie Du Plessis waarskynlik een was. In sy eerste gemeente en ook die oudste in die Gereformeerde Kerkverband, Rustenburg, is ds. Du Plessis in 1872 bevestig as opvolger van prof. Jan Lion Cachet, wat die gemeente van 1868 tot 1869 bedien het, toe hy 'n beroep aanvaar na die Gereformeerde kerk Burgersdorp om terselfdertyd hoogleraar aan die Teologiese Skool te word. Die eerste leraar van die gemeente se stigting in 1859 tot 1866 was ook die stigter van die Gereformeerde Kerk, ds. Dirk Postma, prof. Lion Cachet se medeleraar op Burgersdorp en saam met hom een van die eerste tweede hoogleraars daar. In ds. Du Plessis se tyd in Rustenburg het die gemeente 'n terugslag beleef toe hy op 15 April 1875 van 'n groot groep Doppers afskeid moes neem wat deur die Kalahari na Portugees-Wes-Afrika sou trek in wat bekend sou word as die Dorslandtrek.

In 1880 aanvaar hy 'n beroep na Colesberg. In 1883 het die Gereformeerde kerk Philippolis uit Colesberg afgestig, en daarna volg die uittog vanweë die ontdekking van diamante na Griekwaland-Wes waardeur die gemeente se ledetal met amper die helfte afgeneem en die gemeente finansieel so swak geword het dat, ten einde in die lopende uitgawes te voorsien, jaarliks 'n sommetjie bygeleen moes word sodat, toe ds. Du Plessis in 1896 vertrek, die gemeente nie in staat daartoe was om dadelik weer 'n leraar te beroep nie. So het die gemeente vakant gebly tot 1910.

In 1896 het ds. Du Plessis ’n beroep na sy laaste gemeente, Petrusburg, aanvaar. Die oorlogsjare van 1899 tot 1902 was 'n bittere tyd vir die gemeente weens die vernieling van die kerkeiendomme. Hoewel die kerkgebou van die vlamme gespaar gebly het (dit het wel in 2004 afgebrand), is die pastorie heeltemal afgebrand. Die stoflike skade vir die gemeente was groot. Maar ná die oorlog is alles herstel en is die bediening van ds. Du Plessis voortgesit tot hy in 1912 weens liggaamswakte eervol emeritaat toegeken word.

Ds. Du Plessis, 'n seun van Isaac (of Izak) David du Plessis (1808–1884, op wie se plaas Hamelfontein die Gereformeerde kerk Colesberg op 8 Desember 1860 gestig is deur sy toedoen) en Hester Venter (1811–1868, 'n prominente leidster in die vroeë Gereformeerde Kerk) van Colesberg, is op Burgersdorp getroud met Maria Gerbrechta Sophia (gebore Smit of Smith). Een van hul seuns, Jacobus Albertus, was ’n hoogleraar aan die Teologiese Skool op Potchefstroom. Nog een, Dirk Postma, was predikant in drie Gereformeerde kerke tot sy dood in 1941. Prof. Wicus du Plessis (1897–1968), 'n seun van prof. J.A. du Plessis, het sy oupa se name gekry. Hy was 'n akademikus, regsgeleerde, ekonoom en politieke denker. Prof. Hugo du Plessis, nog een van prof. J.A. du Plessis se seuns, was ook 'n Gereformeerde predikant en hoogleraar aan die Teologiese Skool. 'n Dogter uit prof. Du Plessis se eerste huwelik, Willemina, was getroud met die ekonoom François du Toit.

Onder leiding van die konsulent, ds. Jan Lion Cachet, het die kerkraad so gou moontlik aandag geskenk aan die moontlikheid om weer te beroep. Op sy vergadering van 11 Julie 1879 het die kerkraad besluit om dadelik oor te gaan tot beroep en ook besluit om die volgende dag met die gemeente daaroor te spreek. Aandag is ook geskenk aan die traktement waarvoor beroep sou word. Die gemeente het die gedagte van die kerkraad eenparig gesteun sodat die diakens hulle opdrag kon uitvoer om die gemeente deur te gaan en te laat teken vir die bedrag wat as traktement aangebied sou word. 
Op die volgende vergadering van die kerkraad het dit geblyk dat die uitslag van die werk van die diakens ietwat teleurstellend was, want waar die gedagte was om vir £350 te beroep, was die bedrag wat geteken was maar £253 sodat daar dus amper £100 kort was. Die konsulentvoorsitter het aan die diakens gevra of al die wyke na vermoë geteken het, waarop verskeie diakens geantwoord het dat dit beter kon gewees het.

Met hierdie toedrag van sake het die kerkraad besluit om die gemeente te raadpleeg oor die vraag of met die beroep voortgegaan moet word. Met 'n groot meerderheid is deur die gemeente ja geantwoord met die gevolg dat die beroep dadelik uitgebring is en wel op ds. L.J. du Plessis van Rustenburg. Tot 'n mate was hierdie antwoord van die gemeente misleidend, want van die begin van die bediening van ds. Du Plessis is gesukkel met die insameling van die. Vir hierdie beroep het ds. Du Plessis bedank en toe op 8 November 1879 weer beroep is, is ds. Du Plessis andermaal beroep.

Op die vergadering van 13 Desember 1879 moes die kerkraad aandag skenk aan 'n versoek van hom om sy antwoord op die beroep later bekend te maak. Hierdie uitstel is gegee en eers op die kerkraadsvergadering van 9 Februarie 1880 het die antwoord voorgekom dat hy die beroep aanvaar, en tegelykertyd die versoek dat hy op 24 April 1880 op Colesberg in die amp bevestig word.

Hierdie gunstige antwoord het die kerkraad aangespoor om dadelik te begin met sy reëlings vir die afhaal en ontvangs van die nuwe leraar. Nog op dieselfde vergadering is besluit om waens na Rustenburg te stuur om die predikant met sy gesin en sy hele trek na Colesberg te bring. Twee waens moes gevind word, naamlik ’n tentwa met trekdiere ens., kompleet en een bokwa met teerseil en trekdiere kompleet. Een ouderling en een diaken is aangewys om die waens te vergesel en die predikant by Rustenburg te gaan haal.

Op 17 Februarie sou die kerkraad weer vergader om te sien of alles in die haak was sodat die waens kon vertrek. Op hierdie vergadering is besluit dat die bevestiging sou waargeneem word deur die konsulent en ingeval hy verhinder sou word, sou prof. Dirk Postma gevra word. Ook is besluit op die vergadering van 26 Februarie dat die hele kerkraad ds. Du Plessis op die plaas Brandwacht sou gaan ontmoet. In verband met die reëlings vir die ontvangs is ook besluit om die predikant van die plaaslike Nederduitse Gereformeerde kerk, ds. W.A. Alheit (1875–1888), saam met die kerkraadslede wat teenwoordig sou wees op die dorp, ook na die bevestiging uit te nooi. Dit is iets opvallends, want tydens die ontvangs van d. Viljoen is sodanige besluit nie geneem nie en blykbaar het die besluit gedui op 'n kentering in die verhouding tussen die twee gemeentes.

Op die vasgestelde tyd het die predikant aangekom en al die reëlings het vlot verloop behalwe dat ds. Cachet verhinder was om te kom sodat prof. Postma dus die bevestiging moes waarneem. Op die vergadering van 23 April 1880 het dit geblyk dat al die stukke wat volgens Sinodale bepalings nagegaan moes word, in orde was sodat daar geen hindernis voorgekom het nie. Op hierdie vergadering het dit ook geblyk dat die vorige predikant, ds. Viljoen, verhinder was om teenwoordig te wees. Dit was die begin van 'n sestienjarige verbinding tussen ds. Du Plessis en die gemeente Colesberg.

Vroeg die volgende jaar (1881) moes die kerkraad aandag skenk aan 'n brief van die kommissie wat die geestelike belange van die Trekboere na Humpata moes behartig, waarin bekendgestel was dat gemelde kommissie besluit het om di. Du Plessis en M.P.A. Coetzee jr. van Steynsburg af te vaardig na Angola om die trekkers te gaan besoek. Waarom juis hierdie twee broeders afgevaardig was, is nie bekend nie, maar die keuse van ds. Du Plessis kon moontlik voortgespruit het daaruit dat hy vroeër as predikant van Rustenburg die trekkers geken het en hulle ook besoek het voor hulle die wildernis ingetrek het.

Die kerkraad sou hierdie benoeming moes bekragtig want die kommissie het verder gevra dat ds. Du Plessis tydens sy afwesigheid sy traktement moes behou. Voor die kerkraad hieroor besluit het, het ds. Du Plessis die vergadering meegedeel dat hy nog nie besluit het of hy daarheen sal gaan nie; daarom het die kerkraad besluit om eers sy beslissing af te wag. Op die volgende vergadering, 14 Mei 1881 het hy toe bekendgestel dat hy besluit het om te gaan as dit met die kerkraad gereël kon word. Die kerkraad het die nodige verlof geskenk en ook bewillig om die traktement te bly betaal. Hierdie bespreking het in afwesigheid van die predikant geskied onder leiding van ds. H.B. Venter van Barkly-Oos.

Die goedkeuring van die kerkraad was nog onderhewig aan die van die gemeente, maar ook dit is gegee. Nadat die besluit van die kerkraad aan ds. Du Plessis bekendgemaak is, het hy met 'n ander versoek vorendag gekom. Hy het reeds lankal die plan gehad om besoek aan Europa te bring en aangesien daar blykbaar nou 'n gunstige geleentheid daarvoor aangebreek het, wou hy die kerkraad vra om hom verlof te gee om ná voltooiing van sy werk by die trekmense, na Europa te gaan. Ook hierdie versoek is gunstig oorweeg en toegestaan deur sowel die kerkraad as die gemeente. Die hele afwesigheid sou min of meer sewe of agt maande duur, maar dit het die kerkraad en gemeente nie afgeskrik nie.

Op die vergadering van 4 Junie 1881 moes die kerkraad weer aandag skenk aan die aangeleentheid, maar nou in gewysigde vorm. Op hierdie vergadering het die voorsitter meegedeel dat die plan was om op 13 Junie van Steynsburg af te vertrek, maar het hy daarby gevoeg die gewenste informasie om met sekerheid die trekmense te kan bereik, het nog nie gekom nie. Hierop het hy toe gevra dat ingeval die hele sending na Humpata op 'n teleurstelling sou uitloop, of hy nogtans verlof sou hê om na Europa te gaan? Ook hierdie gewysigde versoek is deur sowel kerkraad as gemeente toegestaan. Sake is verder gereël dat tydens die afwesigheid van die predikant die dienste van tyd tot tyd deur ander predikante waargeneem sou word.

Die deputate het op die bepaalde tyd vertrek wat daarop dui dat die nodige inligting toe wel gekom het, maar hulle kon Angola nie aandoen nie en het dus regdeur gegaan na Europa. Op sy vergadering van 19 Augustus 1881 het die kerkraad 'n brief aangehoor wat ds. Du Plessis vanuit Londen geskryf het en toe die kerkraad weer vergader het op 17 September was die predikant reeds terug en kon as voorsitter ageer. Die besoek aan die buiteland was dus baie korter as wat die gedagte aanvanklik was. In die notule staan net: “Ds. du Plessis zegt veel eerder teruggekomen te zijn dan hij gedacht had. Bij de trekmenschen waren zij niet omdat de reisgelegenheid van Madeira voor hen niet aannemelijk was boven die van Kaapstad, vooral wegens den langen tijd dat men op zee moet doorbrengen. Dan hebben zij nooit bericht gekregen of de menschen zich wel gevestigd hadden waar zij dachten heen te gaan. Bij de Kaap aangekomen zijnde is hun dit bericht eerst geworden."

Dit was nie die laaste keer dat die kerkraad aandag sou moes skenk aan die belange van die Angola-trekkers nie, want van tyd tot tyd moes die kerkraad korrespondensiestukke afkomstig van die kommissie belas met die geestelike belange van die trekmense behandel en trag om geld te vind om die verskillende planne deur te voer. Nooit het die kerkraad geweier om die gevraagde steun te verleen nie. Die bedrae wat wel aangestuur was, het nooit juis beïndruk nie, maar die gewilligheid het nie ontbreek nie en dit kon moontlik die invloed van ds. Du Plessis gewees het, want baie van daardie mense was vroeër sy lidmate gewees.

Die vraagstuk van vervoer tydens die bediening het jare lank menige grys haar veroorsaak. In ds. Du Plessis se tyd het dit wel nie gegaan oor hoeveel per myl betaal moes word nie, maar wel oor perdevoer en osse en perde wat langs die pad siek geword het of weggeraak het en wat uitbetaal moes word, ens. Op die vergadering van 17 Augustus 1883 is genotuleer dat die kerkraadslede deur die noodsaaklikheid gedring, laas ooreengekom het om 'n wa met ses tuie as kerkwa, gekoop het vir die som van £50 en die bedrag moet nou betaal word. Deur hierdie stap is die hele vraagstuk nog nie opgelos nie, want elke keer dat die wa gebruik moes word, moes perde gevind word en dit het ook probleme meegebring.

Hierdie wa was ook onderhewig aan reparasie. In die notule van 18 Februarie 1887 staan opgeteken dat die kerkwa se as gebreek het en dat dit £4 gekos het om 'n ander as in te sit. En in 1894 het die kerkraad besluit om die kerkwa maar van die hand te sit en ons lees nie verder dat besluit is om 'n nuwe te koop nie sodat ’n mens daaruit kan aflei dat dit nie al die moeilikhede opgelos het nie. Destyds was daar reeds treinverbinding in die buurt van Colesberg.

Die meeste moeilikhede het die kerkraad ondervind om die afgevaardigdes na die sinodes weg te kry, veral wanneer die sinode in Transvaal of in die noordelike deel van die Vrystaat vergader het. In die notule van 27 Maart 1885 word gemeld van 'n tipiese voorbeeld van die probleem. Die diakens, want dit was blykbaar hulle werk om al hierdie soort insamelingswerk te doen, het gerapporteer dat hulle slegs vyf perde gekry het om die afgevaardigdes te vervoer na die sinode op Ventersburg, Vrystaat. Daarop is toe besluit dat ouderlinge en diakens moes saamspan om hierdie saak in die reine te bring. Maar toe het daar 'n ander vraagstuk opgeduik. Een van die afgevaardigdes, br. N.T. van der Walt, het aan die vergadering meegedeel “dat hij wegens zwakke gestalte des ligchaams met een privaat rijtuig moet gaan, nu wenscht hij te weten of ook zijne reiskosten hem zullen uitbetaald worden”. Dit was 'n probleem en veral 'n vraag waarop die kerkraad geen antwoord geweet het nie. Daarom het hy die vraag toe later gewysig om te verneem of die kerkraad sy reis-koste in “een gelijke graad" kan stel as dié van die ander twee afgevaardigdes. Eindelik het die kerkraad besluit dat aangesien die plan reeds gemaak is dat al die afgevaardigdes met een rytuig moes gaan, aan die broeder geen reisgeld afsonderlik betaal kan word nie.

Die Algemene Sinode sou in 1891 op Rustenburg vergader en in verband met die vervoer daarheen het die volgende voor die kerkraad en selfs voor die gemeente gedien. Op die vergadering van 2 Januarie 1891 is die afgevaardigdes gekies en toe is gespreek oor 'n reisplan en die reiskoste en besluit om die gemeente hierin te raadpleeg. Blykbaar moes beslis word om die reis per trein en “coach” of per perdewa sou geskied. Uit die notule blyk dat die gemeente die reisgeleentheid per trein en “coach" die verkieslikste geag het en in verband met die reiskoste is toe besluit om 'n vrye kollekte in die gemeente te hou vir die reiskoste na die sinode.

Op die volgende vergadering, 21 Februarie 1891, is gerapporteer dat die vrye kollekte die bedrag van £38.5.6 opgelewer het. Dit was kennelik nie genoeg nie; daarom is besluit om die werk oor te doen en toe hiervan rapport gekom het op die vergadering van 10 April het dit geblyk dat daar vir die reiskoste nog iets bygekom het; daarom is besluit dat as die hele som nie gevind word nie, die praeses en skriba 'n verslag moes opstel om voor die gemeente te lê van die volle bedrag wat reeds gegee en belowe is. En toe die verslag voor die gemeente dien, het dit geblyk dat £49.11.5 belowe is en £41.16.6 reeds inbetaal is. Ná afloop van die sinode kon natuurlik verslag van die reiskoste gegee word en in hierdie verband staan in die notule van 14 Augustus: Ontvangste £72.6.6; uitgawe £64.12.8; batige saldo £7.13.10. Die afloop van die hele aangeleentheid was dus nie ongunstig nie, maar die reissom van £64 bied ’n mens 'n kykie in die reistariewe van destyds wat dan met trein en “coach" moes geskied.

Tydens die bediening van ds. Viljoen het dit van tyd tot tyd voorgekom op die kerkraadsvergaderings om 'n ouderling te kies vir die lidmate wat in die Vrystaat woonagtig was, en later is ook inderdaad aldaar 'n ouderlingswyk gestig. Op sy vergadering van 18 November 1882 het die kerkraad te staan gekom voor die vraag of die lidmate op Philippolis nie as 'n selfstandige gemeente gestig kan word nie. Die kerkraad het nie dadelik hierop geantwoord nie, maar aan ds. Du Plessis opgedra om tydens sy besoek aan daardie geweste die volgende week, ondersoek ter plaatse in te stel en met die mense daaroor te praat en dan te rapporteer aan die kerkraad wat sy bevinding was.

Op die vergadering van 5 Januarie 1883 is hierdie rapport aangehoor: Dat die lidmate daar reeds begin het om 'n kerkgebou op te rig vir £850, buite die preekstoel en banke en dat die gebou oor 10 maande afgelewer moes word. Gelyktydig met hierdie rapport het ook 'n versoekskrif onderteken deur 23 manslidmate gedien waarin hulle gevra het om afgestig te word as 'n selfstandige gemeente. Ná bespreking het die kerkraad besluit om die versoek van die broeders vir kennisgewing aan te neem en verder daarmee volgens die kerklike bepalings te handel. Die nodige stappe is blykbaar deur die kerkraad gedoen, hoewel ’n mens niks daarvan in die kerkraadsnotule lees nie. Maar op die vergadering van 2 Junie 1883 het die saak weer ter tafel gekom. Berig is ontvang dat die kerkgebou van Philippolis voltooi is en 'n versoek aan die kerkraad gerig om dit tydens die stigting van die gemeente in gebruik te neem. Dit is deur die kerkraad bewillig, maar op sy volgende vergadering, 30 Junie, is eers besluit dat die gemeente aldaar gestig sou word DV die eerste Sondag in Augustus. By die geleentheid is ook besluit om aan oudl. P.J. Pretorius, die ouderling van daardie wyk, eervol ontslag te gee sodat daarmee die weg oopgemaak was vir die instelling van 'n kerkraad in die nuwe gemeente.

Tydens die bediening van ds. Viljoen het die kerkraad meermale aandag geskenk aan die oprigting van skole, maar veel het nie juis daarvan tereggekom nie. In die notule is daar nie noemenswaardige gegewens oor die presiese toestand van die onderwyssaak nie. Op die kerkraadsvergaderings onder leiding van ds. Du Plessis is die kerkraad byna nooit gevra om aandag te skenk aan die oprigting van skole nie. Maar vanweë die besluit van die Algemene Sinode van 1873 dat die kerkrade jaarliks 'n verslag moes opstel en aan die verskillende Algemene Vergaderings moes voorlê in verband met die toestande in die gemeentes, is dié verslae van die kerkraad vanaf 1882 wel genotuleer.

In hierdie verslae moes elke gemeente sekere vrae beantwoord, byvoorbeeld vraag 9: Wat word daar in u gemeente gedoen vir die opvoeding en onderwys van die jeug? Meestal is die vrae met 'n enkele woord “ja” beantwoord, maar hierdie vraag is jaarliks breedvoerig beantwoord. Uit al die antwoorde blyk dat die kerkraad nie tevrede was met die onderwystoestand van die jeug van die gemeente nie. En die gees wat daaruit spreek word duidelik aangedui deur die woord van die antwoord wat op hierdie vraag in 1882 gegee is. Uit gebrek aan bekwame onderwysers is aan die onderwys en die opvoeding van die jeug nie soveel gedoen as die kerkraad graag sou sien nie. Dit is min of meer die refrein in al die antwoorde op hierdie vraag.

Elke jaar is getrou 'n opsomming gemaak van die aantal privaat skooltjies in die gemeente asook hoeveel kinders daar aan ander soort skole onderwys ontvang. Die aantal kinders van die gemeente wat gereeld skoolonderwys ontvang het, het van jaar tot jaar gewissel tussen die getalle 30 en 61. Laasgenoemde was die getal wat in 1895 op skool was. Dit was die gunstigste rapport wat die kerkraad tydens die bediening van ds. Du Plessis kon stuur aan die Algemene Vergadering en lui onder meer: Huislik en kerklik word gedoen soveel as kan; maar wat skole betref, gaan dit nie na wens nie. Die volgende skole is in die gemeente: Een derdeklas ondersteunde skool met 'n goewernante met 10 kinders wat elementêre onderwys ontvang in Hollands en Engels; ses familieskole waarin 33 kinders onderwys ontvang in spel, lees, skrywe en katkisasielesse, sang en ook in rekenkunde; daar is 12 kinders in die publieke skool op die dorp terwyl nog 6 kinders van gemeentelede in die distrik van en op die dorp Middelburg skoolgaan. Die totaal skoolgaande kinders is dus 61.

Net in 1890 het die kerkraad aandag geskenk aan die oprigting van ’n skool. Op die kerkraadsvergadering van 14 Februarie het die leraar bekendgemaak dat dit blyk asof daar 'n kans is om 'n skool in die wyk van oudl. Kruger op te rig. ’n Kommissie is toe benoem om te sien wat verder in die saak gedoen kon word. Hierdie kommissie het nie juis 'n rapport van sy werksaamhede aan die eerwaarde kerkraad voorgelê nie, maar uit twee rapporte aan die Algemene Vergadering kan ons wel die gang van sake aflei.

Op die vergadering van 28 Maart 1890 het die kerkraad aan die Algemene Vergadering gerapporteer: Die kerk het begin om 'n buurtskool tot stand te bring, tot nog toe egter sonder gevolg. Dit is net min of meer 'n maand na daardie vorige besluit vasgestel. Maar op 15 November van daardie jaar het oudl. B.J. Kruger die volgende mededeling gedoen: Dat daar al gewerk is insake die oprigting van 'n skool in sy wyk; die plaas Ruigtepoort het hy as skoolplaas gegee; aandele is reeds ter waarde van £110 geneem en ongeveer £30 is beloof tot ondersteuning van die skool en 20 kinders is gevind.

Op 2 Januarie 1891 het die kerkraad geantwoord aan die Algemene Vergadering dat daar 'n plan is om 'n distrik-kosskool in die gemeente op te rig. Dus 'n jaar nadat die leraar die saak aangeroer het, was daar nog nie 'n skool nie. Maar die poging is tog met sukses bekroon want in die rapport van 1892 word vermeld dat in die gemeente 'n skoolplaas is waarin 25 kinders onderwys ontvang. Die kerkraad het in sy antwoorde aan die Algemene Vergadering van tyd tot tyd gekla oor die gebrek aan bekwame onderwysers; daarom het hy die pogings wat die Meerdere Vergaderings aangewend het om onderwysers op te lei, getrou gesteun deur geld aan te stuur. Dat die kerkraad in hierdie tyd nie skole opgerig het nie, kan dus nie beskou word as 'n onverskilligheid ten opsigte van die onderwyssaak as sodanig nie.

Afgesien daarvan dat die gemeente Colesberg ook een van die gemeentes in die Kaapkolonie was wat ds. Dirk Postma in 1860 gestig het, het hy vandat hy in 1866 predikant van Burgersdorp geword het, baie tyd en aandag aan die gemeente bestee. Tot die eerste predikant op Colesberg kom woon het, het ds. Postma gereeld as konsulent daar opgetree met die bediening van Woord en Sakramente. Toe prof. Postma dus in 1890 oorlede is, het ook hierdie gemeente saam met die hele Gereformeerde Kerk die verlies betreur.

Daarom is dit heel natuurlik dat toe in 1891 'n aksie aan die gang gesit is om 'n gedenksteen of iets ter nagedagtenis van hom op te rig, die kerkraad grondige aandag daaraan sou skenk. So is daar op die vergadering van 21 Februarie 1891 'n omsendbrief van vier predikante van die Kerk op die tafel geneem waarin die gedagte van 'n gedenksteen of 'n beurs genoem is. Die Postma-beurs sou dan bedoel wees as 'n fonds waaruit onder sekere voorwaardes aan verdienstelike studente nou en dan 'n prys gegee kon word; verder is die medewerking van die kerkraad in hierdie saak gevra.

Hierop is besluit dat die kerkraad met genoeë kennis geneem het van die inhoud van die omsendbrief en die saak in oorweging sou neem op sy eerskomende vergadering. Die kerkraad het op 10 April die saak weer bespreek en toe is met algemene stemme besluit: Dat die kerkraad van oordeel is dat 'n steen meer 'n aandenking is en dat die aangewese plek daarvoor is binne die ringmuur van die kerk te Burgersdorp en dat vir hierdie saak 'n kollekte gehou sou word met die nagmaal aan die end van Desember in hierdie jaar.

Nie lank nadat hierdie besluit geneem was het daar 'n brief van ds. L.P. Vorster, die sekretaris van die Komitee insake die Gedenksteen, voor die kerkraad gedien, waarin hy gevra het hoeveel hierdie gemeente vir die saak sou bydra. Hierop het die kerkraad geantwoord dat kerkraad en gemeente vir hierdie saak na vermoë sal bydra, maar dat dit moeilik is om te sê wat die gemeente sal gee daar dit van die hoeveelheid van die vereiste bedrag vir 'n gedenksteen afhang. Die kerkraad wou eers weet hoeveel nodig is.

In November van daardie jaar het die voorsitter aan die kerkraad meegedeel dat hy berig van ds. Vorster ontvang het dat die vereiste bedrag vir 'n gedenksteen ongeveer £200 sou wees. Wat presies die bedrag was wat die gemeente vir hierdie doel ingesamel het, word nie vermeld nie, maar dit was 'n deurkollekte. Later moes nog gekollekteer word omdat op die sinode van 1894 geblyk het dat daar nog 'n hele bedrag tekort was op die gedenksteen. Daarna is nog 'n gering bedraggie ingesamel en weggestuur.

In die verslag wat jaarliks aan die Algemene Vergadering gestuur moes word, was daar ook 'n vraag wat in die gemeente gedoen word vir die uitbreiding van Gods koninkryk. Op hierdie vraag het hierdie kerkraad elke jaar geantwoord met 'n paar woorde wat min of meer hierop neergekom het: kerklik niks. Vroeër het dit reeds geblyk dat die kerkraad en gemeente nie vyandig was teen sendingwerk nie, maar dat die kerk, volgens hulle, nog te swak was om daarmee te begin. Blykbaar was dit al die jare tog maar die gedagte wat in die harte gelewe het vandaar die gebrek aan optrede in hierdie saak.

Hierdie gesindheid insake die gekleurdes blyk baie duidelik uit wat op die kerkraadsvergadering van 30 Junie 1883 plaasgevind het: Die leraar het onder die aandag van die kerkraad gebring dat die magistraat 'n versoek gerig het om vir sekere ou en sieklike kleurlinge, wat vanweë die Goewerment ontoereikende rantsoene ontvang, iets te doen. Hierop het die vergadering besluit om aan oudl. I.J. van der Walt op te dra om nader ondersoek te doen na die toestand, ens. van die ongelukkiges en verder dat hy en die leraar daaroor moes oordeel of die saak in die gemeentevergadering behandel moes word. Uit hierdie besluit spreek beslis geen vyandigheid teenoor en onverskilligheid jeens hierdie mense nie. Wat verder gebeur het meld die notule nie.

In die jaar 1890 het daar op die sendingfront tog 'n geringe verandering ingetree. Die vorige jaar het die Algemene Vergadering van die Kaapkolonie dit moontlik gemaak vir die kerkraad van Humpata om 'n predikant daarheen te beroep en in die persoon van ds. Dirk Postma jr. het hulle wel een gekry. Vroeg die volgende jaar het die kerkraad 'n brief van gemelde ds. Postma behandel waarin hy meegedeel het dat hy begin het om die evangelie te verkondig aan die gekleurdes in die onmiddellike nabyheid en dat hy graag hulp wou hê ter bestryding van die koste daaraan verbonde. Hy het vermeld dat dit met verlof van sy kerkraad was dat die aksie begin is en dat hy die hulp gevra het. Die kerkraad het hierop besluit dat die brief aan die gemeente voorgelees moes word en dat enige persoon wat daarvoor iets wou bydra, dit aan die predikant kon afdra. Die notule vermeld wel enkele bedraggies wat daarvoor ingekom het maar die finale som is nie aangeteken nie.

In 1893 het daar weer 'n versoek om steun vir die sendingwerk in Basoetoland by die kerkraad ingekom en toe die kerkraad dit bespreek het, s besluit om by geleentheid van 'n lesing wat ds. L.P. Vorster op 18 Februarie voor die gemeente sou hou oor sy besoek aan Humpata, 'n kollekte te laat hou vir hierdie werk in Basoetoland. Ds. Vorster is toe verhinder om te kom met die gevolg dat die kerkraad besluit het om die kollekte tydens die nabetragtingsdiens daarvoor af te sonder.

Dit was nou maar sporadies voorkomende gevalle, maar later sou dit wel verander deurdat jaarliks sekere kollektes afgesonder moes word vir die sending en hierin was die kerkraad getrou sodat jaarliks vanaf 1894 die antwoord op hierdie vraag aan die Algemene Vergadering min of meer soos volg gelui het: Aan eintlike sendingwerk word niks gedoen nie, maar vir die saak word jaarliks gekollekteer ooreenkomstig die besluit van die Sinode. Nadat die sendingwerk te Venterstad begin is, het die kerkraad ook so nu en dan hulp daaraan verleen.

Van die susters van die gemeente as 'n groep lidmate is nie veel in die notule opgeteken nie, maar daar kom tog 'n paar gevalle voor. Die eerste was op 12 Oktober 1883 toe die voorsitter, ds. Du Plessis, aan die hand doen dat die susters van die gemeente gevra moes word om aandag te skenk aan nuwe venstergordyne vir die kerkgebou. Die kerkraad het dit gunstig oorweeg en aan ds. Du Plessis opgedra om met 'n paar susters daaroor te praat en die saak aan hulle op te dra. Die susters het blykbaar nie op hulle laat wag nie, want op die vergadering van 15 Augustus 1884 is gerapporteer dat die nuwe gordyne opgehang is en dat die susters vra wat hulle met die oues en die stuk van die nuwe materiaal wat oorgeskiet het, moes doen. Hierop het die kerkraad besluit om die susters wat met die gordyne gewerk het, te vra om die nuwe stuk tesame met die oues te probeer verkoop ten voordele van die kerk.

Die ander geval het in 1887 voorgekom toe die kommissie gerapporteer het dat dit wenslik was om 'n plankvloer in die susterskonsistorie te sit en toe het die kerkraad besluit om die susters te vra om vir hierdie saak te kollekteer en verder besluit om uit elke wyk twee susters as kollektante aan te wys. In hierdie geval het die susters nog vinniger opgetree, want reeds op die vergadering van 19 November is gerapporteer dat die saak klaar was en dat die ingesamelde gelde aan die kommissie oorhandig kon word.

In verband met die gereelde huisbesoek wat die predikant in sy gemeente moes verrig, staan niks in die notule nie. Dat dit egter gereeld plaasgevind het, kan maklik afgelei word uit die gereelde wyksverslae wat voor elke nagmaalsviering gelewer is. En as die predikant sy werk versuim het, sou daar wel deeglik van gespreek gewees het. Die geestelike belange van die gemeentelede is deeglik behartig, want van tyd tot tyd word melding gemaak van hulp wat verleen moes word van kerkraadsweë om spanninge tussen lidmate uit die weg te ruim; ander weer moes bearbei word vanweë swak kerkbesoek.

In verband met die bearbeiding van die jeug van die gemeente staan daar ook nie veel in die notule nie, maar daar is wel bewyse dat aandag daaraan geskenk is. Een van die aangeleenthede in verband met die verbondsonderwys wat gereeld die aandag van die kerkraad moes geniet, is die belydenis van die geloof of die “aanneming”, soos dit konsekwent in die notules genoem word. Een van die eerste besluite wat onder leiding van ds. Du Plessis in hierdie verband geneem is, het hieroor gehandel, naamlik dat in die vervolg nie meer alle drie maande nie maar alle ses maande geleentheid sal wees vir die aflegging van belydenis van die geloof. Dit is op 13 Augustus 1880 geneem.

Die gebruik was dat die kerkraad elke keer twee ouderlinge moes aanwys om hierdie katkisasieklasse by te woon en saam met die predikant te oordeel of die kennis genoegsaam was om toegelaat te word. Die predikant het gepoog om dit verander te kry sodat al die ouderlinge of soveel moontlik van hulle by kom, maar die kerkraad wou hierin nie bewillig nie en toe dit vir 'n tyd wel so gereël is, is daarvan later weer afgesien en teruggeval op die kommissie van twee lede saam met die predikant.

Ds. Du Plessis het ook aandag geskenk aan die verbetering van die gewone kategetiese onderrig wat in die skole en by die huise moes plaasvind, want die lidmate het nie op die dorp gewoon nie. Op die kerkraadsvergadering van 25 September 1885 het die leraar 'n nuwe plan voorgelê vir beoordeling van die kerkraad. Dié plan het katkisasielesse vir elke Sondag die hele jaar deur behels en die lesse sou dan op kaartjies gedruk en aan die kinders besorg word. Hy het selfs die drukkoste daarvan ook aan die kerkraad voorgelê, te wete 25/- vir die eerste 100 en daarna 12/6 vir elke verdere 100. Die kerkraad het dit as 'n baie nuttige saak beskou en besluit om dadelik 300 daarvan te laat druk en vir die volgende jaar aan die kinders uit te deel. Dit moes 'n soort lesrooster gewees het en daarom 'n groot verbetering gebring het in die gereelde behandeling van die werk met die kinders. Al die jare wat ds. Du Plessis daar gearbei het, moes hy daarmee volgehou het, want nadat hy vertrek het, meld die notule dat ds. T. Hamersma as konsulent sodanige leskaarte moes opstel.

Ds. Du Plessis het ook aandag geskenk aan die jong mense van sy gemeente en hulle ook gehelp met die daarstelling van 'n Jongeliedevereniging. Op die vergadering van 15 November 1884 het hy aan die kerkraad die reëls deur hom opgestel vir 'n Sang- en Jongeliedevereniging voorgelees. Die kerkraad het sy instemming daarmee betuig.

In 1887 het ds. Du Plessis die kerkraad toegespreek oor die Bybelverspreiding deur die Britse en Buitelandse Bybelgenootskap en die wenslikheid om die saak te help bevorder. Hieraan het die kerkraad sy steun toegesê en gevolglik het die predikant ook die saak aan die gemeente voorgehou en hier het hy ook die steun gehad van mnr. I.J. van der Walt, lid van die destydse Volksraad vir hierdie afdeling. Daarna is besluit dat die saak weer met nagmaal onder die aandag van die gemeente gebring sou word en dat dan 'n deurkollekte daarvoor afgestaan word.

Die belangrikste deel van die geestelike bearbeiding van die gemeente was natuurlik die gereelde bediening van Woord en Sakramente en dit het baie gereeld plaasgevind. Maar die kerkraad moes van tyd tot tyd verlof verleen aan ds. Du Plessis om as konsulent op te tree van een of ander gemeente wat vakant was sodat hy in breër verband ook kon arbei in die Kerk.

Met ds. Du Plessis se beroep was die bedrag wat deur die lidmate belowe is vir die traktement van die leraar, £100 minder as die bedrag waarvoor hy beroep sou word en nieteenstaande hierdie tekort het die gemeente tog besluit om oor te gaan tot beroep. Hierdie toedrag van sake het nie verbeter nie, maar gaandeweg versleg met die gevolg dat dit ál meer 'n finansiële worsteling geword het. Toe die nuwe predikant diens hier aanvaar, was die totale skuld van die gemeente £404 sodat hy dus baie gou aandag moes skenk aan die finansiële sake van die gemeente. Toe Philippolis boonop in 1883 selfstandig word, moes Colesberg ook die bydraes van daardie lidmate mis, want die predikant van Colesberg was toe nie meer verantwoordelik vir die bediening van daardie nuwe gemeente nie.

Die kerkraad en gemeente het dapper gestry om die finansiële moeilikhede die hoof te bied, maar gaandeweg het die onmoontlikheid van die situasie geblyk en moes aandag geskenk word aan onaangename middels. So moes die kerkraad op sy vergadering van 15 Mei 1885 begin dink aan traktementsvermindering. Volgens die notule is die kerkraad weens die afstigting van Philippolis, swaar tye en die wegtrek van lidmate genoodsaak om 'n kommissie te benoem om die predikant te vra om £100 van sy traktement te laat val. Die bespreking het blykbaar in sy afwesigheid geskied; vandaar die kommissie.

Later het die kommissie gerapporteer op die vergadering van 9 Julie 1886 dat die predikant gewillig was om £25 van die £350 af te slaan tesame met die 40 slaghamels en 10 mud koring wat as deel van sy onderhoud gegeld het. Sake het deurgaans slegter geword tot die kerkraad in 1895 sy toevlug moes neem tot die Algemene Vergadering. Onder vraag 11 van die gemeentverslag is die opening gebied dat 'n kerkraad die raad en advies van die Vergadering kan vra oor die een of ander netelige saak. In daardie jaar het die kerkraad die volgende onder die aandag van die Vergadering gebring: Die vraag lui of daar iets is waarin die kerkraad die hulp of advies van die vergadering verlang en daarop is toe geantwoord: Ja, wat betref die leraarsalaris daar die gemeente so verminder het dat dit onmoontlik is om die salaris byeen te bring. Hierin het die kerkraad hulp en raad nodig; daarom wend hy hom eerbiediglik tot die Algemene Vergadering en versoek vriendelik om raad en hulp hierin, indien moontlik.

Op sy vergadering van 25 Mei 1895 het die kerkraad kennis geneem van die besluit van die Algemene Vergadering by monde van sy afgevaardigdes, naamlik dat die kerkraad hom eers moet wend tot die ander kerkrade van die Kaapkolonie vir hulp in hierdie saak. Of die kerkraad dit gedoen het, blyk nie duidelik nie, maar op sy vergadering van 12 Oktober is gerapporteer dat daar van twee naburige kerkrade, te wete Steynsburg en Middelburg, steun gekom het tot 'n bedrag van £14.5.6 en later het daar weer bedrae gekom van ander kerkrade. Onder hierdie moeilike situasie moes die predikant in 1896 die beroep na Petrusburg oorweeg.

Ander sake wat van belang is om 'n duidelike begrip te kry van die bedieningsjare van ds. Du Plessis in die gemeente, is: 
Die vaste gebruik van die kerkraad was om die verkiesing van kerkraadslede te laat geskied op 'n gemeentebyeenkoms saam met die kerkraad en om dan 'n vrye verkiesing te laat plaasvind en die persoon wat die hoogste aantal stemme op hom getrek het, is eenvoudig verkose verklaar. So het dit dikwels gebeur dat die getal stemme wat op die ander persone uitgebring was, saam baie meer was as die op die verkoseverklaarde. 'n Paar keer het daar stemme opgegaan in die kerkraad om hierdie stelsel van verkiesing te verander, maar sonder sukses. Eers in 1887 is besluit om te laat stem totdat 'n volstrekte meerderheid verkry is. 
Nog ’n saak wat baie hoofbrekens besorg het aan die kerkraad was die betaling van sitplekgelde deur die lidmate. By die behandeling van die installering van banke in die kerkgebou is daarop gewys dat die banke betaal moes word met die geld wat geïn is met die verhuur van die sitplekke. Gedurig moes die kerkraad aandag skenk aan agterstallige sitplekgelde en daaruit het allerlei probleme voortgespruit. Hierdie gesukkel het voortgeduur tot 19 Mei 1894 toe die kerkraad eenvoudig besluit het om geen sitplekgelde meer te hef nie. Die lidmate kon nog vaste sitplekke in die kerkgebou kry, maar hulle hoef nie meer daarvoor te betaal nie.

Op die vergadering van 14 November 1885 is gevra wat die bepaling was in verband met die gewaad van die kerkraadslede by kerklike dienste. Hierop het die praeses (voorsitter) geantwoord dat daar geen besluit deur die Kerk dienaangaande was nie. Die kerkraad verlang egter dat ouderlinge en diakens ter wille van die goeie orde en betaamlike deftigheid, by die openbare dienste en kerklike vergaderinge “in het zwart” geklee sal wees volgens die gebruiklike wyse in die Gereformeerde Kerk.

Dit was destyds nog gebruiklik in die kerk dat vakante gemeentes konsulente beroep. So het ds. Du Plessis verskillende beroepe tot konsulent ontvang en soms na gemeentes wat nie naby Colesberg was nie. So is hy byvoorbeeld in 1892 beroep tot konsulent van Ladybrand en die kerkraad het geen beswaar gehad dat hy die beroep kon aanvaar nie. Gedurende sy bedieningsjare te Colesberg het ds. Du Plessis verskillende gemeentes as konsulent bedien.

Op die kerkraadsvergadering van 14 November 1885 het ds. Du Plessis verlof gevra om na Middelburg, Kaap, te gaan vir die 25-jarige bestaan van daardie gemeente wat feestelik herdenk is en waar hy die feesrede moes hou. Die verlof is toegestaan en in aansluiting daarby is toe ook gespreek oor die moontlike herdenking van die 25-jarige bestaan van hierdie gemeente. Op advies van die voorsitter is toe besluit dat hier nie 'n spesiale feesgeleentheid sou wees nie, maar dat met die eerskomende nagmaalsgeleentheid aandag geskenk sou word aan die saak. So het die geleentheid stilweg verbygegaan en is slegs gehandel ooreenkomstig die besluit van die kerkraad.

Op die vergadering van 10 Januarie 1896 het die predikant aan die kerkraad gesê dat hy beroep is na die gemeente Petrusburg, maar dat hy nog nie besluit het wat om te antwoord nie. Op die laaste dag van Januarie was die kerkraad weer bymekaar en toe het die voorsitter bekendgemaak dat hy die beroep aangeneem het onder afwagting van sy losmaking van hierdie gemeente. By monde van oudl. Van der Linde die spyt van die kerkraad uitgespreek, maar ook die berusting daarin. Op sy versoek is die eersvolgende nagmaal bepaal op die vierde Sondag in Maart en by daardie geleentheid sou sy afskeid ook kon plaasvind. Op dieselfde vergadering is onder voorsitterskap van ds. Hamersma wat as naaste predikant volgens besluit van die sinode teenwoordig was, die stukke nagegaan en in orde bevind en het die kerkraad die losmaking van hulle predikant bewillig.

Sestien jaar het ds. Du Plessis die gemeente bedien en toe hy reeds predikant van Petrusburg was, het hy nog aan hulle geskrywe en die gemeente bemoedig en die kerkraad het ook hulle ou predikant nie vergeet nie. By die kerkgeleentheid van 20 Maart 1896 het die kerkraad en gemeente 'n konsulent beroep en toe is met meerderheid van stemme ds. D. Postma jr. aangewys. En in die notule van hierdie vergadering is opgeteken dat die totale skuld van die gemeente toe £400 was en met die oog op die uitdelging van hierdie skuldbedrag, is besluit dat die gemeente die bedrae wat hulle belowe het vir die traktement van die predikant, nog moes bly stort om so die bedrag te vind.




</doc>
<doc id="112240" url="https://af.wikipedia.org/wiki?curid=112240" title="Jarno Trulli">
Jarno Trulli

Jarno Trulli (gebore in Pescara, Italië op 13 Julie 1974) is 'n voormalige Formule Eenrenjaer van Italië. 


</doc>
<doc id="112241" url="https://af.wikipedia.org/wiki?curid=112241" title="Adrian Sutil">
Adrian Sutil

Adrian Sutil (gebore in Starnberg, Wes-Duitsland op 11 Januarie 1983) is 'n gewese Formule Eenrenjaer van Duitsland. 


</doc>
<doc id="112242" url="https://af.wikipedia.org/wiki?curid=112242" title="Timo Glock">
Timo Glock

Timo Glock (gebore in Lindenfels, Wes-Duitsland op 18 Maart 1982) is 'n voormalige Formule Eenrenjaer van Duitsland. Hy is tans deel van die BMW-fabriekspan in die (toermotorrenne).


</doc>
<doc id="112243" url="https://af.wikipedia.org/wiki?curid=112243" title="Regering van Moskou">
Regering van Moskou

Die regering van Moskou (Russies: Правительство Москвы, "Prawitelstwo Moskwi") is die hoogste uitvoerende gesag in Moskou, Rusland. Dit word gelei deur die hoogste amptenaar van die stad, die burgemeester.

Die lede van die regering is die burgemeester, onderburgemeesters en ministers. Die regering reik bevele uit wat deur die burgemeester onderteken is. Dit het regspersoonlikheid, en die struktuur en funksies daarvan word deur die wet bepaal.

Volgens die Grondwet van die Russiese Federasie is Moskou as ’n federale stad 'n federale deelgebied van die federasie.



</doc>
<doc id="112246" url="https://af.wikipedia.org/wiki?curid=112246" title="Navorsing as bricolage">
Navorsing as bricolage

'n Ph.D-proefskrif of M.-tesis, selfs 'n Honneurs-verhandeling kan as bricolage aangebied word en dit kan binne kwalitatiewe navorsing meer as een metode of teks (fiktief en/of nie-fiktief) insluit wat almal in dialoog met die leser se ervarings en waarnemings tree.

'n Navorsingsverslag wat aangebied word as bricolage kan vergelyk word met ’n komplekse kwilt, ’n refleksiewe collage of montage — ’n stel vloeibare, verweefde beelde en verbandhoudende tekste; ’n reeks uitbeeldings wat die dele met die geheel verbind. Twee voorbeelde in Afrikaans is die navorsingsverslae van Hanekom en Kruger.

Wikipedia beskryf dit soos volg: “"Bricolage – from the French-language verb bricoler, meaning ’to tinker’ or ’to fiddle’ – [it] is that language's equivalent of the English phrase ‘do-it-yourself’"” – ’n term wat deur die Franse antropoloog Claude Lévi-Strauss gekonseptualiseer is.

Die navorser of persoon wat ’n bricolage saamstel en aanbied is 'n bricoleur. Die navorser as bricoleur het begrip daarvoor dat navorsing ’n interaktiewe proses is wat gevorm word deur sy/haar persoonlike geskiedenis, biografie, geslag, sosiale klas, ras en etnisiteit, sowel as die persone wat deel van die konteks uitmaak .

Die bricolage kan gesien word as ’n beskrywing van die bestaande konteks, wat op sigself ’n ontwikkeling kan wees, of ’n ontwikkelende samestelling (“assemblage”) van werkbare praktyke (”things that work”). Verder is die bricolage ’n metode vir ontwerp, ’n soort oplossing – die (onvoorspelbare) uitkoms van ’n spesifieke ontwikkeling. Dit behels ’n ondersoek na die proses van samestelling, sowel as die ontwerp daarvan. 'n Positiewe aspek van die bricolage-benadering is die kapasiteit daarvan.

’n Bricolage is gebaseer op ’n logika van waarneming (”sensation”) en dit weier om die standaardlogika van rasionalistiese diskoerse te volg. Dit is ’n term wat dikwels in die kunste gebruik word en pas in by kwalitatiewe navorsing omdat dit by die leser ’n dekomposisie van sy/haar eie logika van uitbeelding tot gevolg het. Dit verskaf verdere moontlikhede en alternatiewe vorme van bestaande gebeure (”feite”), met ander woorde die transmutasie van vorige konsepte, idees en gevoelens. Verder maak bricolage dit vir die leser moontlik om sy/haar eie ervarings te herkonstrueer aan die hand van die waarnemings wat opgeroep is by die lees van hierdie soort verslaggewing.

Die bricolage in kwalitatiewe navorsing is iets wat herinner aan die montage en pentimento in film, asook jazz in musiek, wat berus op improvisasie. Beelde en klanke word byeengebring en betekenis word deur ’n nuwe komposisie geskep. Die beelde vorm en definieer mekaar en ’n emosionele Gestalt-effek word geskep te midde van begrip van die dringendheid en kompleksiteit van die dele se verhouding tot die geheel. Gebeure in die bricolage volg mekaar nie net op nie, maar vind ook gelyktydig plaas.

Verder kan die bricolage in die eerste dekade van die 21ste eeu gesien word as ’n proses waarbinne verskeie metodologiese strategieë bruikbaar is om die onthullende konteks van die navorsingsituasie te beskryf en te begryp. Nuwe konseptuele terreine wat binne so ’n eklektiese proses verken en beskryf word, behoort in samehang met bestaande teoretiese raamwerke en in die lig van epistemologiese vernuwing gesien te word, en vereis kritiese selfrefleksie van die bricoleur as skepper van die bricolage. Die betekenis wat die bricolage tot ’n metode van navorsingsverslaggewing kan toevoeg, is dat die proses ’n psigologiese en emosionele eenheid – ’n patroon – by ’n interpretatiewe ervaring voeg. Dit bied dus die geleentheid vir ’n meervoudigheid van stemme, tekstuele vorme, metafore, verskillende standpunte, perspektiewe en lense om persoonlike, sosiale en morele betekenis te skep.

Omdat alle fisiese, sosiale, kulturele, psigologiese en opvoedkundige gebeure dinamies in ’n groter geheel verweef is, kan die navorser in die proefskrif of tesis as bricolage verskillende beskrywings van die objek van die opvoedkundige se ondersoek, telkens in samehang met die gedeelte van die laslappiekombers (kwilt) waarop hy/sy in sy/haar kaleidoskoop gefokus het. Daarmee kan reduksionisme teengewerk word en die leser bewus gemaak word van die interdissiplinariteit wat in hierdie proses bygedra het tot die kompleksiteit en dinamika van taalonderrig.

As voorbeeld word ’n navorser se gebruik van humormateriaal in die onderrig van Afrikaans in haar navorsing aangebied. Die volgende illustreer hoe 'n proefskrif of tesis as bricolage aangebied kan word binne die opvoedkundige veld van taalonderrig:


</doc>
<doc id="112247" url="https://af.wikipedia.org/wiki?curid=112247" title="Tessituur">
Tessituur

In musiek is tessituur die musikaal aanvaarbaarste en gemaklikste omvang vir ’n gegewe sanger of, minder algemeen, musiekinstrument. Dit is die omvang waarin ’n soort stem die beste tekstuur of toonkleur voortbring. Hierdie breë definisie word dikwels geïnterpreteer as verwysend na die omvang van toonhoogtes wat die meeste in ’n gegewe stuk musiek, of party, voorkom. Byvoorbeeld, in Wagner se "Ring", wissel die musiek wat vir die rol van Siegfried geskryf if van C♯ tot C, maar die tessituur word as hoog geklassifiseer omdat die frases meestal tussen C tot Ais.

In musieknotasie word "tessituur" gebruik om te verwys na die omvang waarin ’n stuk musiek lê—of dit hoog of laag is, ens.—vir ’n spesifieke vokale (of minder algemeen, instrumentale) party. Die tessituur van ’n stuk word nie bepaal deur die uiterstes van die omvang nie, maar deur watter deel van die omvang die meeste gebruik word. Die tessituur van ’n party sal dikwels beïnvloed watter sleutel gebruik word om ’n spesifieke stuk in te skryf. Melodiese kontoere kan ook beskou word as ’n belangrike aspek van vokale "tessituur".

Die konsep "tessituur" handel nie oor ’n groep toonhoogtes nie, maar ook oor die rangskikking van daardie toonhoogtes. Tessituuroorwegings sluit die volgende faktore in: verhouding van skielike of geleidelike verhoging en verlaging van toonhoogte—snelheid van toonhoogteveranderinge; die relatiewe aantal baie hoë of lae note; of lyne en frases in die stuk neig om te styg of te daal—die musikale vermoë van 'n sanger pas moontlik meer by die een of die ander rigting.

Hoewel klanksterkte wat ’n sanger vir dramatiese effek kan volhou, dikwels in gesprekke oor tessituur geïgnoreer word, het dit dikwels ’n invloed op die stemtipe of tessituur waarin hy of sy spesialiseer.’n Liriese tenoor het moontlik die omvang om Wagner of ander dramatiese rolle te sing, maar om oor die duur van ’n opera-opvoering die klanksterkte te handhaaf wat geverg word vir dramatiese intensiteit, sal óf skade aan sy of haar stem doen óf is eenvoudig buite sy of haar vermoë. Verdi se "Otello" is ’n goeie voorbeeld van die belangrikheid om ’n stem te hê wat die vermoë het om krag deur die loop van die opvoering van die opera te handhaaf.


</doc>
<doc id="112248" url="https://af.wikipedia.org/wiki?curid=112248" title="Tradisionele literatuur">
Tradisionele literatuur

Hierdie artikel is 'n bespreking van verskillende soorte tradisionele literatuur. Daar word gefokus op tradisionele literatuur as kernletterkunde vir die multi-kulturele klaskamer sowel as mondelinge en orale letterkunde.

Verder is die soorte verhale wat behandel word fantasie, volksverhale (soos sprokies), mites, legendes, fabels, sages, diereverhale, bedrieërverhale en verhale met ekologiese perspektief.

Uiteindelik word gekyk na die funksies van volksverhale.

In 'n veelvolkige land soos Suid-Afrika behoort harmonie tussen die verskillende bevolkingsgroepe nagestreef te word. Een metode om harmonie te bereik, is om die hedendaagse kind voor te berei dat hy in harmonie met sy landgenote sal wil saamleef en kulturele sensitiwiteit te ontwikkel. Hierin het die opvoeder 'n besondere taak, en die onderrig van 'n kernliteratuur kan nuttig in die Afrikaans Tweedetaalklaskamer aangewend word.

Met kernliteratuur word bedoel daardie aktiwiteite en ervarings van menswees wat gedeel word deur al die mense in 'n gemeenskap, en wat dieselfde is vir alle volke, taalgroepe, godsdienstige oortuigings, geslagte en stande. Dit sluit in ervarings van die mens wat spreek van sy basiese behoeftes, die vermoë om te groei, te voel, te kommunikeer, die werklikheid deur sy verstand te beheers en om 'n geestelike dimensie te beleef. Kortom: 'n kernliteratuur kom uit 'n kernkultuur. Dit sluit uit spesifieke geloofsoortuigings, spesifieke voorkeure en vooroordele, voorregte en ongelykheid – met ander woorde: daardie dinge wat die omgewing toegevoeg het aan die mens se bestaan. Sommige skrywers noem dit dié dinge wat alle mense gemeen het en wat kom uit die kollektiewe menslike onderbewuste. 'n Kernliteratuur sal dus die verwoording wees van hierdie dinge wat inherent aan die mens as spesie is.

Die tipe literatuur wat hierdie inherente deel van menswees verwoord, is volksverhale en veral volksprokies. Die luister daarna of die lees daarvan is een van die min plekke waar alle mense mekaar kan ontmoet en hulle humaniteit realiseer.

Baie van die verhale in ons Afrika-volksverhaalskat en volkskuns het mondelinge oorsprong – dit is van geslag tot geslag oorvertel. Orale kulture het mooi en ryk mondelinge uivoerings van hoë estetiese waarde geproduseer. Ongelukkig het baie van die waarde daarvan verlore gegaan met die opteken daarvan, omdat die ontwikkeling van wetenskap, geskiedenis, filosofie, ander kunste, taalwetenskap en die begrip van geskrewe letterkunde daarmee ingemeng het.

In enige mondelinge kultuur is die gehoor baie belangrik – daar moet iemand wees om na die stories te luister. Daarom word die orale voordragkunstenaar beïnvloed deur die teenwoordigheid van die gehoor en hy/sy ekploiteer hierdie teenwoordigheid. By tye betrek hy/sy die luisteraars direk deur openings-formules wat die gehoor se belangstelling en aandag stimuleer. In baie gevalle word van die gehoor verwag om deel te neem in die liedere of refreine in die verhale.

In voor-Christelike tye was mense al bewus van die bestaan van fantasie. En hulle was nie net intuïtief daarvan bewus nie – hulle het 'n woord gehad om die verskynsel te beskryf. Die woord fantasie is afgelei van die Latynse phantasticus, en dit gaan selfs nog verder terug na 'n Griekse woord wat beteken: dit wat sigbaar gemaak word.

Fabels en mites het reeds in die vroeë Griekse tyd hul beslag gekry – verhale oor groothede wat nie sintuiglik of wetenskaplik fundeerbaar is nie en as fantasie omskryf kan word.

'n Wanbegrip van die ware aard van die fantasieverhaal kom by baie mense voor. Daar bestaan die wanopvatting by mense dat enigiets in die fantasieverhaal moontlik is. Dit kan onlogies wees, inkonsekwent, en die aard van die fantasiekarakters kan so onbeperk wees as wat die verbeelding van die skrywer toelaat. As dit die geval was, dan sou die fantasieverhaal vir die leser geen betekenis gehad het nie.

Elemente uit die sigbare werklikheid word (dikwels humoristies) verander in die droom wat terselfdertyd fantasie is – grense word opgehef en nuwe vryhede word geskep. Daarna kan die mens sinvol terugkeer na die realiteit – nadat die lewenswaarhede deur middel van fantasie verhelder en probleme van die lewe opgelos is.

1. Enige woordskepper neem die primêre werklikheid as afspringplek en omskep dit met behulp van verbeelding of fantasie. Die primêre wêreld bly die verwysingsraamwerk, en alles waarmee die woordskepper omgaan, het uiteindelik weer daarmee te doen. Maar binne hierdie raamwerk word geskep: wesens wat nog nooit bestaan het nie, gebeurtenisse wat nie kan gebeur nie, met kreature wat die woordskepper self vir die eerste keer laat leef.

Die sigbare en sintuiglike en wetenskaplik meetbare werklikhede kan nie al wees waaruit die skepping saamgestel is nie. Dis te min. Dit sluit die menslike gees met alles wat dit behels en wat sigbaar gemaak kan word, in. Fantasie gaan dus om die mens self, al is dit net 'n sekondêre werklikheid wat geskep word om verligting te ervaar, om verheldering en insig te gee as gevolg van distansiëring wat plaasvind.

Die fantasie moet met die werklikheid ooreenstem, dit wil sê dit moet aanvaarbaar, logies, konsekwent en moontlik wees. Die skeidslyn tussen werklikheid en fantasie is baie dun. Die mens is 'n wese met geestelike vermoëns en daarom is sy verbeeldingswêreld 'n werklikheid. Dit vorm 'n wesenlike deel van sy lewe waarsonder hy nie ten volle mens kan wees nie. Daar kan dus gepraat word van die reële werklikheid en 'n fantasiewerklikheid. Dit is belangrik om te onthou dat albei werklik-hede is. Vir die kind is daar dikwels 'n vaer onderskeid tussen die twee werklikhede as wat daar vir volwassenes is. Dit is verder belangrik om te besef dat die fantasie gedurig deur die mens getoets word aan die reële werklikheid. Vrae soos: Is dit waar? Het dit werklik gebeur? Is daar iets soos 'n … ? kom spontaan voor by veral kinders wat fantasieverhale lees. Dit is juis omdat sulke vrae gevra word, dat hierdie toetsing plaas-vind en dat dit nodig is dat die fantasieverhaal die nodige beperkinge moet hê!.

2. Die tweede element van fantasie is drome en die skakeling daarvan met die onderbewuste. Die mens se drange en begeertes en ook pogings om probleemoplossings te vind, word uit die bewuste oorgeplaas na die onderbewuste en deur drome simbolies uitgesorteer. Daar is ook trekke van die absurde en surrealisme wat 'n nagmerriekwaliteit het en nie van fantasie losgemaak kan word nie. Hier is kreatiwiteit en oorspronklikheid van belang.

Oorspronklikheid is 'n belangrike vereiste. In die fantasieverhaal gaan dit om die verbeeldingswêreld en dus is dit nie aan die stereotiepe gebonde nie. Oorspronklikheid by die outeur stimuleer weer die verbeelding van die leser. Daar moet beklemtoon word dat met oorspronklikheid nie bedoel word dat die tradisionele fantasiefigure soos kabouters, hekse en towenaars nie meer in verhale mag voorkom nie. Wat wel belangrik is, is dat hulle deur die outeur op 'n oorspronklike, nuwe wyse gehanteer moet word. Die outeur van 'n geslaagde fantasieverhaal doen dit só dat die kind met nuwe oë na die fantasiekarakter kyk en sodoende geprikkel word deur die andersheid daarvan.

3. 'n Element wat algemeen aanvaar word as onlosmaaklike bestanddeel van fantasie is towery, die toweragtige of magiese. As mag is dit onpersoonlik, maar dit word in werking gestel (uitgebeeld) deur 'n karakter – met goeie of slegte gevolge vir die held/heldin.

Towery vorm dikwels die fokuspunt in 'n fantasieverhaal: daardeur word die positiewe in staat gestel om te oorwin, of die goeie karakter moet daarteen veg om die uiteindelike wenner te wees. As die rol daarvan uitgespeel is, kan die verhaal terugkeer na die primêre werklikheid en die storie kan eindig.

Toorkrag is onderworpe aan streng wetmatighede en kan alleen plaasvind binne die woordwerklikheid wat geskep word. Slegs een karakter het byvoorbeeld die mag om te toor en kan dit net onder bepaalde omstandighede doen. Of dit is 'n gawe wat eenmalig, of moontlik drie keer aan die karakter toegesê word. Die getal drie is in die letterkunde altyd betekenisvol/simbolies en in 'n fantasieverhaal speel dit dikwels 'n magiese rol.

'n Belangrikele element wat na vore kom in towery, is die spel met die onmoontlike, waar andersheid uitgedruk word deur die breek van aanvaarde grense van die realiteit d.m.v. metafore en simbole.

4. Taalgebruik is die instrument waarmee die woordkunswerk geskep word. Daarom skuil daar poëtiese krag in fantasie. Elke effektiewe en selfs evokatiewe woord help mee om 'n nuwe wêreld voort te bring waarin magiese vryheid en toweragtige grense harmonies gekombineer word.

Inkantasies kom dikwels voor en kan terselfdertyd as motief 'n fantasieverhaal tot eenheid bind. Dit kan ook saamhang met 'n toor-element: om towerkrag in werking te stel, moet sekere woorde of 'n rympie byvoorbeeld presies nagesê of gesing word.

Ook "retoriese vrae of beskrywings" wat kort-kort opnuut voorkom kan 'n sterk rol speel in 'n verhaal en indruk maak op die hoorder/leser. Die herhaling van woorde aksentueer die mag van die woord.

5. Karakters in fantasieverhale word nie baie genuanseerd en vol geteken nie, omdat dit nie eerstens om húlle gaan nie. Sowel karakters as gebeure illustreer 'n dieper waarheid of lewensiening wat op onderbewuste vlak aan die leser/hoorder deurgegee word. Tog is hulle nie blote figurante wat vlak en vervelig is nie. Veral die hoofkarakter moet oortuig en duidelike skakels hê met die primêre wêreld – of dit nou 'n mens met of sonder een of meer fantasie-eienskappe is, of 'n volledige fantasie-personasie of dalk 'n dier. Wat noodsaaklik is, is dat die karaktertrekke funksioneel moet wees ten opsigte van die geheel – dit moet 'n doel hê, al is dit net om humor te bewerkstellig of te bewys dat logiese menswerklikheid opgehef kán word.

'n Volledig fantasiematige karakter kan lyk soos hy wil en op enige wyse optree – en tog is hy ook gebonde aan inherente wetmatighede. Daar moet konsekwensie en oortuigingskrag wees in wat hy doen. Ook moet daar assosiasies wees met die mens, omdat die verhaal vir volwassenes of kinders bedoel is.

Karakters in fantasieë ontwikkel min, hoewel daar uitsonderings is. Daar kom gewoonlik tog verheldering of verdieping van insig – al is dit nooit 'n vereiste nie. Dit moet egter altyd oortuigend wees en nie dwangmatig nie.

6. Vertellerperspektiewe word in die geslaagde fantasieverhaal gegee om "universele waarde"s in die regte lig te stel. In die reële werklikheid is daar nie net uiterstes nie. Daar is talle tussenstadia en die skeidslyne tussen die stadia is ook baie vaag. In die fantasie-werklikheid val die klem meer op absolute waardes sodat daar veel minder tussenstadia bestaan.

Die fantasiekarakters verteenwoordig in die eerste plek hierdie absolute waardes. 'n Lelike feetjie en 'n mooi heks is ondenkbaar omdat elkeen juis 'n verteenwoordiger van die teenoorgestelde waarde is. Waar dit egter wel voorkom (soos by Liewe Heksie) dien die teenstellende eienskap juis om die normale eienskap te beklemtoon. Die andersheid van die een lê die klem op die eendersheid van die ander. ln die tweede plek gee ook die handeling perspektief. Die handeling of gebeure word in die fantasieverhaal gereduseer tot die essensiële. Dit wat goed of sleg en mooi of lelik is, vind ook uiting in die handeling en word daardeur beklemtoon.

Die oogpunt / perspektief waaruit vertel word, is baie belangrik in 'n fantasieverhaal. 'n Duidelik volwasse verteller kan 'n blik op gebeure gee sodat die leser of luisteraar bewus is van 'n volwassene se simpatieke meelewing en instemming met wat daar gebeur – maar dit nooit neerbuigend of prekerig/moralisties gedoen word nie. Ook waar daar 'n vermenging is van die werklikheid en verbeelding, moet die een werklikheid nie as minderwaardig of meerderwaardig ten opsigte van ander uitgebeeld word nie. Die twee elemente moet saamwerk en mekaar aanvul en die oorskakeling moet fyn en subtiel wees sodat dit inmekaar verweef is.



Fantasie kan ook gepaard gaan met angs; gebeure kan dus skrikwekkend wees. Dit is egter nooit 'n uitsiglose angservaring nie: die erns bly speels en selfs deurlig met humor.

Gebeure volg mekaar gewoonlik chronologies op. In die Afrika-fantasieverhale is daar egter dikwels 'n sikliese tydsopvolging moontlik. Geen aandag word gegee aan onnodige detail of newe-temas nie, sodat 'n hegte samehang kenmerkend is.

7. 'n Hegte konstruksie is 'n kenmerk van die geslaagde fantasieverhaal. Indien die nodige beperkinge nie op die fantasieverhaal geplaas word nie, sou die verloop van die gebeure uitgerek en heelwat meer as die essensiële besonderhede toegevoeg kan word. Dit sou dan kon lei tot 'n losse konstruksie. Die fantasieverhaal, soos enige ander verhaal, vorm ’n hegte eenheid wat alles bevat wat dit moet bevat, maar ook niks meer nie.


Volksverhale word gewoonlik vertel deur oumas in die aande om die vuur, of partykeer buite in die maanlig op warm somersaande. Dit word meer opgevoer as vertel. Die ouma of ander vertellers gebruik gebare, mimiek, dramatiese handelinge, liedere, stemtoon, spraakritme, ens. wat die gehoor meer betrek as blote vertellings.

Volksverhale kan gedefinieer word as "prose narrative which are regarded as fiction. They are not considered as dogma or history, they may or may nog have happened and are not to be taken seriously."

Die tradisionele sprokie is wêreldwyd van die bekendste kinderlektuur. Dit is nie aan tyd of plek gebonde nie en daarom universeel aanvaarbaar. Dit neem 'n heel besondere plek in die lektuur van die kind in en kan ook bestempel word as lektuur met besliste moontlikhede om te beïnvloed. Die redes hiervoor moet gesoek word in die aard van die sprokie. Slegs wanneer 'n opvoeder bewus geword het van die kenmerke van die sprokie, kon hy dit na waarde skat.

Die tradisionele sprokie is 'n vorm van die volksverhaal wat aanvanklik mondeling oorgelewer is. Die oorsprong van tradisionele sprokies kan nie meer vasgestel word nie. Sprokies het waarskynlik vroeg, kort na die ontstaan van die mens, vorm begin aanneem. Die meeste sprokies is oud en kom wêreldwyd voor. Dit is dus vanselfsprekend dat daar verskillende variante aangetref sal word. Dit gebeur ook dat dieselfde gebeure in verskillende sprokies voorkom. Die moontlikheid bestaan dus dat dit of 'n gemeenskaplike oorsprong het en dus uit dieselfde oervorm ontwikkel het, of dat daar sterk wedersydse beïnvloeding moes plaasgevind het. 'n Voorbeeld hiervan is Rooikappie en die wolf en Die wolf en die sewe bokkies. In albei gevalle lê die wolf teen die einde en slaap, sy maag word oopgesny en diè wat hy ingesluk het, word bevry, waarna sy maag vol klippe gepak en toegewerk word.

Sprokies kan soos volg gedefinieer word: "Sprokies is fantastiese volksverhale, heeltemal vry van beperkings van persoon, plek of tyd, wat slegs bedoel is om lewensvreugde of genot te verskaf. Constantine Georgiou definieer hierdie element as volg: "The story satisfyingly entertains with the drama, romance, fun and fantasy that are characteristic of the finest fairy tales. This is the heart of the fairy story, and it may be described as its essential distinction-aesthetic value." Hattingh beskou die sprokie as die oerbron van ons moderne letterkunde. Die vorm van die sprokie is eenvoudig en primitief en word bepaal deur die smaak en beperkte ondervinding van 'n ongekunstelde gehoor. (Dink bv hoe populêr sprokies is by die pre-adolessente kind).

By die aanhoor van die sprokie word alle klemmende aardse bande en bekommernisse vergeet. 'n Ietwat romantiese definisie van sprokies sou lui dat die sprokie die towerfee van droomland is waarin 'n mens vir 'n kort, maar die gewig van die aarde bande vir 'n kort, geluksalige oomblik nie meer druk nie.




Kenmerkend van die tradisionele sprokie, en dit hang ook saam met die kompakte vorm daarvan, is dat die begin van die verhaal dadelik die volgende bepaal: die "plek, die karakters, die tyd en die situasie" waaroor dit handel. Vir die kind is dit waardevol om dit van die begin of te weet. Dit verskaf duidelikheid, sodat hy nie daaroor hoef te wonder nie maar sonder enige versuim op die verhaal self kon begin konsentreer.






In sprokies kom meestal "argetipes" voor, wat iets van die oerkenmerke, oerbegeertes en oer-worstelinge van menswees en ontwikkeling soos wat dit in die kollektiewe onderbewuste bestaan, verwoord (bv. hoogmoed, nederigheid, verlossing, armoede, rykdom, seksualiteit, ens.)

Ook "stereotipes" kom in volksprokies voor en stem ooreen met die een-dimensionaliteit van die karakters. Ons kry dikwels die pragtige meisie, of die swakkeling-vader, ook die bose stiefma, die slim broer/held en die tipiese dom/onnosele karakter.



Kunssprokies of moderne sprokies kan toegeskryf word aan 'n spesifieke outeur. Dit toon verskeie ooreenkomste met die tradisionele sprokies. Daar is ook die absolute sin van goed en kwaad, bonatuurlike wesens, sensitiewe en vokatiewe taalgebruik en kompakte en fyn-uitgewerkte konstruksie.

Voorbeelde hiervan is die volgende:

Dit is maklik om die gewone fantasieverhaal te verwar met die volksprokie. 'n Belangrike verskil is dat nuwe fantasieverhale steeds in verskillende tale geskryf word, terwyl bestaande volksprokies in alle lande bly voortleef en die afgelope eeue nie meer aangevul word nie.

Sowel die volksprokie as die fantasieverhaal het 'n vinnige, chronologiese gang met klem net op essensiële elemente, terwyl rympies geredelik aangetref word. Daar is 'n oorheersende indruk van dramatiese eenvoud en gewoonlik bring die slot oorwinning van die goeie oor die bose.

Ander ooreenkomste is dat die getal drie (soms ook vyf of sewe) 'n belangrike strukturele rol speel en ook magiese implikasies kan hê. Towery kan die verhaal ingrypend beïnvloed en karakters neig na enkellynigheid. In albei gevalle is 'n verteller duidelik aan die woord.

'n Verskil tussen die fantasieverhaal en die volksprokie is dat die verteller by die fantasieverhaal wissel van 'n alwetende verteller tot die belewing van die karakter self. Daarteenoor is die verteller in die volksprokie altyd 'n alwetende, simpatieke volwassene wat die wêreld vir die kind oopmaak.

Nog 'n verskil is dat die fantasieverhaal op 'n dieper vlak van betekenis werk met lewenswaarhede wat aan die kind oorgedra word sonder dat hy eksplisiet daarvan bewus is. Deur die verteller of 'n karakter word die leser/luisteraar na onderbewuste bestaansfere geneem. Daarteenoor sak die volksprokie verder deur die lae van die persoonlikheid en spreek die diepste vlakke van hierdie onderbewuste aan – net 'n volwassene kan hom in dié proses begelei.

As tydsaanduiding in baie fantasieverhale vaag is, dan is dit in alle volksprokies nóg vaer. Omdat tyd nie duidelik aangedui word nie, word historiese agtergrond ook nie in volksprokies aangetref nie. Kultuurverwysings kom nie voor in die mondeling oorgelewerde verhale nie.

Ruimte is in fantasieverhale 'n element wat op 'n groot verskeidenheid wyses geskep word. Maar in die volksprokie is daar 'n vae, maar duidelik aardse ruimte in die begin – daarna word oorgegaan na 'n toweragtige ruimte, of die bestaande omgewing kry 'n towerdimensie by. In die afloop word teruggekeer na 'n gewone ruimte en die toweragtigheid is verby.

'n Volksprokie werk met vasgelegde besonderhede. Daar is gewoonlik 'n kasteel en/of 'n bos. Eersgenoemde dui op die geestelike woning van die kind as heerser oor sy eie lot; laasgenoemde wys op 'n toestand van onsekerheid en soeke. Eers as die karakter(s) weer uit die bos kom, is die oorwinning finaal.

Karakters maak nie lukraak in 'n volksprokie hul verskyning nie: argetipes word aangetref wat vaste betekenisse het, sodat hulle tot die diepste vlakke van die onderbewuste kan spreek. Hulle verteenwoordig kwaad (wat die hoofkarakter bedreig) of goed (wat die held/in help – dikwels deur towery). Ook het net die belangrikste karakters in die volksprokie name,en hierdie name is baie algemeen sodat 'n kind hom maklik onbewustelik in die plek van so 'n karakter kan stel. Daarteenoor kan al die karakters in 'n fantasieverhaal name hê volgens die skrywer/verteller se besluit en keuse.

In alle opsigte gehoorsaam die volksprokie dus strenger wette en dit het 'n onbuigsamer patroon as die fantasieverhaal. Dit geld ook vir die struktuur as sodanig: in albei gevalle is daar 'n vinnige gang. Terwyl die fantasieverhaal binne perke variasies toelaat, het die volksprokie altyd 'n sikliese struktuur. Dit begin met ewewig in die gewone wêreld, gevolg deur probleme en kragmetings in 'n toweragtige milieu, waarna daar verlossing kom en die balans in die gewone werklikheid herstel word.

Johan Degenaar bespreek verskillende interpretasies van 'n sprokie soos Rooikappie en noem o.a. die volgende:

Die mite kan beskryf word as 'n denkbeeldige verhaal waarin die primitiewe mens sy gedagtes oor die wêreld en die mens in konkrete gedagtes uitbeeld. Tussen sprokies en mites bestaan 'n noue verband en baie sprokies is dan ook dikwels goeie voorbeelde van mitiese denkwyse.

Die woord mite is afglei van die Grieks "muthos" wat storie of verhaal beteken. Vandag verwys ons na mites as dáárdie verhale wat die oermens vir homself saamgestel het om natuurverskynsels te verduidelik of om die heldedae van gode en mense te laat voortleef van geslag tot geslag.

Die primitiewe mens wat in 'n atmosfeer van mistisisme en vrees geleef het, kon sy drang na kennis omtrent die wêreld waarin hy woon en ander mense op die volgende wyses bevredig:

Die gesette tyd van die son en die maan, die wisseling van die seisoene, die seegetye, die opvolging van dag en nag – al hierdie natuurwonders het die primitiewe mens met verwondering, nuuskierigheid en angs vervul. Hy wou graag die oorsake en betekenisse van dié onbekende dinge begryp. Omdat hy oor geen wetenskaplike kennis beskik het nie, het hy op intuïtiewe en subjektiewe wyse sy eie verduidelikings opgebou.


Die bekendste mites wat vir kinders geskik is kry ons oorgelewer van die Grieke, die Romeine en van die Noorderlande.

Dit is ook vir kinders interessant om te weet dat die name van die dae afgelei is van die name van Noorse gode:

Die mens se eindelose soeke na kennis en sy drang om te verklaar, het ook neerslag gevind in die verhale wat hy geskep het.

Mites (mitologie) het ontstaan uit die mens se verklarings wat hy probeer gee het vir onder andere natuurverskynsels en sy verhouding tot die natuurmagte en die gode wat, soos hy geglo het, oor hom 'n mag uitoefen. Die mite handel dus oor natuurverskynsels, die mens se verhouding tot die gode, die onderlinge verhouding tussen die gode, die ontstaan van die mensdom, die dood, eienskappe van voëls en diere, geografiese elemente en natuurverskynsels, die wyse waarop die mens sy roeping vervul, die stryd tussen verskynsels soos goed en kwaad, en die bonatuurlike.

Die mites soos ons dit vandag ken, was dus oorspronklik glad nie bedoel as kinderlektuur nie, en sekere mites sal selfs vandag in verwerkte vorm nie as kinderlektuur kan werk nie. Daar is egter 'n hele aantal mites uit veral die Griekse en Noorse mitologie wat as geskikte kinderlektuur beskou kan word, omdat die moderne verwerkers daarvan dit toeganklik gemaak het vir die kind. Dit word as geskik beskou omdat dit baie aksie bevat, daar 'n duidelike stryd of konflik aanwesig is wat aanleiding gee tot spanning, dit gewoonlik taamlik kort is, en die verwerking sodanig is dat dit begryp kan word sonder 'n diepgaande kennis van die mitologie.

Blykbaar is mites redelik skaars in Afrika, hoofsaaklik omdat dit eintlik stories van helde is wat aandag trek, en nie soveel verhale oor die bonatuurlike nie. Tog kan Minnie Postma se verhale van die Basoeto’s, en Eugène Marais se verhale van die Boesmans, in hierdie kategorie val.

Verskille tussen die sprokie en die mite:




Legendes kan beskou word as geskiedenis van 'n primitiewe soort, altyd gebaseer op een of ander historiese werklikheid.

Mites en legendes so nóu verbonde dat die meeste geleerdes dit as een groep behandel. Daar is egter verskille:




Legendes toon groot ooreenkomste met mites. Die oorsprong daarvan strek egter nie so ver terug nie. Die legendes handel oorspronklik oor die lewe van heiliges en is aanvanklik by sekere geleenthede in die Christelike kerk en in kloosters voorgelees. Mettertyd sluit hierdie voorlesings ook verhale oor die lewe van martelare in. Na die Middeleeue verbreed die term sodanig dat dit ook lewensverhale van mense insluit wat nie as heiliges of martelare beskou is nie. Die belangrikste eienskap van die legende bly steeds dat dit oor die lewe van 'n heldefiguur handel. Hierdie heldefiguur kan van universele belang wees (soos in die Christus-legendes), of van nasionale belang (Koning Arthur). In ons moderne tyd kan die heldefiguur selfs van streeks- of plaaslike belang wees (soos in Legendes uit die misrook van Minnie Postma). Die waarheidselement het mettertyd ook verflou, sodat dit nie moontlik is om vas te stel of die feite waarheid of verdigsel is nie.

Legendes het die volgende eienskappe:


Fabels bestaan gewoonlik uit 'n kort diereverhaal en dit eindig met 'n eksplisiete sedeles. In fabels word abstrakte idees soos onkunde, wysheid, vraatsug, trots of ydelheid deur middel van dierekarakters of lewelose voorwerpe in konkrete en visuele vorm voorgestel sodat dit verstaan en onthou kan word.

GK Chesterton beweer dat geen ware fabel menslike karakters mag bevat nie – en dit is waar dat die meeste fabels diere, voëls of lewelose voorwerpe as die hoofkarakters besit. Tóg is daar verskeie uitsonderings waar persone die hoofrol speel en dit doen geen afbreuk aan die kwaliteit van die fabel nie.







Sages is volksverhale wat uit die volksgeloof ontstaan het. Die woord sage verwys na die werkwoord "sê" en dit hou dus verband met "meedeling, berig, vertelling". Dit verwys meestal na 'n buitengewone voorval wat deur die luisteraar geglo sal word.

Daar is verskeie soorte sages

In hierdie tipe diereverhaal is die karakters diere wat nie in die werklikheid bestaan nie, maar net in die verbeelding van die skrywer en dus ook in die verbeelding van die leser. Die karakters toon egter ooreenkomste met bestaande diere en kan hare, skubbe, horings, kloue, sterte en selfs kamme en vere hê, na gelang van hoe sterk die verbeelding is. Afgesien van die voorkoms van hierdie diere, kan hulle ook dinge doen wat gewone diere nie kan doen nie, soos om vuur deur hulle neusgate te blaas of om geweldige krag te hê en alles plat te vee wat voorkom.

In hierdie verhale tree bekende diersoorte op. Hulle word egter vermenslik deur aan hulie menslike eienskappe soos spraak, kleredrag en menslike handeling toe te ken. In die geslaagde diereverhaal met vermenslikte karakters moet daar 'n fyn balans tussen die dierlike en die menslike wees. Die karakter is 'n dier en moet 'n dier bly, al vertoon hy menslike eienskappe. Sy mensheid mag nooit sover gevoer word dat hy sy unieke eienskappe as dier verloor nie. Daar moet dus 'n sinvolle kombinasie van eienskappe wees.

Die vraag wat ontstaan is of daar 'n risiko verbonde is aan die vermensliking van die dier; waarom is dit dan nodig om die diere in hierdie verhale te vermenslik? Die antwoord hierop moet gesoek word in die onvermoë van die kind in die nie-leesstadium om tussen die aard en eienskappe van die dier en dié van die mens te onderskei. Dit is vir hom natuurlik dat die dier soos 'n mens kan doen en dink en mens voorkom. Dit kom ook ooreen met die kind se verbeeldingspel waarin die dier in staat is om in mensetaal te praat en soos 'n mens op te tree.

Nog 'n interessante feit is dat skrywers die vermenslikte dier gebruik om aan die leser meer van sowel die mens as die dier te vertel. 'n Goeie diereverhaal met vermenslikte diere laat by die kind 'n begrip vorm van die dier en van die mens. As die vermensliking egter te ver gevoer word, dan verloor die karakter sy diere-aard, met die gevolg dat die kind weinig of niks van die dier leer of begryp nie.

Uit bogenoemde behoort dit duidelik te wees dat vermensliking van diere in die kinder-verhaal nie net toelaatbaar is nie, maar dat dit vir die kind in die nie-leesstadium wenslik is. Dit is belangrik dat die vermensliking van die dierekarakters met die nodige insig en aanvoeling gehanteer moet word, anders het dit nie die waarde vir die kind wat dit behoort te hê nie.

Die woord troetel beteken: om met liefde te behandel. 'n Troeteldier is 'n dier wat aangehou word vir die plesier daarvan, om liefde te gee en te ontvang. Daar bestaan by kinders van alle ouderdomme 'n groot behoefte in hierdie verband en gevolglik word verhale met troeteldiere as karakters vir baie verskillende ouderdomsgroepe aangetref. Die verhaal draai gewoonlik om die samesyn van 'n kind en sy troeteldier, om die kameraadskap tussen die twee en die gevoel wat hulle vir mekaar het. Die gesamentlike optrede van kind en dier in hierdie tipe verhaal bring soms mee dat dit moeilik word om te bepaal om wie die gebeure nou eintlik draai, of wie die hoofkarakter is. Die liefde vir mekaar is die band wat die twee so saamsnoer dat hulle 'n eenheid vorm. Daar is ook min sprake van 'n meerdere en 'n mindere, want die twee vul mekaar aan en waar die een in een opsig die ander se meerdere is, is die ander een dit weer in 'n ander opsig.

Kinders is in die moderne samelewing nie altyd in die posisie om 'n troeteldier aan te hou nie, daarom kan verhale oor troeteldiere in 'n sekere sin plaasvervangend wees. Die kind se begeerte om 'n troeteldier te besit, spoor hom aan om hierdie soort verhaal te lees.

In baie dele van die wêreld het die natuur as gevolg van die mens dierloos geword. Die Suid-Afrikaanse kind verkeer in die gelukkige posisie dat sy omgewing nog gekenmerk word deur die aanwesigheid van diere. Met sy groot inheemse fauna, bied Suid-Afrika aan sy skrywers inspirasie vir die skep van verhale oor diere in hulle natuurlike staat. Die uitbeelding van die dier kan òf objektief wees, dit wil sê hy kan bloot as objek beskryf word, òf dit kan subjektief wees, in welke geval die skrywer hom indink en invoel in die innerlike van die dier. In laasgenoemde geval beskryf hy nie net nie, hy beeld werklik uit.

Oorlewing van diere in die natuur hang van die natuurwette af, en om hierdie rede bied diereverhale dikwels konflik en drama. Dit is dus verstaanbaar dat veral seuns in die leesstadium (groterkindfase), daarvan sal hou.

Ten slotte moet beklemtoon word dat die kind-dier-verhouding uniek is. Die dier is die kind se metgesel, sy vertroueling, sy held, sy dienskneg, sy beste maat, sy trotste besitting. Die dier praat nooit teë nie, hy verwyt nie as hy sleg behandel word nie en hy tree nooit selfsugtig op nie. Dis geen wonder dat die kind op alle ouderdomme so graag oor diere lees nie.

Bedrieërverhale word aangetref in die meeste Afrikaanse mondelinge letterkunde verhaalskatte. 'n Algemene kenmerk daarvan is hulle groot klem op klein, skelm en geslepe diere (soos die hasie of die jakkals) wat groot en sterk diere (soos die wolf) bedrieg en uitoorlê. Die bedrieërs lei die ander om die bos in wedrenne, bedrieg die ander om hulleself of hulle familie dood te maak. Ook plaas hulle straf vir hul eie wandade op onskuldige persone, eet hul opponente se kos op en maak asof hulle onskuldig is, en so meer.

Diere-bedrieërs het dikwels dubbelsinne karakters: semi-menslik en semi-dierlik. Hulle doen wat beide menslike wesens en diere sou doen. Verder is hulle in staat om vrylik tussen die menslike en dierlike werklikhede te verwissel. Dit is hierdie tweesydige aard wat inherent aan hulle is, wat maak dat hulle kan slaag as bedrieërs. Dit gebeur soms ook dat bedrieërs self trap in slaggate wat hulle vir ander stel.

Soos in die geval van diere, gebruik vertellers dikwels ook natuurverskynsels (soos die wind, water, vuur, son en maan) as karakters. Dit gebeur eintlik in verhale waar geloof in die bo-natuurlike op hierdie manier uitgebeeld word. Die verhale wat opgeteken is en afkomstig van die Boesmankultuur, is goeie voorbeelde hiervan.

Hierdie volksverhale is antropomorfies – dit beteken dat hulle 'n verwoording is van die San- of ander Afrika-lewensbeskouings dat alles in die skepping met mekaar in verhouding staan en dat daar nie duidelike onderskeid is tussen plante, grond, natuurverskynsels, diere, mense en geestelike wesens nie. Hierdie verhale het dus 'n ekologiese perspektief en toon ook baie ooreenkoms met mitologie.

Enkele voorbeelde van die metafore en argetipiese temas wat verken word en hierin voorkom (en dikwels simboliese betekenis kry) is die volgende:

Temas wat ontgin word in bogenoemde metafore om gestalte te gee an die noodsaaklikheid van ekologiese balans en daarmee gepaardgaande balans in die menslike psige:

Verhale met 'n ekologiese perspektief strek hierdie verhale wyer en verder as kultuur en ras. Nog 'n kenmerk van hierdie verhale is dat dit kulturele en inter-kulturele diversiteit respekteer. Dit bied verder 'n uitdaging aan die leser om verantwoordelik met hulleself en hul fisiese omgewing om te gaan. Ook waarsku dit teen die neiging om die aarde en lewende wesens te eksploiteer en uit te roei.

Afrikaanse skrywers wat respek betoon het aan die Afrika-mitologie en hierdie verhale opgeteken het, is Eugene Marais, I.D. du Plessis en G.R. von Wielligh. Selfs die verhale van Minnie Postma kan in hierdie kategorie val.






In die ou dae was daar geen formele skole nie, en kinders is tuis opgevoed, veral deur die ouma, wat die tradisionele opvoeder was. Kinders is geleer deur volksverhale. Die verhale is op genotvolle eerder as moraliserende wyse oorgedra. Harmonie, saamwees, hulp aan ander mense, respek en ander ideale en waardes van die samelewing is geleer deur die ouma deur middel van volksverhale. Aanvaarbare en onaanvaarbare sosiale gedrag en toestande is beskryf d.m.v. dié verhale.

Diere in fabels verteenwoordig menslike wesens in vermomming. Die bose verteenwoordig slegte mense, terwyl die edele goeie mense in die samelewing verteenwoordig. Gewetenlose en hebsugtiges het hul teenhangers in die samelewing. Mense word gewaarsku teen al hierdie mense. Kinders word gewaarsku teen bedrieërs in die werklike lewe deur die bedrieër-volksverhale.

Wanneer volksverhale gesien word as opvoeding, ontstaan die vraag of volks-verhale nog geldig is weens die bestaan van skole. Die antwoord is dat die algemene doelwitte van opvoeding nog steeds deur volksverhale benadruk word, net soos in die ou dae.

Oorsprongsleer verduidelik die oorsprong van goed en kwaad. Volksverhale word vertel om die kinders se verwondering en belangstelling oor hoe dinge ontstaan het, te bevredig. Die meeste van hierdie verhale is ook didakties-lerend en/of moraliserend.

Voorbeelde:

Die artikel is grootliks gebaseer op die navorsing van Combrink en aangevul deur klasaantekeninge van Kruger.



</doc>
<doc id="112249" url="https://af.wikipedia.org/wiki?curid=112249" title="2013 Formule Een-seisoen">
2013 Formule Een-seisoen


</doc>
<doc id="112250" url="https://af.wikipedia.org/wiki?curid=112250" title="2012 Australiese Grand Prix">
2012 Australiese Grand Prix

Die 2012 Formule Een Australiese Grand Prix is op 18 Maart 2012 in Melbourne, Australië, gehou. Dit was die eerste wedren van die kampioenskapseisoen en is deur Jenson Button in sy McLaren-Mercedes gewen.


</doc>
<doc id="112251" url="https://af.wikipedia.org/wiki?curid=112251" title="2011 Australiese Grand Prix">
2011 Australiese Grand Prix

Die 2011 Formule Een Australiese Grand Prix is op 27 Maart 2011 in Melbourne, Australië, gehou. Dit was die eerste wedren van die kampioenskapseisoen en is deur Sebastian Vettel in sy Red Bull Renault gewen.


</doc>
<doc id="112252" url="https://af.wikipedia.org/wiki?curid=112252" title="2013 Australiese Grand Prix">
2013 Australiese Grand Prix

Die 2013 Formule Een Australiese Grand Prix is op 17 Maart 2013 in Melbourne, Australië, gehou. Dit was die eerste wedren van die kampioenskapseisoen en is deur Kimi Räikkönen in sy Lotus-Renault gewen.


</doc>
<doc id="112261" url="https://af.wikipedia.org/wiki?curid=112261" title="Torus">
Torus

'n Torus is 'n 3-D geometriese vorm wat deur die draai van 'n skyf met radius formula_1 oor 'n sirkel met radius formula_2 gevorm is. Indien formula_3 is die torus 'n kringvormige buisie.
'n Torus kan as volg parametries gedefinieer word:

waar

formula_2 is bekend as die "grootradius" en formula_1 is bekend as die "kleinradius". Die verhouding formula_2 gedeel deur formula_1 staan bekend as die "aspekverhouding".

Daar is drie verskillende klasse van toruse afhangend van die drie moontlike aspekverhoudings tussen formula_2 en formula_1:


Wanneer formula_18 is dit maklik om die oppervlak en volume van die torus met behulp van die swaartepuntstelling van Pappus te bereken:


</doc>
<doc id="112265" url="https://af.wikipedia.org/wiki?curid=112265" title="2010 Maleisiese Grand Prix">
2010 Maleisiese Grand Prix

Die 2010 Formule Een Maleisiese Grand Prix is op 4 April 2010 in Sepang, Maleisië, gehou. Dit was die tweede wedren van die kampioenskapseisoen en is deur Sebastian Vettel in sy Red Bull-Renault gewen.


</doc>
<doc id="112266" url="https://af.wikipedia.org/wiki?curid=112266" title="Sietse Los">
Sietse Los

Prof. Sietse Oene Los (Nieuwer-Amstel, sedert 1964 Amstelveen, Noord-Holland, Nederland, 12 Oktober 1871 – Den Haag, Nederland, 18 Oktober 1944) was ’n teoloog en filosoof asook leraar in die Gereformeerde Kerk in Suid-Afrika sowel as in Nederland. Hy was ook enkele jare lank hoogleraar aan en rektor van eersgenoemde Kerk se Teologiese Skool Potchefstroom.

Prof. Los was ’n seun van ds. Oene Los, predikant van die Gereformeerde Kerken van Nederland. Hy het die kandidaatseksamen aan die Teologiese Skool in Kampen afgelê waar hy kandidaat word in 1894 en dien daarna as predikant van die Gereformeerde Kerk van Zalk (26 Januarie 1895–’97), waar sy vader hom bevestig het, De Lier (1897–1901) en Hilversum (1901–’04). Gedurende sy bediening in Hilversum het hy in die Gereformeerde Jongelingsbond op die voorgrond getree en word voorsitter van die Noord-Hollandse afdeling en lid van die bondsbestuur. In Hilversum het hy die ineensmelting van die kerke A en B teweeg gebring.

Tydens pres. S.J.P. Kruger se verblyf in Hilversum in 1901 en 1903 het hy met ds. Los bevriend geraak. Toe hy in Oktober 1903 na Menton in Suid-Frankryk vertrek, het ds. Los hom daarheen vergesel en bly by sy geselskap tot Maart 1904. Ds. Los het hoe die dae daar deurgebring is beskryf in ’n artikel in "Neerlandia" van Oktober 1925. 

In 1905 het ds. Los sy doktorsgraad in wysbegeerte aan die Rijksuniversiteit van Utrecht verwerf met 'n proefskrif getiteld "Aristoteles in Nederland". In 1907 aanvaar hy ’n beroep na die Gereformeerde kerk Pretoria, waarvan die ou president tot sy dood lidmaat was. Hier het dr. Los gedien van 1908 tot hy op 7 Februarie 1914 hoogleraar aan die Teologiese Skool van die Gereformeerde Kerk op Potchefstroom geword het. In Pretoria het hy baie gedoen om versoening tussen Afrikaners en Hollanders in te bewerkstellig. Ook het hy op 15 Junie 1909 ’n sinodesitting van die Nederduitsch Hervormde Kerk (NHKA) bygewoon. Dit was nadat ’n spontane behoefte ná die Tweede Vryheidsoorlog (1899–1902) ontstaan het vir groter eenheid tussen die Afrikaanse Gereformeerde kerke, naamlik die NGK, NHKA en GKSA. Die Algemene Vergadering van die NHKA van 1903 het intussen gevra om 'n "nauwere broederband" tussen die drie kerke. Op die NHGK in Transvaal se sinode van 1906 het uit die ring van Lydenburg 'n beskrywingspunt gekom wat gevra het dat die drie "Hollandsch-sprekende" kerke in Transvaal verenig. Die NHKA reageer op dié beskrywingspunt met 'n verduideliking: Volgens ds. Jac van Belkum was die NHKA-besluit van 1903 gemik op beter verhoudings tussen die drie kerke; nie 'n vereniging nie. Dit kon eers volg op beter verhoudings. Die GKSA het glad nie in 1906 gereageer nie, maar dr. Los het wel die NHKA se sinodesitting drie jaar later bygewoon. Dit was die keer dat daar sprake was van kerkvereniging van die GKSA se kant. Daarna het die eerste sprake van kerkverenining eers weer in 1933 gekom en wel van die NHKA. Ook hiervan het niks tereggekom nie. 

Prof. Los het verdienstelike werk in Suid-Afrika gedoen en in 1912 is op voorstel van die latere eerste minister genl. J.B.M. Hertzog 'n eremeestersgraad in die lettere deur die Suid-Afrikaanse Kollege toegeken.

Einde 1919 of vroeg in 1920 vertrek hy vir studie na Europa en keer nie permanent na Suid-Afrika terug nie weens siekte van sy eggenote. Hy besoek die land wel weer in 1927 en 1939. Van 1920 tot 1935 was hy predikant van die Gereformeerde kerk Den Haag. Hy het sy intreepreek in die Nieuwe Zuiderkerk, Den Haag, op 26 Januarie 1921 gelewer na aanleiding van Hebr. 4:12 en is bevestig deur sy neef ds. S.O. Los. (Dié kerk is op 4 Januarie 1974 buite gebruik gestel en is daarna in puin gelê deur brandstigting. Dit was geleë in die Transvaalkwartier van die stad wat tussen 1900 en 1935 gebou is en het sy naam gekry omdat die strate se name ontleen is aan die Tweede Vryheidsoorlog, wat 'n groot indruk op Nederlanders gemaak het en by wie veel simpatie bestaan het vir die Boere in hul stryd teen die Engelse.) Op 12 Mei 1922 verwerf hy 'n doktorsgraad in teologie cum laude aan die Vrije Universiteit van Amsterdam met die proefskrif "Het gevoel in de Heilige Schrift" onder leiding van prof. dr. W. Geesink. Hy was onder andere medewerker aan die "Christelijke Paedagogiesche Tijdschrift", aan die "Weekblad van de Ver. van Chr. Onderwijzers" een aan die "Kerkblad van de Ger. Kerken van 's-Gravenhage". Hy was in dié tyd voorsitter van 'n kommissie van die plaaslike skoolraad en bestuurslid van die Pedagogiese Kongres.

In 1930 besoek hy Palestina. In 1932 was hy afgevaardigde van die Gereformeerde kerke van Nederland na die 75-jarige jubileumfees van die Christian Reformed church in Amerika. Nadat hy sy emeritaat in 1935 aanvaar het, word hy benoem tot Officier in de Orde van Oranje-Nassau. Hy het ná sy aftrede in Den Haag bly woon. 

Ná sy vrou se dood, woon hy by sy dogter en sterf aan beserings wat hy opgedoen het in 'n bomaanval op sy dogter se huis tydens die Tweede Wêreldoorlog.

Benewens sy twee proefskrifte het hy onder meer die volgende die lig laat sien: "Twee leerredenen" (Pretoria, 1909); "Kort overzicht van de geschiedenis der Gereformeerde Kerken in Zuid-Afrika" (Pretoria, 1911); "Het isolement van de Amsterdamse professoren dr. A. Kuyper en dr. H. Bavinck" (Pretoria, 1911); "De geschiedenis van de Christelijke kerk" (saam met T. Hamersma en J.D. du Toit, Potchefstroom, 1911); "Keurstoffen – 24 preken" (Burgersdorp, 1912); "De paraenetiese katechisatie" (Potchefstroom, 1914); "Beginselen van de karakterkunde" (Pretoria, 1915); "De Hervorming" (saam met T. Hamersma en J.D. du Toit, Potchefstroom, s.j.); "Zeven lofzangen uit de Openbaring van Johannes in Schriftoverdenkingen" (Pretoria, 1918); "Logika" (Potchefstroom, 1918); "Droomen en millennium-zieners" (Potchefstroom, s.j.); "De Christelijke doop" (Potchefstroom, 1918); "Dingaansdag – twee leerredenen op Dingaansdag" (Pretoria, 1918); "De Hartenveroverende kracht van Gods Woord" (Den Haag, 1921); "Groote paedagogen" (Den Haag, 1926); "Persoonlijkheid en karakter volgens de Heilige Schrift" (Kampen, 1925), "Karaktervorming by kleuters en kinderen" (Amsterdam, 1930), "Moderne paedagogen en richtingen" (Amsterdam, 1933); "Karaktervorming bij jeugdigen" (Amsterdam, 1937).

Uit sy huwelik met Zwaantje (of Swaantje) Antonia van Beest van Andel (1872–1942) is vier kinders gebore, van wie een 'n predikant in Nederland geword het. Blykbaar het minstens twee van die kinders in Suid-Afrika bly woon, onder wie ’n dogter wat later mev. J.C. Bos geword en op Irene naby Pretoria gewoon het.



</doc>
<doc id="112275" url="https://af.wikipedia.org/wiki?curid=112275" title="2010 Bahreinse Grand Prix">
2010 Bahreinse Grand Prix

Die 2010 Formule Een Bahreinse Grand Prix is op 14 Maart 2010 op die Bahrein Internasionale Renbaan in Sakhir, Bahrein gehou. Dit was die eerste wedren van die kampioenskapseisoen en is deur Fernando Alonso in sy Ferrari gewen.


</doc>
<doc id="112276" url="https://af.wikipedia.org/wiki?curid=112276" title="2012 Bahreinse Grand Prix">
2012 Bahreinse Grand Prix

Die 2012 Formule Een Bahreinse Grand Prix is op 22 April 2012 op die Bahrein Internasionale Renbaan in Sakhir, Bahrein gehou. Dit was die derde wedren van die kampioenskapseisoen en is deur Sebastian Vettel in sy Red Bull-Renault gewen.


</doc>
<doc id="112277" url="https://af.wikipedia.org/wiki?curid=112277" title="2013 Bahreinse Grand Prix">
2013 Bahreinse Grand Prix

Die 2013 Formule Een Bahreinse Grand Prix is op 21 April 2013 op die Bahrein Internasionale Renbaan in Sakhir, Bahrein gehou. Dit was die vierde wedren van die kampioenskapseisoen en is deur Sebastian Vettel in sy Red Bull-Renault gewen.


</doc>
<doc id="112278" url="https://af.wikipedia.org/wiki?curid=112278" title="Meander">
Meander

'n Meander (of rivierkronkel) is 'n kromming in 'n kronkelende waterloop of rivier. 'n Meander vorm wanneer bewegende water die buitenste rivieroewers erodeer en die vallei verbreed. Die binneste deel van die rivier het gevolglik minder energie en daar vind afsetting plaas. Enige grootte stroom kan begin kronkel wanneer sedimente van die buite-oewer geërodeer word en aan die binnekant afgeset word. Die gevolg is 'n slingerpatroon waar 'n rivier heen en weer oor sy vallei-afwaartse as vloei. Wanneer 'n kromming van die hoofstroom afgesny word, word 'n hoefystermeer gevorm. Met verloop van tyd migreer meanders stroomaf, soms binne so 'n kort tydjie dat plaaslike munisipaliteite probleme met die instandhouding van stabiele paaie en brûe ondervind.

Tensy anders aangedui, is "meanders" en "kronkelings" sinoniem en verwys dit na herhalende krommingspatrone of golfvorms. In sommige skemas is "meanders" slegs van toepassing op riviere met oordrewe sirkelvormige lusse of sekondêre meanders, menende meanders op meanders.

Alle strome is op een of ander stadium in hulle geologiese geskiedenis en vir 'n sekere gedeelte van hulle lengte kronkelend.

Die term is van die Meanderrivier in die hedendaagse Turkye afgelei. Dit was aan die Antieke Grieke as Μαίανδρος "Maiandros" (Latyns: "Maeander") bekend. Die rivier word deur 'n baie ingewikkelde vloei in die benedeloop gekenmerk. As sodanig het die naam van die rivier in Klassieke Griekeland (en later Griekse denke) 'n algemene naamwoord geword wat na enige ingewikkelde en "kronkelende" konsep verwys, soos dekoratiewe spraakpatrone of spraak en idees, sowel as die geomorfologiese kenmerk. Strabo het gesê: "... die rivierloop is so intens kronkelend dat alles wat kronkel, met 'meander' geassosieer word."

Die tegniese beskrywing van 'n kronkelende waterloop word meandergeometrie genoem. Rivierkronkels word as 'n onreëlmatige golfvorm gekarakteriseer. As golfvorm volg die kronkelende stroom die vallei-afwaartse as, 'n reguit lyn wat op só 'n manier by die kurwe aangepas is dat die som van al die amplitudes (slingerbreedtes) wat daar gemeet is, nul is. Hierdie as verteenwoordig die algemene rigting van die stroom.

By enige dwarssnit (van die kronkel- en vallei-afwaartse as) volg die water die kronkelas, met ander woorde die as van die rivierbedding. Twee opeenvolgende kruispunte van die kronkel- en vallei-afwaartse asse, vorm 'n meanderlus. Die meander is twee opeenvolgende lusse wat in teenoorgestelde transversale rigtings wys. Die afstand van een meander langs die vallei-afwaartse as is die meanderlengte of golflengte. Die maksimum afstand vanaf die vallei-afwaartse as na die kronkel-as van 'n lus is die meanderbreedte of amplitude. Die rivierloop by daardie punt is die apeks.

In teenstelling met sinusgolwe, is die lusse van 'n rivierkronkel meer sirkelvormig. Die kromming wissel van 'n maksimum by die apeks tot zero by 'n kruispunt (reguit lyn), ook genoem 'n infleksie (buiging), aangesien die kromming in daardie omgewing van rigting verander. Die radius van die lus is die reguit lyn loodreg op die vallei-afwaartse as wat die kronkelas by die apeks sny. Aangesien die lus nie ideaal is nie, word bykomende inligting benodig om dit te karakteriseer. Die oriënteringshoek is die hoek tussen die kronkel-as en die vallei-afwaartse as op enige punt op die kronkel-as.

By die apeks het die lus 'n buite- of konvekse oewer en 'n binne- of konkawe oewer. Die meandergordel word deur 'n gemiddelde meanderbreedte gedefinieer, wat vanaf buite-oewer tot buite-oewer, in plaas van vanaf kronkel-as tot kronkels-as gemeet word. As daar 'n vloedvlakte is, oorskry dit die meandergordel. Die meander is dan vry – dit kan enige plek op die vloedvlakte aangetref word. As daar nie 'n vloedvlakte is nie, is die meander vas.

'n Meander het ook 'n dieptepatroon. Die kruisings word deur stroomversnellings of vlak beddings gekenmerk, terwyl daar poele by die apekse is. In 'n poel is vloeirigting afwaarts en word die beddingmateriaal geërodeer. Die grootste volume vloei egter stadig aan die binnekant van die kromme waar sediment as gevolg van verminderde stroomsnelheid afgeset word.

Die maksimum dieptelyn, of kanaal, is die thalweg of thalweglyn. Dit word dikwels as die grenslyn aangedui wanneer 'n rivier as politieke grens gebruik word. Die thalweg loop teenaan die buite-oewer en keer terug na die middel wanneer 'n stroomversnelling bereik word. Die meanderbooglengte is die afstand van die thalweg deur die loop van een meander. Die rivierlengte is die lengte van die kronkelas.

Meandervorming is die gevolg van natuurlike faktore en prosesse. Die golfvormstruktuur van 'n stroom is voortdurend besig om te verander. Water vloei in 'n kolkbeweging wanneer dit 'n kromming in 'n stroom bereik. Wanneer 'n kanaal 'n sinusoidale (kronkelende) pad begin volg, is daar 'n dramatiese toename in die amplitude en konkawiteit van die lusse. Dit is as gevolg van die effek van 'n spiraalvormige vloei wat digte, geërodeerde materiaal na die binnekant van die kromming vee, en die buitekant van die kromming onbeskermd laat, vatbaar vir versnelde erosie wat tot die vorming van 'n positiewe terugvoerlus lei. In Elizabeth A. Wood se woorde:"... die proses van meandervorming blyk 'n selfversterkende proses te wees... waarin 'n groter kromming tot meer oewererosie lei, wat weer tot 'n groter kromming lei..."Die dwarsstroom oor die vloer van die kanaal is deel van die sekondêre vloei en vee dig geërodeerde materiaal na die binnekant van die kromming. Die dwarsstroom styg naby die binnekant en vloei uitwaarts na die buitekant om sodoende die spiraalvormige vloei te vorm. Hoe groter die kromming van die draai, en hoe vinniger die vloei, hoe sterker is die dwarsstroom.

Die behoud van die hoekmomentum veroorsaak dat die snelheid aan die binnekant van die kromming vinniger as aan die buitekant is.

Die geleidelike helling aan die binnekant van 'n meander word 'n gly-oewer genoem. Dit word dikwels deur 'n stiloewerwal in die rivier aangedui.

Aan die buitekant van die meander sny die rivier in die oewer in. Dit lei dikwels tot die ontstaan van 'n rivierkrans, ook bekend as 'n hangoewer of 'n hang.

Die meeste meanders word in die omgewing van 'n rivierkanaal met vlak 'n gradiënt, 'n goed ontwikkelde vloedvlakte en vloedvlaktemateriaal aangetref. Die afsetting van sediment vind aan die binne-oewer plaas aangesien die rivier se sekondêre vloei sand, klippe en ander materiaal oor die bedding na die binneste radius van die rivierkromming vee om sodoende 'n stiloewerwal onder die glyoewer te skep. Erosie is groter aan die buitekant van die draai waar die grond nie deur die afsetting van sand en klippe beskerm word nie. Hierdie erosie veroorsaak dat die meander geneig is om in die rigting van die buitenste kromming te ontwikkel en 'n rivierkrans gevorm word. Dit kan in areas gesien word waar wilgerbome op rivieroewers groei; aan die binnekant van die meander is wilgers dikwels ver van die oewer af terwyl die boomwortels aan die buitekant van die kromming dikwels in die rivierwal sigbaar is.

Stiloewerwalle is eenvoudig 'n opeenhoping van afgesette alluvium wat aan die binne-oewer van 'n meanderkromming versamel. Die opeenhoping is die gevolg van die stroom se laer snelheid aan die binnekant van die kromming. Sediment is meer geneig om teen laer snelhede afgeset te word.

Indien die helling van 'n gevestigde kronkelende stroom skielik toeneem, sal afwaartse erosie hervat word. Namate die stroom afwaarts erodeer, sal die gevestigde kronkelpatroon 'n diep vallei vorm wat as 'n "ingekerfde" of "ingesinkte meander" bekend staan.

Hoefystermeer vorm wanneer groeiende meanders mekaar sny en 'n meanderlus afgesny en gevolglik sonder 'n aktiewe snystroom gelaat word. Die proses hou gewoonlik met oorstromings verband waar die rivier geneig is om die pad van die minste weerstand te volg. Die hoefyster, wat baie minder energie as die meer direkte rivierloop het, versamel met elke oorstroming meer afgesette sediment totdat dit onafhanklik van die rivier is. Die grootste hoefystermere is in gebiede met groter vloedvlaktes waar die riviere meer plek het om te kronkel. Met verloop van tyd is hierdie hoefystermere geneig om op te droog of met sediment gevul te word.

Net soos 'n hoefystermeer word 'n ingekerfde meander soms afgesny. Die landvorm word 'n verlate meander genoem. In die suidweste van die Verenigde State staan dit ook as 'n rincon bekend. Een dramatiese voorbeeld in Lake Powell word "Die Rincon" genoem.

Die meanderverhouding of kronkelindeks is 'n metode vir die kwantifisering van die mate waarin 'n rivier of stroom kronkel (in watter mate die rivierloop van die kortste moontlike pad afwyk). Dit word bereken as die lengte van die stroom gedeel deur die lengte van die vallei. 'n Reguit rivier se meanderverhouding sal 1 wees (dit sal dieselfde lengte as die vallei wees). Hoe hoër hierdie verhouding bo 1 is, hoe meer kronkel die rivier.



</doc>
<doc id="112279" url="https://af.wikipedia.org/wiki?curid=112279" title="2011 Turkse Grand Prix">
2011 Turkse Grand Prix

Die 2011 Formule Een Turkse Grand Prix is op 8 Mei 2011 op die Istanbul Park-renbaan in Istanboel, Turkye, gehou. Dit was die vierde wedren van die kampioenskapseisoen en is deur Sebastian Vettel in sy Red Bull-Renault gewen.


</doc>
<doc id="112280" url="https://af.wikipedia.org/wiki?curid=112280" title="2010 Turkse Grand Prix">
2010 Turkse Grand Prix

Die 2011 Formule Een Turkse Grand Prix is op 8 Mei 2011 op die Istanbul Park-renbaan in Istanboel, Turkye, gehou. Dit was die vierde wedren van die kampioenskapseisoen en is deur Sebastian Vettel in sy Red Bull-Renault gewen.


</doc>
<doc id="112281" url="https://af.wikipedia.org/wiki?curid=112281" title="2010 Formule Een-seisoen">
2010 Formule Een-seisoen

Die Formule Een-seisoen van 2010 was die 61ste seisoen van die Formule Eenkampioenskap en is oor 19 Grand Prix-wedrenne beslis.


</doc>
<doc id="112282" url="https://af.wikipedia.org/wiki?curid=112282" title="Bridge House School">
Bridge House School

Bridge House Skool, algemeen na verwys as "Bridge House", is 'n Engelstalige privaatskool in die Kaapse Wynland naby Franschhoek, Stellenbosch en Paarl. Dit dien meer as 800 meisies en seuns van pre-primêr tot gr. 12 met 'n satelliet-speelskool op die Paarl Valley-gholflandgoed (2015). Bridge House is 'n lid van die Onafhanklike Skolevereniging van Suider-Afrika (OSVSA) en die Internasionale “Round Square”-organisasie. Die skool se leuse is “Leer Lewenslank” (“"Learning for Life"” in Engels).

Bridge House is gestig deur 'n groep plaaslike families, naamlik die Huxter-, Friedman- en Randgesinne, as 'n nie-winsgewende maatskappy en het op 19 Januarie 1995 met 54 leerlinge geopen. Die skool was oorspronklik in 'n staatskoolgebou in Simondium gehuisves tot in 1997, waarna hersoneringsaansoeke gelewer en goedgekeur is vir die skool om 'n nuwe perseel in die Bergriviervallei op die Watervalplaas te betrek. In Julie 1998 het die skool verskuif na die nuwe en groter kampus wat op 'n 10 ha stuk grond geleë is, 10 km buite Franschhoek; 'n onontwikkelde hoek van die plaas naby die Bergrivierbrug geskenk deur wyle Graham Beck in 1994. Bridge House besit tans 28 ha grond nadat 'n skenking van 'n addisionele 18 ha ontvang is.

In 1999 is die swembad en tennisbane bygevoeg, gevolg deur die binnenshuise sportsentrum. Die Barnyardteater met 450 sitplekke is in 2002 gebou en in gebruik geneem gedurende 2003. 'n Nuwe skoolgebou met sewe klaskamers, administratiewe kantore en 'n personeelkamer is bygevoeg. Die skoolgebou is uitgebrei in 2009 met verdere klaskamers. Die eerste koshuis, Bellegam Huis, geopen in die derde kwartaal van 2004 en met die byvoeging van Waterval Huis in 2008, het die koshuiskapasiteit verdubbel. Die Renaissance Sentrum wat ses nuwe klaskamers huisves is in November 2013 voltooi tesame met die leersentrum. Hugenote Huis, die derde koshuis, is aan die einde van 2013 voltooi om die totale kapasiteit tot 140 koshuisgangers te vermeeder. In die derde kwartaal van 2015, is die preprimêre gebou en fasiliteite deur 'n Speelskoolklas en al die preprimêre kinders ingeneem. In die tweede kwartaal van 2016 is 'n astro-turf hokkieveld voltooi asook die aanvang van die konstruksie van 'n Wiskunde- en Wetenskapsentrum sowel as Wetenskap- en Biologielaboratoriums, gemik om teen Januarie 2017 gereed te wees. Konstruksie van 'n vierde koshuis word beplan vir gebruik in 2017.

Bridge House posisioneer homself as 'n globaalrelevante en volhoubare leergemeenskap, gerig op ontwikkeling van elke individu se potensiaal om te lei, innoveer en te dien met selfvertroue in 'n veranderende wêreld. Bridge House se missie is gegrond op die volgende waardes:


Bridge House bied 'n breë, innoverende en moderne kurrikulum gemik op die ontwikkeling van hoogs gemotiveerde, gebalanseerde en bekwame mense, goed voorbereid om die uitdagings wat hul in die gesig staar wanneer hulle die skool verlaat aan te pak.

Tale:

Bridge House is 'n Engelsmediumskool. Alle leerders word in Engels (huistaal) onderrig. Afrikaans (Eerste Addisionele Taal) klasse word ingedeel volgens vermoë. Frans en Duits (tweede addisionele taalvlak) word as keusevakke in graad 10, 11 en 12 aangebied.

Skoolure:

Dit verskil volgens die verskillende ouderdomsgroepe, maar al die klasse begin 08h00.

Speelskool:

Bridge House voorsien in die behoeftes van 3- tot 4-jariges by die speelskooltjie.
Twee klasse vir 2– en 3-jarige kinders is by 'n sattelietspeelskool geleë by Pearl Valley gholflandgoed. Die skooltjie word besit deur Bridge House maar die geboue en fasiliteite behoort aan Pearl Valley.

Een speelskoolklas vir 3– tot 4-jariges is by Bridge House op kampus in die speelskool gebou. Dit het goed toegeruste klaskamers en buitemuurse fasiliteite.

Die program is gestruktureerd volgens die bestepraktyk vir Vroeë Kinderontwikkelingleer, en daar is 'n gunstige volwassene / kind verhouding, met 'n onderwyser en assistent per groep.

Pre - primêr:

Hierdie fase by Bridge House het drie klasse van 5-6 jaar in Graad 0 en twee klasse van 4-5 jariges in Graad 00 .

Aktiwiteite aangebied: Inligtingstegnologie, musiek, balvaardighede en gimnastiek.

Junior Primêr:

Die kurrikulum is uitkomsgebaseerd en in lyn met die Nasionale kurrikulumverklaring van Suid-Afrika.
Onder die leerareas van Tale, Wiskunde en Lewensvaardighede, is die volgende onderwerpe bekendgestel:


Juniorprimêre klasgroottes is tot 'n maksimum van 24 per klas gehou en is ko-ed asook gemengdevermoë.

Senior Primêr:

Die kurrikulum is in lyn met die Suid-Afrikaanse nasionale riglyne.

Engels onderrig word as Eerste (Huis) taal.
Afrikaans word gedoseer as Eerste Addisionele Taal, maar word as gevorderde, standaard of intensiewe klasse aangebied.

Vakgebiede gedek:

Opvoedkundige Ondersteuning Eenheid:

Die Prep OOE sluit in 'n spraakterapeut, 2 spesialisremediërende / ondersteuningsonderwysers en 'n arbeidsterapeut.

Die Opvoedkundige Ondersteuning Eenheid (OOE) gebaseer in die hoërskool bied akademiese, sosiale, emosionele en gedragsprobleme ondersteuning aan alle Hoërskool leerlinge. 'n Opvoedkundige sielkundige en 'n NiLD Opvoedkundige terapeut is beskikbaar om te konsulteer met leerlinge op 'n een-tot-een basis, sowel as in 'n klein groep formate waar eweknie ondersteuning en leer aangemoedig word.

Hoërskool:

Van Graad 8- en 9-leerders word verwag om al die leerareas wat deur die Algemene Onderwys en Opleiding-vlak (AOO) geassesseer word, te bestudeer wat al die leerders in Suid-Afrikaanse skole voltooi aan die einde van graad 9.


Bridge House Matriekstudente skryf die Onafhanklike Eksamenraad se matriekeksamen. In graad 10, 11 en 12 bied die skool die volgende vakke:


Bridge House se Inligtingstegnologiesentrum bied aan leerders die mees gevorderde fasiliteite om op alle skoolvlakke hul rekenaarvaardighede te help ontwikkel.

Leerlinge leer om hierdie moderne tegnologie en die wye veld oor alle aspekte te gebruik vanaf preprimêr tot in matriek.
Dit word dwarsdeur die kurrikulum gebruik, om beide die inhoud en programme te leer ken.
Die skool het sedert Januarie 2016 'n verpligte iPad program in werking gestel.

Alle klasse neem deel aan uitstappies na plekke van belang. Hierdie uitstappies vorm deel van die verpligte kurrikulum.
Elke leerder vanaf graad 1 tot matriek is verplig om jaarliks een kamp by te woon.

In graad 7 en graad 10 vorm 'n basiese noodhulp- en lewensreddingkursus deel van die kurrikulum.

Die skool is betrokke by verskeie gemeenskapsvennootskappe.
Een so ŉ projek is die Philippolis Community Partnership waar graad 10- en 11-leerders kan deelneem in 'n diensprojek in Philippolis.

'n Aantal graad 10-leerders neem deel aan internasionale uitruile na lande soos bv. Thailand, Indië, Australië, Nieu-Seeland, Kanada, die VSA, Duitsland, Denemarke, die Verenigde Koningryk en Peru.

Round Square:
Bridge House is as 'n vollid van die “Round Square” aanvaar by die Internasionale Konferensie wat in 2006 in Gordonstoun plaasgevind het. “Round Square” is 'n wêreldwye assosiasie van meer as 80 skole op 5 vastelande.
Skole wat aan die “Round Square” behoort word gelei deur die volgende ideale:
• Internasionale begrip
• Demokrasie
• Omgewing
• Avontuur
• Leierskap
• Diens

Graad 7 leerlinge word aangemoedig om in te skryf vir die “Learning for Life Leadership Programme” wat deur Chris Storey, 'n vorige Hoof van die voorbereidingskool, ontwikkel is.
Die program bevorder hoë vlakke van inisiatief, selfmotivering en aanspreeklikheid. 

Elke kwartaal kies studente verteenwoordigers van elke klas om op die studenteraad te dien. Hierdie raad word deur die Studenteleierskapraad se uitvoerende beampte gekoördineer en gelei.
Die Studenteleierskapraad word jaarliks deur die leerlinge gekies, en bestaan uit agt graad 12-leerlinge, ses huiskapteins, 'n seunskoshuishoof, 'n dogterskoshuishoof asook 'n hoof van die “Round Square”.
Die uitvoerende raad word deur die studenteliggaam verkies nadat hulle hul veldtogte gepubliseer het, plakkate by die skool opgerig het en hul veldtogtoespraak voor die skool gelewer het. Die personeel tree slegs as die verkiesingskomitee op, maar is nie stemgeregtig nie.

Musiek, kuns en drama vorm die basis van die kulturele program. Bridge House bied individuele onderrig vir musiekstudente in die volgende dissiplines, óf as 'n buitemuurse aktiwiteit, óf as 'n kurrikulumonderwerp:


Alle studente word blootgestel aan verskillende style van Kuns en Drama. Hierdie vorm deel van die kurrikulum van graad 8 en is beskikbaar as keusevakke van graad 10 tot 12. Daar is 'n aansienlike klem op kulturele opvoeding en kollegestudente kry ook die geleentheid om aan internasionale kulturele toere deel te neem.

Daar is drie huise by Bridge House: Helios, Olympia en Alexandrië. Elke nuwe student word ingedeel in 'n huis waarin hulle bly tot in Graad 12. Die drie huise ding mee in die interhuistoernooie soos swem, atletiek, rugby, waterpolo, hokkie en netbal. Die huiskapteins neem verantwoordelikheid vir die bestuur van die huise onder die toesig van 'n onderwyser wat as die hoof van die huis dien.

Deelname aan sport op hoërskoolvlak is verpligtend. 'n Aantal nasionale toere word onderneem deur die loop van die jaar. Oorsese toere word elke tweede jaar beplan. Die volgende sportsoorte word aangebied op laer- en hoërskoolvlak:


Verskeie sportfeeste word jaarliks by Bridge House aangebied. Die Bridge House Myl is 'n oopwaterswemdag wat jaarliks deur die skool gereël en by die Bergrivierdam gehou word.

Bridge House School plaas groot waarde en klem op akademiese uitnemendheid en prestasie. Tot op hede het die skool 'n 100% slaagsyfer, met 'n hoë persentasie van sy leerders wat 'n BA-graad slaagsyfer behaal het.
Bridge House School behou sy plek onder die beste skole in die land met studente wat gereeld die IEB lys van top presterende leerders haal.
In Maart 2016 het Bridge House School 'n sertifikaat van erkenning ontvang by 'n geleentheid wat deur die Universiteit van Stellenbosch aangebied is, wat skole erken wat in die afgelope vyf jaar deurlopend uitsonderlike akademiese resultate gelewer het. 

Tot op datum het 40 leerlinge van Bridge House School al 'n “Gold President Award” ontvang. Die toekenningsgeleentheid word geëer deur die bywoning van die koninklike graaf en gravin van Wessex.


Anne van Zyl, skoolhoof vanaf 2002 tot 2010, is aangestel as die hoof van die “Oprah Winfrey Leadership Academy for Girls” in 2010. 
Melvin King, Voorbereidingskoolhoof vanaf 2007 tot 2014, is aangestel as die hoof van die “Oprah Winfrey Leadership Academy for Girls” in 2014.

Bridge House se Oudleerdersvereniging (BHPPA) vir Alumni skep 'n netwerk van kontakte, en om in die toekoms te dien op die "Bridge House Educational Foundation Trust". Studente wat matrikuleer by Bridge House ontvang 'n das (vir seuns) en 'n serp (vir meisies) as 'n simbool van hul alumnistatus.

Die Skool word deur 'n Raad van Direkteure met vyftien lede beheer. Die “Bridge House Education Foundation” is 'n trust wat die skoolterrein en sy geboue besit. Die Trust bestaan uit 'n Stigtingstrustee, onafhanklike trustees en vier Ouertrustees.


</doc>
<doc id="112283" url="https://af.wikipedia.org/wiki?curid=112283" title="2012 Formule Een-seisoen">
2012 Formule Een-seisoen

Die Formule Een-seisoen van 2012 was die 63ste seisoen van die Formule Eenkampioenskap en is oor 20 Grand Prix-wedrenne beslis.


</doc>
<doc id="112284" url="https://af.wikipedia.org/wiki?curid=112284" title="Pieter Wenning">
Pieter Wenning

Pieter Willem Frederik Wenning (Den Haag, Nederland, 9 September 1873 – Pretoria, Suid-Afrika 24 Januarie 1921) was 'n Suid-Afrikaanse kunstenaar en die vader van die Kaapse Impressionisme. 

Hy is in Nederland gebore en was weens gesondheidsredes op jeugdige ouderdom na Suid-Afrika gebring. Hy het eers by J.H. de Bussy se boekhandel gewerk. Hy begin skilder en sy talent kom onder die aandag van D.C. Boonzaier. Dié oorreed hom om na die Kaap te verhuis. Hy was arm en sy gesondheid swak en het sy skilderye goedkoop verkoop. Sy werk, hoewel onder die invloed van Impressioniste, is as heeltemal oorspronklik beskou. Hy is in Pretoria oorlede.

Wenning was die oudste kind van die Wenning-gesin, wat van Friese afkoms was. Sy vader was 'n kunstenaar wat veral die heraldiekkuns beoefen het; sy neef Ype Wenning was ook in Friesland as skilder bekend. Wenning is aan die Rijks Hoogere Burgerschool in Leeuwarden opgelei, waar hy in tale en tekenkuns uitgeblink het. Sy kunsonderwyser, Bubberman, het Wenning met die werk van eietydse skilders bekendgestel en die werk van die Nederlandse impressioniste, soos Willem Maris, J.B. Jongkind, Anton Mauve en G.H. Breitner, het 'n blywende invloed op Wenning se kuns nagelaat. 

Ná sy hoërskoolopleiding het Wenning klerk by die Hollandsch IJzeren Spoorweg Maatschappij geword. Sy kennis van Engels, Frans en Duits het hom spoedig bevordering tot buitelandse korrespondent in die klaringsafdeling besorg en hy onderneem reise na Engeland, Skotland, Frankryk, Switserland en Duitsland. Hy het reeds gereeld geskilder en van sy werkies in die portiershuisie op die Zaandamstasie vertoon en verkoop. 

In 1898 trou Wenning met Johanna Hillegonda Kramer-Bennink (3 Julie 1866 – Februarie 1919), 'n weduwee met twee kinders, en uit hierdie huwelik is twee seuns gebore: Harco Wenning (gebore 22 November 1899) en Siegfried Wenning (gebore 2 Augustus 1901). 

Op 14 Junie 1905 het Wenning aansoek om 'n betrekking by die firma J.H. de Bussy en Kie., boekhandelaars en uitgewers, se filiaal in Pretoria gedoen. Hy en sy gesin het in Junie 1905 met die Gaika in Durban aangekom met 'n brief van koningin Wilhelmina aan die goewerneur van Transvaal, wat hulle in staat gestel het om as immigrante in Pretoria te woon. In sy ledige uurtjies het Wenning steeds met skets en skilder voortgegaan en die tonele van ou Pretoria het hy met frisheid en spontaniteit uitgebeeld: huisies, "lokasie"-tonele, bome in die plantasies van Pretoria-Noord, agterbuurte en klein straatjies was sy geliefkoosde onderwerpe. 

Danksy sy beskaafde, vriendelike geaardheid (hoewel hy ook besonder ingetoë en soms swygsaam was) het Wenning gemaklik 'n kringetjie intieme vriende om hom geskaar, mense wat hom ook aktief in sy kuns ondersteun en aangemoedig het. Wenning was lid van die Pretoriase tak van die Frieslandse Vereniging en later ook 'n tyd lank vertaler by die hooggeregshof. Hy het belanggestel in Esperanto en Japannees bestudeer vir sy besoek aan die Ooste waaroor hy jare lank droom. Die invloed van die kuns van China en Japan op Wenning se styl was groot. Met sy kennismaking met Boonzaier en sy mooi versameling Oosterse kunsstukke groei hierdie belangstelling sterk aan. Afgesien van die menigte stillewes wat Wenning in "Japannese styl" uitvoer (vergelyk die akwarel "Vaas met bloeisels" in die Pretoriase Kunsmuseum), kan die gebruik van oop vlakke in sy komposisie — waarteenoor die dele wat in fyn besonderhede geskilder is, mooi kontrasteer — hierop teruggevoer word. Ook sy gebruik om besondere teksture te verkry deur met ligte kleure oor swart of ander donker kleure te skilder, sluit hierby aan. Verder het die styl wat die Oosterse kuns by Wenning help vorm het, ook saamgeval met sy liefde vir die Europese impressionisme; en dit is bekend dat impressioniste soos Degas, Toulouse-Lautrec en Van Gogh sterk deur die Japanse kuns beïnvloed is. 

Einde 1909 het Wenning reeds begin oorslaan van tekenkryt en waterverf na olie, 'n medium waarin hy sy grootste werke sou skilder en wat die mees geliefde vir hom sou bly. Wenning het sy lewe lank met geldelike probleme geworstel en dit was slegs met die hulp van sy vriende dat hy in staat gestel is om met sy kuns voort te gaan. Selfs nadat hy 'n mate van bekendheid verwerf het, is 54 van sy werke nog in September 1917 by Lezard in Johannesburg vir die geringe bedrag van £225 verkoop. 

In 1911 het die firma J.H. de Bussy besluit om ook kunstenaarsmateriaal, etse en afdrukke (onder meer Japannese houtdrukke) te verkoop, en Wenning staan in beheer van hierdie afdeling. In dieselfde jaar stig vooraanstaande kunstenaars van Pretoria 'n vereniging, The Individualists, waarvan onder andere Frans Oerder, J.H. Pierneef, Nina Murray en Erich Mayer lid was. Wenning is tot sekretaris daarvan benoem en het deelgeneem aan die groep se tentoonstellings. 

In 1912 het Wenning se eie etspers uit die buiteland aanegkom en nadat hy in 1913 in die Johannesburgse tak van De Bussy gaan werk het, voltooi hy sy eerste bundel etse, getitel Johannesburg impressions. In Julie van dié jaar het sy firma hom Kaapstad toe gestuur en gevolglik het sy eerste kennismaking met die Kaapse natuurskoon plaasgevind. In sy artikel “Kunst in Zuid-Afrika”, in Neerlandia, Afrika-nommer (September, 1913), het hy geskryf oor motiewe en kenmerke in die Suid-Afrikaanse skilderkuns van sy tyd en die leser 'n kykie in sy eie opvattings gegee. 

Toe sy hart bekommernis begin besorg, het Wenning en sy vrou in 1915 op aanbeveling van hul arts na Kaapstad vertrek. Wenning het die Kaap besonder liefgehad, heel waarskynlik omdat die nat winters met die weemoedige stemming en gedempte kleure daarvan die beste aansluit by die kuns wat hy as jong man in Nederland leer ken het, maar seker ook weens sy eie afkeer van die ruwe en oorweldigende elemente in die natuur. Ander dele van Suid-Afrika kon hy egter ewe goed weergee; dit is trouens verbasend hoe Wenning 'n ryk verskeidenheid stemminge op soms hoogs verrassende wyse kon uitbeeld en by geleentheid sy sombere palet vir helder kleure kon versaak. Hul verblyf daar was wel kort, maar in Maart 1916 skep D.C. Boonzaier en ander kunsvriende vir Wenning die geleentheid om drie maande lank sonder geldelike sorge in die Kaap te skilder. Hierdie geleentheid het die keerpunt in sy kunsloopbaan gevorm, want dit was voortaan sy begeerte om hom heeltyds aan sy kuns te wy. Die kennismaking met Boonzaier, 'n buitengewone kultuurmens, wyd belese en in voeling met internasionale strominge op die gebied van die kuns en die filosofie, het vir Wenning besonder vrugbaar geword. Teen Julie 1916 het hy reeds sy eerste privaat tentoonstelling van 40 werke in Boonzaier se ateljee in Keeromstraat gehou en feitlik al die werke is verkoop. Boonzaier se groot versameling Oosterse kunsvoorwerpe het ook die invloed van die Oosterse kuns op Wenning verstrek. 

Gedurende 1917 en 1918 het Wenning hoofsaaklik in die Kaap gewerk, maar ook na Lourenco Marques, Durban en Zanzibar gereis. In 1902 het hy reeds in opdrag 'n borsbeeld van pres. S.J.P. Kruger vir die Transvaalsche Vereeniging in Amsterdam boetseer. Nou het hy 'n tweede amptelike opdrag uitgevoer deur 'n skildery van die Vrouemonument in Bloemfontein te skilder, wat later aan mev. president M.T. Steyn geskenk is. In Julie 1917 het hy deelgeneem aan 'n groepstentoonstelling saam met Edward Roworth, Hugo Naudé en Nita Spilhaus. In September het die verkoping van sy 54 werke by Lezard in Johannesburg plaas en in November 1918 het hy skilderye tentoongestel by Ashbey in Kaapstad. Wenning het altesaam tussen 300 en 400 olieverfskilderye voltooi, en na skatting net soveel etse en tekeninge – in potlood, kryt, soms met die toevoeging van waterverf. Die meeste hiervan is in die laaste vyf jaar van sy lewe uitgevoer.

Sy vrou se dood in 1919 het Wenning nog meer tot homself laat inkeer. Hy het in die omgewing van Nelspruit, Potgietersrus, Nylstroom en Pietersburg gaan skilder. Toe hy in die herfs van 1919 terug is in die Kaap, het sy gesondheid vinnig verswak. In 1920 het hy wat feitlik sy laaste 20 skilderye was verkoop, vir £200 om daarmee sy lang beplande reis na die Ooste te onderneem, maar sy doel is verydel omdat hy nie skeepsgeleentheid kon kry nie. Op 7 Januarie 1921 het hy in 'n uiters verswakte toestand in Pretoria teruggekeer, waar hy kort daarna in die Zuid-Afrikaansche Hospitaal oorlede is.

Hy was beskeie in sy omgang met mense, vrygewig (hy het dikwels van sy werke weggegee aan mense wat dit gewaardeer het) en impulsief, maar terselfdertyd besonder verfynd, met onberispelike smaak en idealisme en met 'n wakker gees bedeel. Sy toe-gewydheid aan sy kuns, veral in die laaste jare van sy lewe, was so groot dat hy dit ook aan sy medekunstenaars oorgedra het. Dit het heel waarskynlik tot gevolg gehad dat hierdie kunstenaars, en deur hulle die publiek, kuns in Suid-Afrika met groter agting begin bejeën het.

Dr. C.A. Luckhoff skryf van Wenning in "Die Suid-Afrikaanse Heldegalery": “Een van die merkwaardigste van alle Suid-Afrikaanse kunstenaars was Pieter Wenning . . . Wenning het sy werk met die fyngevoeligheid van 'n digter en die erns van 'n denker en mistikus benader, en dit met geesdrif en 'n soort hoë avontuursdrang aangepak. Hy was ryk aan ideë, en sy kunstenaarsiel het altyd nuwe metodes nagestreef waarmee hy aan hierdie ideë uiting kon gee. 

“Toe hy in Kaapstad aankom, was hy na gees en gemoed voorberei, ywerig in die kennis van sy potensiële kragte tot uitlewing, en oortuig van die juistheid van die pad wat hy moes bewandel. Hy het die dowwe paadjies van die stad uitgekies en hom na die klein straatjies en die woude van die Kaapse Skiereiland begeef, om aldaar sy besieling te vind. 

“Sy eerste tekeninge gee 'n baie duidelike beeld van sy helder begrip, sy onderskeidings- en suggestievermoë en die wyse waarop hy sy afbeelding binne selfgepaalde perke kon hou. 'n Sekere verfyning is in die lyne van sy tekeninge waar te neem. Sy gevoel vind uiting in sy tekeninge soos ook in al sy werk – die tekenaarskap is nie alleen ongeëwenaard nie, maar lewer duidelike bewys van die stemminge wat met die afbeelding daarvan gepaard gaan. In sy wandelinge deur die bosse sou hy op 'n toneel afkom wat 'n bepaalde atmosfeer dra, en hierdie atmosfeer sou 'n intieme meegevoel en antwoord in hom uitlok. So 'n stemming sou hy dan in 'n skildery probeer weergee. Daar bestaan verskeie van hierdie werke – leersame voorbeelde van 'n voortreflike en buitengewone vertolking van natuurtoestand in nouste harmonie met die gees van die skilder. 

“Weens die erns en sagtheid van sy gemoed het die nederige en melancholiese aspekte van die natuur hom diep getref. Fynheid van bou, 'n suiwere bekoorlikheid van vorm en lyn en prag van kleur het hom met blydskap vervul. Vir hom was die natuur magtig en groots van bou, maar nietemin vol geheimsinnigheid en suggestie in die somber tone en donker skaduwees, groot in die vertes en in die boog van die lug, en daarby oneindig bekoorlik in sy stemminge. Die natuur was 'n lewende gees, 'n toevlugsoord vir sy gees en 'n verwesenliking van sy verlange. 

“Perspektief en stemming het hom altyd sterk aangetrek. Die opbou van sy komposisies is nooit swak of onbeholpe nie; inteendeel, altyd stewig. Daar is geen eentonigheid te bespeur nie, maar 'n volle mate van belangwekkendheid in elke skildery. Kleurritme en -skakering kom tot uiting in sy werke, maar so subtiel is die kleure, tone en kontraste saamgevleg, dat dit nie opvallend is nie, maai deur die harmonie van die skildery as geheel op die agtergrond gestel word. 

“Min kunstenaars het soveel invloed op andere in Suid-Afrika uitgeoefen as Pieter Wenning. Sy werk is vol stemming en dikwels somberheid, en die elusiewe, mistieke kwaliteit van die skilderye van Japan is dikwels duidelik te bespeur in sy werke. Hy was die inluier van die egte impressionistiese beweging in die skilderkuns in Suid-Afrika, en daar kan met 'n mate van waarheid van 'n Wenning-kultus in Suid-Afrika gepraat word.”



</doc>
<doc id="112285" url="https://af.wikipedia.org/wiki?curid=112285" title="2011 Formule Een-seisoen">
2011 Formule Een-seisoen

Die Formule Een-seisoen van 2011 was die 62ste seisoen van die Formule Eenkampioenskap en is oor 19 Grand Prix-wedrenne beslis.


</doc>
<doc id="112288" url="https://af.wikipedia.org/wiki?curid=112288" title="Corrie ten Boom">
Corrie ten Boom

Cornelia "Corrie" ten Boom (15 April 1892 – 15 April 1983) was 'n Nederlandse horlosiemaker en Christen wat, saam met haar pa en ander familielede, baie Jode help ontsnap het tydens die Nazi-massamoord op die Jode (Sjoa) tydens die Tweede Wêreldoorlog. Sy was in die tronk opgesluit vir haar optrede. Haar mees bekende boek, "The Hiding Place" (Afrikaanse vertaling: "Die skuilplek"), beskryf die beproewing.

In Mei 1940 het die Nazi's Nederland binnegeval. Onder hul beperkings was onder meer die verbod op 'n klub vir jong meisies wat Ten Boom bestuur het. In Mei 1942 het 'n goed geklede vrou na die Ten Booms gekom met 'n tas in die hand en vir hulle gesê dat sy 'n Jood was. Haar man is in hegtenis geneem 'n paar maande vantevore, haar seun het gaan wegkruip en Okkupasie owerhede het haar onlangs besoek en daarom was sy bang om terug te gaan. Sy het gehoor dat die Ten Booms hul Joodse bure, die Weils, gehelp het en sy het gevra of hulle haar kan help. Casper ten Boom het geredelik ingestem dat sy by hulle kon bly. As 'n toegewyde leser van die Ou Testament, het hy geglo dat die Jode die "uitverkore volk" was, en hy het aan die vrou gesê dat God se mense altyd welkom is in daardie huishouding. Die familie het toe in die geheim baie aktief gewerk om vlugtelinge te versteek; hulle het die Joodse Sabbat eerbiedig.

So het die Ten Booms "die wegkruip plek" of "de schuilplaats" begin, soos dit bekend was in Nederlands (ook bekend as "de Béjé", uitgespreek in Nederlands as "bayay' wat 'n afkorting is van hul straat adres, die Barteljorisstraat). Corrie en Betsie het hul huis oopgestel vir vlugtelinge — beide Jode en ander wat lede was van die weerstandbeweging — wat gesoek was deur die Gestapo en sy Nederlandse eweknie. Hulle het baie kamers gehad alhoewel die oorlogtekorte meegebring het dat kos skaars was. Elke nie-Joodse Nederlander het 'n rantsoen kaart gekry wat die vereiste was vir die verkryging van weeklikse kos koepons. Deur haar liefdadigheidswerk het Ten Boom baie mense in Haarlem geken en sy het van 'n egpaar onthou wat 'n gestremde dogter het. Die vader was 'n staatsamptenaar wat destyds in beheer was van die plaaslike rantsoenkaart kantoor. Sy het een aand na sy huis gegaan en toe hy vra hoeveel rantsoenkaarte sy nodig het, "het ek my mond oopgemaak om te sê; 'Vyf' ", skryf Ten Boom in "The Hiding Place." "Maar die getal wat onverwags en ongelooflik uit my mond gekom het was: 'Een honderd'.'" Hy het dit aan haar gegee en sy het kaarte uitgedeel aan elke Jood wat sy ontmoet het.

Op 28 Februarie 1944 het 'n Nederlandse informant genaamd Jan Vogel die Nazi's ingelig oor die Ten Booms se werk; teen ongeveer 12:30 nm het die Nazi's die hele Ten Boom familie in hegtenis geneem. Hulle is na die Scheveningen gevangenis gestuur; Nollie en Willem is dadelik vrygelaat saam met Corrie se neef, Peter; Casper het 10 dae later gesterf. Corrie en Betsie is van Scheveningen gestuur na Herzogenbusch politieke konsentrasiekamp (ook bekend as Kamp Vught), en uiteindelik na die Ravensbrück-konsentrasiekamp wat 'n vroue-arbeidkamp in Duitsland was. Daar het hulle eredienste gehou na afloop van 'n harde dag by die werk, met behulp van 'n Bybel wat hulle geslaagd ingesmokkel het. Nadat haar gesondheid agteruitgegaan het, het Betsie op 16 Desember 1944 gesterf met 'n glimlag op haar lippe. Voordat sy gesterf het, het sy vir Corrie vertel, "Daar is geen put so diep dat Hy [God] nie nog dieper is nie."

Na afloop van die oorlog het Ten Boom teruggekeer na Nederland om 'n rehabilitasiesentrum te open. Die vlugtelinghuise het bestaan uit konsentrasiekamp oorlewendes en het skuiling gebied aan die werklose Nederlanders wat voorheen met die Duitsers saamgewerk het tydens die Besetting. Sy het teruggekeer na Duitsland in 1946 en het die wêreld deurreis as 'n openbare spreker. Sy het in meer as 60 lande opgetree en het baie boeke geskryf gedurende hierdie tyd.

Die storie van haar familie en hul werk tydens die Tweede Wêreldoorlog word vertel in haar topverkoper, "The Hiding Place" (1971). Dit is as 'n World Wide Pictures film gemaak in 1975 met Jeannette Clift as Corrie in die hoofrol en Julie Harris as Betsie. In 1977 het die 85-jarige Corrie geëmigreer na Placentia, Kalifornië. In 1978 het sy twee beroertes gehad; na die eerste beroerte kon sy nie meer praat nie en die tweede lei tot verlamming. Sy is oorlede op haar 91ste verjaardag op 15 April 1983, na 'n derde beroerte.

'n Opvolgfilm, Return to the Hiding Place (War Resistance) is uitgereik in 2011 en is gebaseer op Hans Poley se boek; dit skep 'n wyer indruk van die kring waarvan sy deel was.



</doc>
<doc id="112289" url="https://af.wikipedia.org/wiki?curid=112289" title="2012 Chinese Grand Prix">
2012 Chinese Grand Prix

Die 2012 Formule Een Chinese Grand Prix is op 15 April 2012 op die Shanghai Internasionale Renbaan in China gehou. Dit was die derde wedren van die kampioenskapseisoen en is deur Nico Rosberg in sy Mercedes gewen.


</doc>
<doc id="112291" url="https://af.wikipedia.org/wiki?curid=112291" title="2013 Chinese Grand Prix">
2013 Chinese Grand Prix

Die 2013 Formule Een Chinese Grand Prix is op 14 April 2013 op die Shanghai Internasionale Renbaan in China gehou. Dit was die vierde wedren van die kampioenskapseisoen en is deur Fernando Alonso in 'n Ferrari gewen.


</doc>
<doc id="112292" url="https://af.wikipedia.org/wiki?curid=112292" title="2011 Chinese Grand Prix">
2011 Chinese Grand Prix

Die 2011 Formule Een Chinese Grand Prix is op 17 April 2011 op die Shanghai Internasionale Renbaan in China gehou. Dit was die vierde wedren van die kampioenskapseisoen en is deur Lewis Hamilton in sy Mercedes gewen.


</doc>
<doc id="112293" url="https://af.wikipedia.org/wiki?curid=112293" title="2010 Chinese Grand Prix">
2010 Chinese Grand Prix

Die 2010 Formule Een Chinese Grand Prix is op 18 April 2010 op die Shanghai Internasionale Renbaan in China gehou. Dit was die vierde wedren van die kampioenskapseisoen en is deur Jenson Button in 'n McLaren-Mercedes gewen.


</doc>
<doc id="112295" url="https://af.wikipedia.org/wiki?curid=112295" title="Stroom">
Stroom

'n Stroom is 'n bewegende watermassa wat deur 'n bedding en oewers begrens word.

Strome is belangrik as kanale in die watersiklus, instrumente in grondwaterhervulling en weë vir vis- en wildmigrasie. Die biologiese habitat in die onmiddellike omgewing van 'n stroom word 'n oewersone genoem. In ag genome die status van die voortgaande Holoseen-uitwissing, speel strome 'n belangrike rol in die koppeling van gefragmenteerde habitte en dus ook in die bewaring van biodiversiteit. Die studie van strome en waterweë oor die algemeen word oppervlakhidrologie genoem en is 'n kernelement van omgewingsgeografie.



Strome verkry die meeste van hulle water gewoonlik van neerslag in die vorm van reën en sneeu. Die meeste van hierdie water word deur verdamping vanuit grond en watermassas, of deur die evapotranspirasie van plante weer in die atmosfeer opgeneem. Sommige water sak deur middel van infiltrasie in die grond weg en word grondwater waarvan baie uiteindelik in strome opgeneem word. 'n Gedeelte van die reën- of sneeuwater is tydelik in sneeuvelde en gletsers opgesluit en word later deur verdamping of smelting vrygestel. Die res van die water vloei as afloop oor die grondoppervlak. Die verhouding hiervan wissel na gelang van baie faktore soos wind, humiditeit, plantegroei, rotssoorte en reliëf. Hierdie afloop begin as 'n dun lagie wat plaatspoeling genoem word, en gekombineer met 'n netwerk van klein stroompies, vorm dit oppervlakafloop; wanneer hierdie water in 'n kanaal gekonsentreer word, ontstaan daar 'n stroom. Sommige spruite vind hulle oorsprong in damme of mere.
Om as 'n stroom gekwalifiseer te word, moet die vloei óf herhalend óf standhoudend wees. By niestandhoudende strome is daar vir minstens 'n gedeelte van die jaar water in die kanaal. 'n Eerste-orde stroom is 'n stroom wat nie deur enige ander periodiese of standhoudende strome gevoed word nie. Wanneer twee eerste-orde strome ineenvloei, vorm hulle 'n tweede-orde stroom. Wanneer twee tweede-orde strome saamvloei, word 'n derde-orde stroom gevorm. Strome van 'n laer orde wat by 'n hoër-orde stroom aansluit, verander nie die orde van die hoër stroom nie. As 'n eerste-orde stroom dus by 'n tweede-orde stroom aansluit, bly dit 'n tweede-orde stroom. Dit is eers wanneer 'n tweede-orde stroom met 'n ander tweede-orde stroom gekombineer word dat daar 'n derde-orde stroom gevorm word.

Die "gradiënt" van 'n stroom is 'n kritieke faktor in die bepaling van sy karakter en word deur die basisvlak van erosie bepaal. Die basisvlak van erosie is die punt waar die stroom óf in die see, 'n meer of dam uitmond, óf 'n gedeelte bereik waar dit 'n baie laer gradiënt het.

In geologiese terme sal 'n stroom afwaarts deur sy bedding erodeer ten einde die basisvlak van erosie te bereik. As die basisvlak laag is, sal die stroom vinnig deur die onderliggende strata sny en 'n steil gradiënt hê, en as die basisvlak relatief hoog is, sal die stroom 'n vloedvlakte en meander vorm.
Meanders is die herhalende rigtingveranderings van 'n stroom wat deur die erosie en afsetting van oewermateriale veroorsaak word. Meanders volg gewoonlik 'n kronkelpatroon. Mettertyd migreer meanders geleidelik stroom-af

Indien 'n meander se stroom-af beweging deur weerstandige materiaal belemmer word, kan 'n stroom deur die nek tussen twee bene van 'n meander erodeer om tydelik meer reguit te word. Die boogvormige watermassa wat agterbly, word 'n hoefystermeer of "bayou" genoem. 'n Vloed kan ook veroorsaak dat 'n meander op hierdie manier deurgesny word.

Strome het gewoonlik 'n tipiese "profiel", beginnende met styl gradiënte, geen vloedvlakte nie, en min kanaalverskuiwings. Later ontwikkel daar strome met lae gradiënte, breë vloedvlaktes en uitgestrekte meanders. Die aanvanklike stadium staan soms as 'n "jong" of "onvolwasse" stroom bekend, en die latere stadium as 'n "volwasse" of "ou" stroom. 'n Stroom kan egter vir 'n hele ent kronkel voordat 'n "jong" stroomtoestand bereik word.

Strome kan sediment of alluvium dra. Die hoeveelheid vrag wat gedra kan word (kapasiteit) sowel as die grootste voorwerp wat gedra kan word (kompetensie) word albei deur die stroom se snelheid bepaal.

'n Standhoudende stroom is 'n stroom wat die hele jaar vloei.
Gedurende jare met 'n normale reënval kan sommige standhoudende strome deurlopende vloei in slegs sekere gedeeltes van hulle stroombedding hê.

'n "Periodiese" of seisoenale stroom het nie 'n konstante vloei nie, maar vloei gewoonlik gedurende die reënseisoen. 'n Voorbeeld van so 'n stroom is die Visrivier in Namibië.

Strome wat slegs gedurende en onmiddellik ná neerslag vloei, word oor die algemeen efemeries genoem. Daar is nie 'n duidelike afbakening tussen oppervlakafloop en 'n kortstondige stroom nie.

'n Dreineerbekken is die gebied wat deur ’n rivier en sy sytakke gedreineer word. 'n Opvanggebied is 'n ander naam vir 'n dreineerbekken en verwys na die hele gebied vanaf die bergagtige landskap tot by die see wat ’n rivier en sy sytakke van water voorsien. Een voorbeeld is die Gariep-Oranjerivierdreineerbekken. 'n Dreineerbekken kan ook uit kleiner bekkens bestaan


</doc>
<doc id="112296" url="https://af.wikipedia.org/wiki?curid=112296" title="Veganisme">
Veganisme

Veganisme is die uitsluiting van die gebruik van diereprodukte, veral in die dieet, en 'n gepaardgaande filosofie wat die kommoditeitstatus van diere verwerp. 'n Volgeling van óf die dieet of die filosofie is bekend as 'n "veganis" ( "VEE-gən").

Onderskeid word soms getref tussen die verskillende kategorieë van veganisme. "Dieetveganiste" (soms word na hul verwys as streng vegetariërs of volgelinge van 'n plant-gebaseerde dieet) vermy die verbruik van diereprodukte, nie net vleis nie maar ook eiers, suiwelprodukte, en ander dierlike stowwe. Dieetveganiste is dikwels meer gefokus op die gesondheidsaspekte van onverwerkte voedsel en verbruik, as sodanig, heuning of dra klere wat diereprodukte insluit (byvoorbeeld leer of wol). Die term "etiese veganis" is dikwels van toepassing op diegene wat nie net 'n vegetariese dieet volg nie, maar die filosofie na ander gebiede van hul lewens uitbrei en hul verset teen die gebruik van diereprodukte vir enige doel. 'n Ander term is "omgewingsveganis" wat verwys na die vermyding van dierlike produkte op die veronderstelling dat die oes van diere of industriële boerdery van diere die omgewing beskadig en onvolhoubaar is.

Die term vegan is in 1944 geskep deur Donald Watson as mede-stigter van die "Vegan Society" in Engeland. Die aanvanklike betekenis was "nie-suiwel vegetariër" en later "the doctrine that man should live without exploiting animals". Belangstelling het toegeneem in veganisme tydens die 2010's; vegan winkels is geopen, en veganistiese opsies is beskikbaar  in meer supermarkte en restaurante in baie lande.

'n Veganistiese dieet is geneig om hoër te wees in voedselvesel, magnesium, foliensuur, vitamien C, vitamien E, yster  en fito-chemikalieë. Dit is laer in energie, versadigde vet, cholesterol, langketting omega-3 vetsure, vitamien D, kalsium, zinc en vitamien B. 'n Goed-beplande veganistiese dieet kan die risiko verlaag ten opsigte van sommige chroniese siektetoestande, insluitend hartsiektes, en dit word as geskik aanvaar vir alle fases van die lewensiklus deur die "American Academy of Nutrition and Dietetics", die "Australian National Health and Medical Research Council", en ook "Dietitians of Canada". Aangesien onbesmette plantvoedsel nie vitamien B voorsien nie (dit word geproduseer deur mikro-organismes soos bakterieë), is navorsers dit eens dat veganiste kos moet eet wat met vitamien Bverryk is of dat hul 'n aanvulling moet gebruik.

Die veganistiese dieet het meer hoofstroom geword in die 2010's. Kettingrestaurante merk veganiese items op hul spyskaarte en supermarkte verbeter hul keuse van veganies verwerkte voedsel. Die globale  nagemaakte vleis mark het toegeneem met 18 persent tussen 2005 en 2010, en in die VSA met agt persent tussen 2012 en 2015 tot $553 miljoen per jaar. In die Verenigde Koninkryk het die plantmelk mark verhoog met 155 persent in twee jaar – van 36 miljoen liter in 2011 tot 92 miljoen in 2013. Die Europese Parlement omskryf die betekenis van veganies vir voedsel etikette in 2010, en dit is van krag sedert 2015.

Vegans eet nie vleis, vark, pluimvee, wildsvleis of vis, eiers, suiwelprodukte of enige ander dierprodukte nie, byvoorbeeld gelatien. Dieetveganiste mag dierlike produkte in klere (soos leer, wol en sy) en toiletware gebruik. Etiese veganiste verwerp die kommodifisering van diere. Die British Vegan Society sal 'n produk slegs sertifiseer as daar geen diere betrokke is so ver as wat dit prakties en moontlik is nie, insluitend die toetsing van diere.

Filosoof Gary Steiner argumenteer dat dit nie moontlik is om geheel en al "vegan" te wees nie, omdat dierlike gebruik en produkte onlosmaaklik deel is van die menslike samelewing. Dierlike produkte se algemene gebruik sluit in albumien, allantoïen, byewas, bloed, kaseïen, gelatien, keratien, melksuur, retinol en wei. Sommige van hierdie is chemiese verbindings wat verkry kan word van dierprodukte, van plante of van petrochemikalieë. Allantoin, melksuur en retinol byvoorbeeld, kan veganies wees. Hierdie produkte en hul oorsprong is nie altyd ingesluit in die lys van bestanddele nie.

Etiese veganiste sal nie kledingstukke koop wat van dierlike oorsprong is nie of skoonheidsmiddels gebruik wat dierlike produkte bevat nie. Hulle vermy sekere entstowwe soos die griep-entstof omdat dit in hoender eiers gekweek word. Sommige "vegan" klere, veral alternatiewe vir leer, word gemaak van petroleum-gebaseerde produkte, wat lei tot kritiek as gevolg van die omgewinskade wat aangerig word tydens produksie.

Sommige vegetariërs argumenteer dat die beperkings van 'n veganistiese lewenstyl onprakties is en dat 'n vegetariese leefstyl 'n beter mikpunt is.

Die vernaamste verskil tussen 'n veganistiese en vegetariese dieet is dat veganiste eiers en suiwelprodukte uitsluit. Etiese veganiste gaan van die veronderstelling uit dat die produksie van hierdie produkte lyding van diere en voortydige dood veroorsaak. In eier produksie word die meeste manlike kuikens doodgemaak omdat hulle nie eiers lê nie. Om melk te verkry uit melkbeeste, word koeie swanger gemaak om laktasie te veroorsaak; hulle word swanger en lakterend gehou vir drie tot sewe jaar, waarna hul geslag word. Vroulike kalwers word geskei van hul moeders binne 24 uur na geboorte en  met melkvervanger gevoed om die koei se melk vir menslike verbruik te behou. Manlike kalwers word geslag by geboorte, gestuur vir kalfsvleis produksie of grootgemaak vir beesvleis.

"Vegan "groepe verskil oor insek produkte en sommige groepe beskou heuning, sy en ander insekprodukte nie as geskik vir veganiese gebruik nie.  Agave nektar is 'n gewilde veganiese alternatief vir heuning.

Sedert 1991 het die Physicians Committee for Responsible Medicine (PCRM) 'n geen-cholesterol, lae-vet vegetariese dieet aanbeveel wat gebaseer is op wat hulle noem die "Nuwe Vier Voedselgroepe": vrugte, peulplante, graan en groente. Peulgewasse sluit ertjies, bone, lensies en grondboontjies.

Die Nuwe Vier voedselgroepe is geskep as 'n alternatief vir die Vier Voedselgroepe – vleis, melk, groente en vrugte, vleis, grane en brood – aanbeveel deur die Verenigde State Departement van Landbou (USDA) vanaf 1956 tot 1992. In 1992 het die USDA dit vervang met die voedselpiramide  en in 2011 met MyPlate, wat in ooreenstemming is met 'n veganistiese dieet. In die Verenigde Koninkryk beveel die National Health Service die Eatwell Plate aan.

Veganism blyk voordele in te hou vir die gesondheid, insluitend 'n verlaagde risiko van tipe 2-diabetes, hoë bloeddruk, vetsug en hartsiektes. Daar is bewyse dat 'n vegetariese dieet gewigsverlies steun en meer effektief is as 'n vegetariese of nie-vegetariese dieet, veral oor die korttermyn. Studies deur Adventists het voorgestel dat veganiste 'n verlaagde risiko kan hê vir die meeste kankers, maar wel 'n groter risiko vir urienweg kanker.

Volgens die dieetkundige, Winston Craig,  in die" American Journal of Clinical Nutrition" 2009,  is veganiste geneig om maerder te wees met laer cholesterol en laer bloeddruk. Faktore wat verband hou met 'n streng vegetariese dieet wat beskou kan word as kanker-beskermend, sluit in 'n verhoogde inname van vrugte en groente; afwesigheid van vleis; bronne van "vegan" proteïen, insluitend soja proteïen; en 'n tipies laer liggaamsmassa-indeks (BMI).

Die uitskakeling van alle dierlike produkte verhoog die risiko van tekorte aan vitamien B en D, proteïene en omega-3 vetsure. Craig het veganiste aangeraai om verrykte kos of aanvullings in te neem, en het gewaarsku dat yster en sink problematies mag wees as gevolg van beperkte bio-beskikbaarheid. Daar is ook 'n risiko van lae been-mineraaldigtheid sonder aanvullings.

Rou veganisme is 'n dieet wat die konsepte van veganisme en die rou kosneiging kombineer. Dit sluit al die voedsel en produkte van dierlike oorsprong uit, sowel as kos wat by 'n temperatuur bo 48 °C (118 °F) gaargemaak is.

Etiese veganisme is gekant teen die aanname dat mense superieur is teenoor diere en gevolglik diere kan uitbuit (spesiesisme). Vertakkings binne die diereregte teorie sluit in 'n deontologiese (regte) benadering en konsekwensialistiese (nuttigheid) benadering, sowel as beskerming wat verbeterde omstandighede nastreef vir diere, en afskaffing wat poog om 'n einde te bring aan menslike eienaarskap van diere.

Regsprofessor, Gary Francione, 'n regte teoretikus en prominente afskaffer, argumenteer dat alle voelende wesens die reg het om nie as eiendom behandel te word nie; dat die aanneming van veganisme as basislyn moet dien vir enigiemand wat glo dat diere 'n inherente morele waarde het.

Die omgewingsveganis fokus op bewaring en verwerp die gebruik van dierlike produkte op die veronderstelling dat visvang, jag, boerdery en veral fabriek boerdery, nie volhoubaar is vir die omgewing nie. Sowat 30 persent van die planeet se oppervlak is gewy aan die lewendehawe-sektor. In die Verenigde State van Amerika  word tien miljard landdiere elke jaar doodgemaak vir menslike verbruik, en in 2005 is 48 miljard voëls dood wêreldwyd. 'n 2006 VN-verslag, "Livestock's Long Shadow", word tot die gevolgtrekking gekom dat veeboerdery (meestal met koeie, hoenders en varke) die lug, grond, water, biodiversiteit en klimaatsverandering affekteer.


</doc>
<doc id="112298" url="https://af.wikipedia.org/wiki?curid=112298" title="Jules Bianchi">
Jules Bianchi

Jules Lucien André Bianchi (* 3 Augustus 1989, † 17 Julie 2015, Nice, Frankryk) was 'n jong Franse motorrenjaer wat vir die Marussia F1-span in die FIA Formule Een-wêreldkampioenskap gejaag het.

Bianchi het voorheen aan Formule Renault 3.5, GP2 en Formule Drie deelgeneem en was ook 'n Ferrari bestuurdersakademielid. Hy het in 2012 in Formule Een begin as 'n toetsbestuurder vir Sahara Force India. In 2013 het hy sy debuut gemaak vir Marussia met 'n 15de plek in sy eerste ren in Australië en sluit die seisoen af in 19de posisie, sonder enige punte. Sy beste vertoning in daardie jaar was 13de in die 2013 Maleisiese Grand Prix. In Oktober 2013 het die span bevestig dat hy weer vir die span die volgende seisoen sou jaag. In die 2014-seisoen 2014 behaal hy beide sy en die Marussia-span se eerste punte in Formule Een tydens die 2014 Monaco Grand Prix.

Op 5 Oktober 2014, tydens die Japannese Grand Prix, het Bianchi in swaar reëntoestande beheer verloor oor sy Marussia en teen 'n groot sleepvoertuig gebots, en het ernstige breinbeserings opgedoen. Hy het 'n noodoperasie ondergaan en is in 'n geïnduseerde koma geplaas, waarin hy gebly het tot en met sy dood op 17 Julie 2015. Bianchi is die eerste Formule Een-renjaer wat as gevolg van 'n ongeluk tydens 'n wedren sterf sedert Ayrton Senna tydens die 1994 San Marino Grand Prix.


</doc>
<doc id="112310" url="https://af.wikipedia.org/wiki?curid=112310" title="Francois van Coke">
Francois van Coke

Francois Badenhorst (*18 September 1980; Brakpan, Transvaal), is ’n Suid-Afrikaanse sanger, liedjieskrywer en stigterslid van die Suid-Afrikaanse alternatiewe rockgroepe Fokofpolisiekar en Van Coke Kartel. In 2016 het Van Coke sy debuutsolo-album vrygestel.

Van Coke het in Bellville, Wes-Kaap grootgeword. Daar het hy onder andere deelgeneem in die hoërskole se "battle of the bands" -kompetisies waar hy opgetree het as voorsanger. Van Coke se sterk Christelike opvoeding (sy pa was ’n dominee) het hom gelei tot die totstandkoming van die Christelike musiekgroep AS180. Van Coke het homself in die Bellville se ondergrondse musiekbedryf gevestig met die stigting van die groep “A Guy Called Gerald”. Hierdie groep het later hul naam verander na “New World Inside” wat ’n sterk pop-punk-invloed gehad het. In 2003, met die stigting van die bandgroep Fokofpolisiekar behaal Van Coke landswye bekendheid en herdoop homself na “Francois van Coke”. Die groep is aanvanklik begin as ’n grap om die konserwatiewe Afrikaanse gemeenskap te skok. Van Coke herinner hom dat sy “… ma het gehuil vir ’n dag of twee toe sy die naam van die groep gehoor het”.



</doc>
<doc id="112311" url="https://af.wikipedia.org/wiki?curid=112311" title="Arderne-tuin">
Arderne-tuin

Die Arderne-tuin is 'n stadspark in Claremont, Kaapstad. Dit bevat die uniekste arboretum in die suidelike halfrond en is in 1979 tot gedenkwaardigheid verklaar.

Die park lê in die hartjie van Claremont, tussen Hoofweg en Herschelweg en tussen die Herschel-skole.

Hierdie park met sy baie bome en groot grasperk is 'n gewilde agtergrond vir huweliksfoto's.

In die tuin van 4½ha is nagenoeg 400 bome waarvan verskeie oor die 100 jaar oud is. Die klem in hierdie tuin lê op uitheemse, eksotiese bome. Kirstenbosch gee juis weer aandag aan die inheemse bome van ons land. Die vywers in die tuin is die bron van die Swartrivier.

In 2008 het die staatsdepartement belas met bosbou kampioenbome in Suid-Afrika begin identifiseer. Ses bome in hierdie tuin word sedertdien as uniek bestempel. Hulle is die volgende:

Die Britse immigrant Ralph Henry Arderne (1802–1885) het in 1830 in Kaapstad aangekom en was in die middel van die eeu reeds 'n welvarende houtinvoerder. Skeepskapteins wat die Kaap aangedoen het, het aan Arderne boomplantjies gebring vanaf Australië, Chili, Indië, Libanon en Spanje. En op sy beurt het Arderne weer aan hulle Suid-Afrikaanse plantmateriaal verskaf. Arderne het die wêreldberoemde Engelse botaniese tuin Kew besoek en was goed bekend met die Engelse plantkundige James Bowie, 'n voormalige tuinier by Ludwigsburg. In 1845 koop Arderne 'n deel van die plaas Stellenberg, noem dit The Hill en lê sy tuin aan. Sy oudste seun, die Kaapstadse prokureur Henry M. Arderne, gaan na sy vader se oorlyde met die tuin voort. Na Henry se dood in 1914 word die The Hill in erwe verdeel en verkoop. Stad Kaapstad koop egter die kern van die tuin en sedert 1961 staan dit bekend as die Arderne-tuin. Vanaf 2004 is die tuin onder beheer van die Vriende van die Arderne-tuin.



</doc>
<doc id="112315" url="https://af.wikipedia.org/wiki?curid=112315" title="Rapa Nui-volk">
Rapa Nui-volk

Die Rapa Nui is die inheemse Polinesiese bewoners van Paaseiland in die Stille Oseaan. Dit is die mees oostelike Polinesiese kultuur. Die Rapa Nui maak tans sowat 60% van die eiland se bevolking uit en ’n groot deel woon op die Chileense vasteland, waarvan Paaseiland ’n spesiale gebied is. Hulle praat beide Rapa Nui en die hooftaal van die eiland, Spaans. Volgens die 2012-sensus is daar 5 761 eilandbewoners, van wie feitlik almal in die hoofstad, Hanga Roa aan die beskermde weskus, woon.

Die Rapa Nui se grootste bron van inkomste is toerisme, wat fokus op die reusestandbeelde op die eiland, die moai. Vrugte vir plaaslike gebruik word ook gekweek.

Rapa Nui-aktiviste veg vir die reg tot selfbeskikking en eienaarskap van die eiland. Proteste het al gelei tot geweld teen die inheemse bevolking deur die Chileense polisie.

Die Rapa Nui het Paaseiland vermoedelik tussen 300 en 1200 n.C. beset. Voorheen is die datum op tussen 7007 en 800 n.C. geraam, maar meer onlangse bewyse danksy radiokoolstofdatering dui op ’n aankomstyd van tot so laat as 1200. Daar is met die genetiese ontleding van die mitochondriale DNS van prehistoriese skelette bevind die Rapa Nui is van Polinesiese oorsprong. Hulle het gene van Europese en Amerindiaanse oorsprong van voor 1800.

Jacob Roggeveen was die eerste Europeër wat kontak met die Rapa Nui aangeteken het. Roggeveen was na bewering op soek na ’n ander eiland toe hy per ongeluk op 5 April 1722 (Paassondag) op Paaseiland afkom. Hy het sowat ’n week op die eiland gebly. Twee Spaanse skepe, die San Lorenzo en Santa Rosalia, het Paaseiland in 1770 aangedoen en dit vir Spanje opgeëis volgens ’n dokument wat die eilandbewoners in rongorongo, die nou onontsyferbare Rapa Nui-skrif, geskryf het. James Cook en Jean-François de Galaup, comte de Lapérouse, het die eiland in 1774 en 1786 onderskeidelik vir ’n paar dae besoek.

Die Rapa Nui praat tans Spaans en die tradisionele Rapa Nui. Laasgenoemde word as ’n Oos-Polinesiese taal geklassifiseer en in die Latynse skrif geskryf. Dit is ’n minderheidstaal, want die meeste eilandbewoners se eerste taal is Spaans. Dit is ook die belangrikste taal vir opvoeding en administrasie. 

Rongorongo, ’n stelsel gliewe wat in die 1800's ontdek is, verteenwoordig vermoedelik ’n ouer weergawe van die Rapa Nui-taal. Die gliewe word egter steeds bestudeer en dit is nie duidelik of dit ’n skryfstelsel of ’n ander vorm van kultuuruitdrukking was nie.

Die hoofstories van die Rapa Nui-mitologie is dié van Hotu Matu'a, wat vermoedelik die eerste setlaar op die eiland was, en die Tangata manu. Laasgenoemde is die mitologie van die voëlmankultus met die skeppergod Makemake en ’n kompetisie met eiers om die voëlman te kies wat vyf maande lank heilig sou bly. ’n Meer onlangse mitologie sluit in die verhaal van die epiese stryd tussen die Hanau epe en die Hanau momoko. 

Die dwergplaneet Makemake is na die eiland se skeppergod genoem.

Die bekendste aspek van die Rapa Nui se kultuur is die moai, die 887 mensefigure wat tussen 1250 en 1500 uit klip gekap en dwarsoor Paaseiland versprei is. Daar is geglo die moai is die lewende gesigte van die voorvaders en is teen 1868 almal omgegooi. Die beelde staan op groot klipplatforms, wat "ahu" genoem word. Die bekendstes is Ahu Tongariki en Ahu Vinapu. Die Rapa Nui en die Chileense regering is tans besig om die beelde te restoureer en bewaar.

Nes op ander Polinesiese eilande het tatoes en liggaamsverf ’n basiese spirituele verbintenis. In sommige gevalle is die taoeëermerke beskou as aanlokkers van goddelike krag, of "mana". Hulle was manifestasies van die Rapa Nui-kultuur. Priesters, vegters en hoofmanne het meer tatoes as die ander mans gehad as simbool van hul hiërargie. Beide mans en vroue is getatoeëer om hul sosiale stand te weerspieël. Kinders is ook getatoeëer. 

Die tatoeëring is gedoen met naalde en kamme van voël- of visbeen wat "uhi" genoem is. Die ink is van natuurlike produkte gemaak, hoofsaaklik deur die brand van suikerriet en die blare van die "Cordyline terminalis". Die tatoes is genoem na gelang van die posisie aan die liggaam:


Tatoes en ander soorte kunsvorms het mense en diere uitgebeeld. Die mees algemene simbole was Makemake, moai, komari (die simbool van vroulike vrugbaarheid), voëls, visse of figure van die rongorongo-tablette. Mans en vroue het dikwels dik strepe aan hul gesig gehad wat oor die voorkop en van oor tot oor geloop het. Die strepe is gekombineer met ’n reeks groot kolle ("humu" of "puraki"). Die tatoes word "tá kona" genoem. "Ta" beteken "skryf" of "graveer" en "kona" beteken "plek". Die hele woord beteken dus iets soos "plek om te graveer". Deesdae is tatoes weer gewild onder jong mense as deel van hul kultuur, en plaaslike kunstenaars skoei hul ontwerpe op tradisionele motiewe.




</doc>
<doc id="112316" url="https://af.wikipedia.org/wiki?curid=112316" title="Rapa Nui (dubbelsinnig)">
Rapa Nui (dubbelsinnig)

Die naam Rapa Nui, soms ook Rapanui gespel, kan na een van die volgende verwys:


</doc>
<doc id="112319" url="https://af.wikipedia.org/wiki?curid=112319" title="Bysteek">
Bysteek

'n Bysteek word met die angel van 'n by toegedien (heuningby, hommelby, gewone by ens.). Die meeste van hierdie spesies se steke kan baie pynlik wees en word terdeë vermy deur meeste mense.

Bysteke verskil van insekbyte, en die gif of toksien van stekende insekte is heel anders as die van insekte. Die liggaam se reaksie op 'n bysteek kan aansienlik verskil van een spesie na 'n ander

Die mees aggressiewe stekende insekte is wespe (insluitend kleinkop wit perdebye en geelbaadjie-wespe), maar nie perdebye in die algemeen nie (die Europese perdeby is minder skadelik). Al hierdie insekte verdedig hul neste op aggressiewe wyse.

Mense met 'n allergie vir bysteek kan 'n gevaarlike anafilaktiese reaksie ervaar wat potensieel dodelik mag wees. Heuningby steke stel feromone vry wat nabygeleë bye aanhits om ook aan te val.

'n Heuningby wat ver van die korf op soek is na nektar of stuifmeel sal selde steek, behalwe wanneer mens daarop trap of dit hardhandig hanteer. Heuningbye sal aktief steek wanneer hulle ervaar dat die korf bedreig word; hulle word dikwels gedryf om aan te val deur die vrystelling van feromone.

Hoewel dit wyd geglo word dat 'n werkerheuningby net een keer kan steek, is dit 'n gedeeltelike wanopvatting: hoewel die angel weerhakig is sodat dit in die slagoffer se vel kan vassit, en kan losskeur van die by se agterlyf – wat binne minute tot sy dood lei – gebeur dit net in gevalle waar die slagoffer se vel dik genoeg is bv. dié van 'n soogdier. Heuningbye is die enigste vliesvlerkiges met 'n sterk weerhakige angel, terwyl geelbaadjies en 'n paar ander perdebye klein weerhake het.

Bye met weerhakige angels kan ander insekte steek sonder om hulself te benadeel. Koninginheuningbye en die bye van talle ander spesies, insluitend hommels en alleenlewende bye, het gladde angels en kan soogdiere herhaaldelik steek.

Die inspuiting van gif ("apitoksien") in die slagoffer word vergesel deur die vrystelling van waarskuwingsferomone; 'n proses wat versnel as die bye noodlottig beseer is. Die vrystelling van waarskuwingsferomone naby 'n korf kan ander bye na die plek lok waar hulle beskermende gedrag sal vertoon totdat daar nie meer 'n bedreiging is nie, tipies omdat die slagoffer óf gevlug het of doodgemaak is. (Let wel: 'n swerm bye, wat gesien word as 'n massa bye wat vlieg of saamklomp, is oor die algemeen nie vyandig nie; (dit het die korf verlaat en het geen heuningkoek of kleintjies om te verdedig nie.) Hierdie feromone ontbind nie en was nie vinnig af nie, en wanneer hul teiken in water ingaan, sal bye hul aanval hervat so gou as wat die teiken die water weer verlaat. Die waarskuwingsferomoon wat afgeskei word wanneer 'n by 'n ander dier steek, ruik soos piesangs.

By die groter dar bye, het die mannetjies nie angels nie. Die vroulike werkerbye is die enigste wat kan steek en hul angel is 'n aangepaste eierboor (ovipositor). Die koninginby het 'n gladde angel en kan diere wat met vel bedek is verskeie kere steek indien dit nodig is. Die koningin verlaat nie die korf onder normale omstandighede nie. Haar angel word nie vir die verdediging van die korf gebruik nie; sy gebruik dit slegs om mededingers dood te maak, verkieslik voordat hulle uit hul selle kom. Koningin telers wat verskeie koninginne hanteer en die koningin reuk op hul hande dra, word soms gesteek deur 'n koningin.

Die belangrikste komponent van bygif wat verantwoordelik is vir die pyn in gewerweldes is die gifstof melittin; histamien en ander biogene amiene kan ook bydra tot pyn en jeuk. In een van die mediese gebruike van heuning bye produkte, (apitherapy), word byegif gebruik vir die behandeling van artritis en ander pynlike omstandighede.Die angel bestaan uit drie dele: 'n stilus en twee weerhakies (of lansette), een aan weerskante van die stilus. Die by steek nie die angel in nie, maar dit word ingetrek deur die weerhakies. Die hakies beweeg om die beurt op en af teen die stilus; wanneer die een weerhakie vashaak en terugtrek, dan trek dit die stilus en die ander weerhakie in die wond in. Hierdie proses word herhaal totdat die angel ten volle in is en gaan voort selfs nadat die angel en sy meganisme losgeskeur het van die by se agterlyf.

Wanneer 'n heuningby 'n mens steek, kan dit nie die angel weer uittrek nie. Die by laat nie net die angel agter nie, maar ook dele van sy buik en spysverteringskanaal, spiere en senuwee. Die by sterf weens hierdie massiewe abdominale ruptuur. Heuningbye is die enigste spesie wat sterf nadat hul 'n bysteek toegedien het.

Die eerste stap in die behandeling van bysteek is om die angel te verwyder. Die angel moet so vinnig as moontlik verwyder word sonder om oorweging aan die metode te skenk. Navorsing het getoon dat die hoeveelheid gif wat toegedien word nie verskil wanneer die angel geknyp of geskraap word nie. Selfs 'n vertraging van 'n paar sekondes kan tot gevolg hê dat meer gif ingespuit word. Wanneer die angel verwyder is, kan die pyn en swelsel verlig word met 'n koue kompres. 'n Topikale verdowingsmiddel wat bensokaïen bevat sal die pyn verdoof terwyl mentol effektief is om jeuk te verlig. Jeuk kan ook verlig word deur orale antihistamien of 'n kortisoonroom.

Talle tradisionele rate word voorgeskryf vir bysteek – insluitend pasta gemaak van tabak, tandepasta, sout, koeksoda, klei, knoffel, uriene, uie, aspirien en selfs koper muntstukke. Ammoniak en vloeistowwe wat ammoniak bevat  - soos vensterwasmiddel, word dikwels voorgestel as 'n manier om die vel onmiddellik te reinig en oortollige gif te verwyder. Selfs sweet, wat klein hoeveelhede ammoniak bevat – kan geringe verligting bring.

Bygif is suur en alhoewel hierdie intervensies voorgeskryf word om die gif te neutraliseer, is dit onwaarskynlik dat dit effektief kan wees omdat die gif onder die vel en diep in die weefsel ingespuit word waar 'n topikale, alkaliese salf nie die gif kan bereik nie. Die hoeveelheid gif wat ingespuit word is baie klein ( tussen 5 en 50 mikrogram vloeistof). Dit is onwaarskynlik dat die toediening van 'n groot hoeveelheid alkali naby die steekplek 'n perfek geneutraliseerde Ph kan skep om die pyn te stop. Baie mense beweer dat hierdie rate werk, maar dit is onseker of hul enige fisiese effek ervaar ten opsigte van die pyn en hoe lank die pyn voortduur. Die verligting is moontlik toe te skryf aan die vryf van die aangetaste deel of die sielkundige troos wat ervaar word. Geeneen van hierdie intervensies is al ooit in wetenskaplike studies bewys as 'n effektiewe behandeling nie. Tydens 'n verewekansigde toets van aspirien pasta en yspakke is gevind dat aspirien nie effektief was om swelling en die duur van pyn te verminder nie – vir sowel bysteek as perdeby steek – en die areas het langer rooi gebly. Die studie het getoon dat ys 'n beter behandeling is as aspirien vir bysteek en perdebysteek.

Die steekplek mag vir 'n paar uur seer wees. Die gejeuk en swelling kan vir 'n week voortduur. Die aangetaste area moet nie gekrap word nie aangesien dit die jeuk en swelling net sal vererger. Indien 'n reaksie vir langer as 'n week voortduur of 'n area groter as  7 – 10 sentimeter beslaan, moet mediese hulp ingeroep word. Dokters beveel dikwels 'n klem-in-die-kaak inspuiting aan. In ongeveer 2 persent van die populasie kan daar 'n hipersensitiwiteit ontwikkel na 'n bysteek, wat 'n erger reaksie tot gevolg kan hê wanneer so 'n persoon weer gesteek word. Hierdie sensasie mag voorkom na 'n enkele bysteek of na herhaalde voorvalle waarin daar normale reaskie was. 'n Hoogs allergiese persoon mag anafilaktiese skok opdoen vanweë sekere proteïen in die gif. Dit is lewensgevaarlik en benodig noodbehandeling. Mense wat allergies is behoort adrenalien by hul dra in die vorm van 'n noodinspuiting (EpiPen) vir die behandeling van anafilaktiese skok.

Vir pasiënte wat 'n ernstige of lewensbedreigende reaksie ervaar ten opsigte van inseksteke, is daar allergie inspuitings wat bestaan uit verhoogde konsentrasies van gif wat natuurlik voorkom; hierdie gif mag beskermend werk teen toekomstige inseksteke.


</doc>
<doc id="112320" url="https://af.wikipedia.org/wiki?curid=112320" title="Mangareva">
Mangareva

Mangareva is die middelste en grootste eiland van die Gambiereilande in Frans-Polinesië. Dit word omring deur kleiner eilande: Taravai in die suidweste, Aukena en Akamaru in die suidooste en ander eilande in die noorde. Daar is ’n permanente bevolking van 1 239 (2012) en die grootste dorp, Rikitea, is die hoofdorp van die Gambiereilande.

Die eiland is sowat 8 km lank en sy oppervlakte van 15,4 km maak sowat 56% van die hele Gambiergroep uit. Mangareva het ’n hoë sentrale rif wat al met die lengte van die eiland langs loop. Die hoogste punt in die Gambiereilande is Berg Duff aan die suidkus van Mangareva; dit rys sowat 441 m die lug in.

Die eiland het ’n groot lagune van 24 km breed wat riwwe bevat waarvan die vis en skulpvis antieke eilandbewoners beter help oorleef het as op ander eielande sonder riwwe.



</doc>
<doc id="112321" url="https://af.wikipedia.org/wiki?curid=112321" title="Nigel Slater">
Nigel Slater

Nigel Slater (gebore 9 April 1958) is 'n Engelse kosskrywer, joernalis en omroeper. Hy het vir meer as 'n dekade lank 'n kolom behartig vir The Observer Magazine en is  hoofskrywer vir die "Observer Food Monthly" bylaag. Voor dit was Slater kosskrywer vir "Marie Claire" vir vyf jaar. Hy is ook die kunsdirekteur vir sy boeke.

Op 9 April 1958 is Nigel Slater gebore in Wolverhampton, Wes-Middellande, as die derde en jongste seun van die fabriekeienaar Tony Slater en huisvrou Kathleen. Sy moeder het gesterf aan asma in 1965. In 1971 het sy pa weer getrou met Dorothy Perrens tot met sy afsterwe drie jaar later.

Slater het "Woodfield Avenue School "bygewoon, Penn, Wes-Middellande. Hy verhuis na Worcestershire toe hy 'n tiener was en gaan skool by "Chantry High School"; hier geniet hy dit om essays te skryf en was hy een van slegs twee seuns om kookkuns as 'n O-vlak vak te neem.

Aldus die BBC artikel "Competitive cooking: Why do we bother?", beweer Slater in sy outobiografie "Toast" dat  hy kos gebruik het om met sy stiefma Dorothy te kompeteer vir sy vader se aandag. Hul grootste stryd was oor suurlemoen meringue tert – sy pa se gunsteling. Sy stiefma het geweier om haar resep bekend te maak en so het Slater hom tot 'n slenter gewend om met sy eie weergawe vorendag te kom. "Ek sou die eierdoppe in die vullisblik tel om te sien hoeveel eiers sy gebruik het en dit dan neerskryf. Ek sou op verskillende tye inkom wanneer ek geweet het sy is besig om dit te maak. Ek sou haar vang terwyl sy besig was om die meringue te maak en ek het daardie resep stadig maar seker opgebou oor 'n tydperk van maande , indien nie jare nie". 'n Alternatiewe weergawe van hierdie storie kom van  Ann, sy stiefsuster, wat beweer dat sy die tert gebak het en nie haar ma nie, en dat die resep afkomstig is van 'n kookboek.

Hy het 'n diploma behaal in die spyseniering by die "Worcester Technical College "in 1976, en het voortgegaan om in restaurante en hotelle regoor die Verenigde Koninkryk te werk voordat hy 'n kosskrywer vir "Marie Claire" geword het in 1988. Hy het welbekend geword vir eenvoudige  trooskos resepte wat in die vroeë topverkoper boeke soos "The" "30-minute Cook" (1994) en "Real Cooking "verskyn het, asook sy innemende, memoir-styl kolomme vir "The Observer" wat hy begin het in 1993.

In 1998 was Slater die aanbieder vir die Channel 4 reeks "Nigel Slater's Real Food Show". Hy het teruggekeer na TV in 2006 om die geselsprogram "A taste of my Life" aan te bied op BBC "One" en "BBC Two". In 2009 het hy "Simple Suppers" aangebied as 'n reeks van ses episodes op BBC One, en 'n tweede reeks in die daaropvolgende jaar.

Hy verskyn as 'n gas "skipbreukeling" op BBC Radio 4 se "Desert Island Discs" in Junie 2005.

In November 2013 verskyn hy saam met Adam Henson op BBC se "Nigel and Adam's Farm Kitchen". Adam Henson (die boer) en Nigel Slater (die chef) het kragte saamgesnoer om Brittanje se gunsteling kos te saai, groei, en kook op 'n werkende plaas in die Cotswolds. Hulle het gepoog om mense weer in voeling te kry met waar kos vandaan kom.

Slater se boek, "Eating for England: The Delights & Eccentricities of the British at Table" (Fourth Estate), is gewy aan Britse kos en kookkuns. Dit was gepubliseer in Oktober 2007 en deur die  Sunday Times beskryf as " 'n allegaartjie van die beste kulinêre proeseltjies wat die tyd mooi sou verwyl tydens 'n treinreis". Sy boek "Tender" is die storie van sy groentetuin, hoe dit ontstaan het en wat daarin groei. Die boek is gepubliseer in twee volumes; die eerste handel oor groente en is laat in 2009 vrygestel en die tweede handel oor vrugte en is vrygestel in 2010. "Tender" word beskryf as 'n memoir; 'n studie van vyftig gunsteling groentes, vrugte en neute en 'n versameling van meer as vyf honderd resepte.

Slater het bekend geword aan 'n wyer gehoor met die publikasie van "Toast: The story of a Boy's Hunger", 'n roerende en bekroonde outobiografie gefokus op sy liefde vir kos, sy kinderjare, sy familie verhoudings en sy ontluikende seksualiteit. Slater noem dit: "die mees intieme memoir wat enige kos-persoon nog ooit geskryf het". "Toast" is in Brittanje gepubliseer in Oktober 2004 en het 'n topverkoper geword nadat dit op die Richard & Judy Boekklub verskyn het. 'n Film gebaseer op die boek – ook genoem "Toast - "met Freddie Highmore in die hoofrol as die 15 jaar oue Slater en Helena Bonham Carter as sy stiefma, is uitgesaai op "BBC One". Slater se negatiewe uitbeelding van sy  stiefmoeder is egter uitgedaag deur sy stiefsusters.

Slater het twee ouer broers, Adrian en John. Slater se ouers het 'nn buurman se kind, John, aangeneem voor Slater se geboorte. Hy het ook twee stiefsusters van wie hy vervreem is.

Slater woon in die Highbury area van Noord-Londen waar hy 'n kombuistuin onderhou wat gereeld te sien is in sy rubriek.






</doc>
<doc id="112322" url="https://af.wikipedia.org/wiki?curid=112322" title="Jacob Roggeveen">
Jacob Roggeveen

Jacob Roggeveen (1 Februarie 1659 – 31 Januarie 1729) was ’n Nederlandse ontdekkingsreisiger wat gestuur is om Terra Australis te vind, maar in plaas daarvan het hy Paaseiland ontdek (wat so genoem is omdat hy op Paassondag daar geland het). Roggeveen het ook op die eilande Bora Bora en Maupiti van die Geselskapseilande afgekom, asook op Samoa. Hy het die ekspedisie saam met sy broer, Jan Roggeveen, beplan wat in Nederland agtergebly het.

Roggeveen en sy ekspedisie het op 1 Augustus 1721 in diens van die Nederlandse Wes-Indiese Kompanjie vertrek op soek na Terra Australis. Daar was drie skepe, die "Arend", "Thienhoven" en "Afrikaansche Galey", en 223 bemanningslede.

Hulle het eers na die Falkland-eilande gereis, wat hy hernoem het na "Belgia Australis", en van daar na die Stille Oseaan gevaar. Hy het die Juan Fernández-eilande, aangedoen, waar hy van 24 Februarie tot 17 Maart gebly het. Op Paassondag (5 April) 1722 het hy op Paaseiland aangekom. Hierna het hy na Batavia gevaar en die Tuamotu-argipel, die Geselskapseilande en Samoa aangedoen. Daar is hy in hegtenis geneem omdat hy die monopolie van die Nederlandse Oos-Indiese Kompanjie oortree het, maar die kompanjie moes hom later vrylaat, vergoed en sy bemanning betaal. In 1723 het Roggeveen na Nederland teruggekeer.

Ná sy terugkeer het hy deel 4 van "De val van 's werelds afgod" gepubliseer.




</doc>
<doc id="112323" url="https://af.wikipedia.org/wiki?curid=112323" title="Anakena">
Anakena

Anakena is ’n wit sandstrand in die Rapa Nui Nasionale Park op Paaseiland (Rapa Nui), ’n Chileense eiland in die Stille Oseaan. Dit is een van net twee sanderige strande in ’n anders rotsagtige kuslyn. 

Anakena het twee steenplatforms: Ahu-Ature bevat een moai en Ahu Nao-Nao sewe. 

Volgens die eiland se oorlewering was Anakena die plek waar Hotu Matu'a, ’n Polinesiese hoofman, met twee kano's geland het om die eerste nedersetting op die eiland te stig.

Anakena was ook deel van die voëlmankultus omdat ’n nuwe voëlman van die westerse clans sy feesviering by Anakena sou eindig.

Argeoloë het tekens van menslike bewoning by Anakena ontdek wat van tot 1200 n.C. kon dateer. Verskeie argeologiese opgrawings is by Anakena gedoen, onder meer deur Katherine Routledge in 1914 en William Mulloy en Thor Heyerdahl in die 1950's, en albei sy ahus is gerestoureer.



</doc>
<doc id="112326" url="https://af.wikipedia.org/wiki?curid=112326" title="Hotu Matu'a">
Hotu Matu'a

Hotu Matu'a was die legendariese eerste setlaar en "ariki mau" ("opperhoof" of "koning") van Paaseiland en die voorvader van die Rapa Nui-volk. Hy en sy Polinesiese geselskap het van die onbekende land Hiva in twee kano's (of een katamaran) op die eiland geland en dit gekoloniseer. Hulle het van Anakena-strand af oor die hele eiland versprei en dit opgedeel tussen clans wat later beweer het hulle is afstammelinge van Hotu Matu'a se seuns. Hulle het meer as duisend jaar lank in afsondering geleef op hul eiland aan die suidoostepunt van die Polinesiese Driehoek.

Volgens oorlewering het Polinesiërs iewers tussen 300 en 800 n.C. na Paaseiland gekom. Linguistiese, DNS- en stuifmeel-ontledings toon bewyse dat die eiland toe begin bewoon is, maar ander besonderhede kan waarskynlik nie gestaaf word nie. In dié tyd het Polinesiërs eilande oor ’n groot gebied van die Stille Oseaan gekoloniseer. Volgens linguistiese ontledings was Hotu Matu'a van die Marquesaseilande.

Volgens die legende het Hau-Maka ’n droom gehad waarin sy gees na ’n verre land gereis het om te help soek na ’n nuwe tuiste vir koning Hotu Matu'a. Hy het die "Mata ki te rangi" ("Oë Wat na die Hemele Kyk") gevind. Toe Hau-Maka wakker word, het hy die koning ingelig. Dié het toe sewe mans van Hiva af na die eiland gestuur om dit te ondersoek. Hulle het die land gevind en nadat hulle die koning daarvan vertel het, het hy toe self na die eiland gereis. Saam met die koning was sy koningin, Vakai (Vakai-a-hiva). 




</doc>
<doc id="112327" url="https://af.wikipedia.org/wiki?curid=112327" title="Jean-Baptiste Dutrou-Bornier">
Jean-Baptiste Dutrou-Bornier

Jean-Baptiste Onésime Dutrou-Bornier (19 November 1834 – 6 Augustus 1876) was ’n Franse seevaarder wat in 1868 op Paaseiland gaan woon en ’n groot deel van die grond opgekoop het. Hy het baie lede van die Rapa Nui-volk laat verwyder en die eiland in ’n skaapplaas omskep.

Dutrou-Bornier was ’n offisier in die Krimoorlog en het teen 1860 ’n seevaarder geword. Hy het sy vrou en jong seun in Frankryk agtergelaat en in 1865 ’n aandeel in die skoener "Tampico" gekoop. Hy het na Peru geseil, waar hy in hegtenis geneem en aangekla is van wapenhandel. Hy is ter dood veroordeel. Nadat hy danksy die ingryping van die Franse konsul vrygelaat is, het hy na Tahiti gevaar, waar hy begin het om arbeiders vir kokosneutplantasies van die eilande van Oos-Polinesië te werf.

In November 1866 het Dutrou-Bornier twee sendelinge, Kaspar Zumbohm en Theodore Escolan, na Paaseiland vervoer. Hy het die eiland weer in Maart 1867 besoek om arbeiders te werf, maar teen dié tyd het hy groot dobbelskuld gehad en weens ’n paar oneerlike transaksies het hy sy aandeel in die "Tampico" verloor. Hy het die jag "Aora'i" aangeskaf en in April 1868 op Paaseiland aangekom, waar die jag verbrand is.

Hy het op Mataveri gaan woon en land van die Rapa Nui begin opkoop. In 1869 het hy Koreto, die vrou van ’n Rapa Nui, ontvoer en met haar getrou. Hy het Frankryk probeer oorreed om die eiland ’n protektoraat te maak en ’n faksie van Rapa Nui gewerf wat hy toegelaat het om hul Christenskap af te sweer en na hul ou geloof terug te keer. Met gewere, ’n kanon en die verbranding van hutte het hy en sy ondersteuners die eiland dekades lank as "goewerneur" bestuur. Hy het Koreto as "koningin" aangewys. Die titel was glad nie wettig nie en word nie deur die Rapa Nui of moderne historici erken nie.

Dutrou-Bornier het probeer om al die Rapa Nui van die eiland af te verwyder en dit in ’n skaapplaas te omskep. Hy het die hele eiland buiten die sendelinge se gebied om Hanga Roa gekoop en ’n paar honderd Rapa Nui na Tahiti verskuif om daar vir sy geldskieters te werk. In 1871 het die sendelinge ná ’n uitval met Dutrou-Bornier al die Rapa Nui buiten 171 na die Gambiereilande verskuif. Dit was meestal ouer mans wat oorgebly het. Ses jaar later was daar net 111 mense op Paaseiland oor, met net 36 wat afstammelinge gehad het.

In 1876 is Dutrou-Bornier vermoor in ’n rusie oor ’n rok, hoewel sy ontvoering van tienermeisies ook sy moordenaars se motief kon gewees het.

Van sy dood tot vandag het die eiland se bevolking langsamerhand begin herstel. Maar met meer as 97% van die bevolking wat in minder as ’n dekade óf dood óf weggevoer is, het die grootste deel van die eiland se kulturele kennis verlore gegaan.

Nie Dutrou-Bornier se eerste vrou in Frankryk, wat volgens die Franse reg sy erfgenaam was, of sy tweede vrou op Paaseiland, wat hul dogter Caroline vir ’n kort ruk as koningin aangewys het, het veel uit sy boedel gekry nie. ’n Wetlike stryery oor sy grondtransaksies het die eiland se geskiedenis egter vir dekades gekompliseer, en vandag nog is ’n groot deel van Paaseiland ’n plaas wat van buite beheer word.



</doc>
<doc id="112328" url="https://af.wikipedia.org/wiki?curid=112328" title="Millenniër-leerders">
Millenniër-leerders

Uit verskeie terreine van die samelewing is daar reeds opgemerk dat die hedendaagse jeug aan die begin van die een-en-twintigste eeu kenmerke toon van wat bekend staan as die generasie X-subkultuur, die "slackers", ook genoem die postmoderne generasie; generasie Y; "busters," met "millennials" as verwysing na die jongeres; die verlore generasie; generasie Dot-Com; generasie Z; en die net-generasie.

Alhoewel die beskikbare inligting oor generasie X aanvanklik in hoofsaak gehandel het oor die jeug as subkultuur sedert die tagtigerjare van die twintigste eeu in Amerika, is dit steeds relevant vir die onderrig van Afrikaans wat aan die begin van die een-en-twintigste eeu in Suid-Afrika plaasvind. Die duidelike verband tussen generasie X in Amerika en adolessente (millenniër-) leerders van Afrikaans in die huidige Suid-Afrikaanse samelewing is geleë in die feit dat al hierdie leerders in 'n laat-kapitalistiese era gebore is. Hulle het grootgeword in ’n milieu waar die toenemende materialisme en welvaart weerspieël word deur die besit en gebruik van die televisie, rekenaarspeletjies en die internet. Dié leerders is dus meestal (kwasi-)inligtingsgeletterd as gevolg van 'n toenemende beskikbaarheid van en blootstelling aan elektroniese massakommunikasiemedia. Die leerders is meestal voorstedelike kinders van middelklas- of welgestelde ouers; hulle stapelvoedsel kom uit McDonalds; hulle tydverdryf bestaan uit rekenaarspeletjies en inkopiesentrums, en hulle opvoeder is die televisie.

Die term "generasie X" het sy ontstaan te danke aan Billy Idol en sy Britse punkmusiekgroep van vroeg in die tweede helfte van die twintigste eeu. Die term het egter meer algemeen bekend geraak met die roman "Generation X: Tales for an accelerated culture", deur die Kanadese skrywer Douglas Coupland. Hierdie blitsverkoper handel oor karakters wat deel uitmaak van 'n generasie jeugdiges wat tussen 1960 en 1980 as kinders van die sogenaamde "baby boomers" gebore is, die kenmerkende eienskappe van 'n laat-kapitalistiese verbruikersamelewing toon: "Prematurely resigned to lowered expectations, they are ceaselessly ironic about the world in which they subsist, unwilling to buy into its super-consumerist projections but too cynical to believe the alternatives of a previous era …"

Sommige kritici is van mening dat hierdie benaming uitdruklik en uitsluitlik na die Amerikaanse jeug van die vorige eeu verwys. Nietemin kan die term breër beskou word, veral omdat jeugdiges in Suid-Afrika aan die begin van die een-en-twintigste eeu soortgelyke kenmerke toon. In sy uitgebreide M.A.-tesis en Ph.D.-proefskrif oor die jeug in Suid-Afrika voer Codrington aan dat die konsep "generasie X" met betrekking tot generasieteorieë geskik is om die plaaslike jeugsubkultuur te beskryf, en noem hy 'n verskeidenheid kenmerke van 'n generasie wat weier om omskryf te word. Uit ander studies blyk dit dat die eienskappe van die Suid-Afrikaanse generasie X en Y wat aan hulle navorsing deelgeneem het, raakvlakke met die eienskappe van hulle Amerikaanse eweknieë toon, veral dié uit hoërinkomste- en hoërgeletterdheidsgroepe. Een van die gewilde tydskrifte wat op die millenniërgenerasie in Amerika gemik is, is ook in Afrikaans op winkelrakke beskikbaar; selfs die naam is dieselfde as dié van die oorspronklike tydskrif "Seventeen".

Verdere motivering vir hierdie algemene benaming vir die hedendaagse jeug kan in Mokros se bespreking gevind word wanneer hy na die beweeglikheid van tekens kyk, en in navolging van Foucault aanvoer dat betekenisgewing kan verskuif. Mokros beweer dat die betekenis van die term "generasie X" toegeëien, getransformeer en gekoöpteer kan word. Ondanks Coupland se pogings om te verhoed  dat die term versprei, het dit bly voortleef. Dit word algemeen gebruik (soms as stigmatiserende, ontmagtigende identiteitsmerker) om na 'n struktuurlose, hoogs diverse generasie jongmense te verwys wat nie volgens hul ouderdom omskryf kan word nie, maar wel volgens hulle wêreldbeskouing.

Vervolgens word die algemene kenmerke en onderrigbehoeftes van millenniërleerders bespreek, met die oog op die uiteindelike toepassing daarvan op die gebruik van humormateriaal as onderrigstrategie.

Soos enige subkultuur, het generasie X (lees: millenniërs) 'n spesifieke lewens- en wêreldbeskouing wat in hulle kleredrag, kreatiewe uitdrukkingswyses en vryetydsbesteding gestalte kry. Volgens Sher kan dit as 'n niemorele evaluering en onverskilligheid teenoor gebeure en voorwerpe in hulle wêreld beskryf word, omdat millenniërs die vorige generasie se verromantisering van die verlede en hulle optimisme oor die toekoms verwerp. Schaub noem hierdie generasie "sluttish women, brutish men".

Die intellektuele van generasie X se identiteit is volgens Sher aan die een kant deur die postmoderne filosofieë van Derrida, Lyotard en Foucault gevorm, waarin alle objektiewe waarheidstellings skepties bejeën word. Aan die ander kant het teenkommersialisme eweneens 'n groot invloed op generasie X gehad, en beskou hulle alle media met agterdog en ironie, omdat enigiets wat betekenis kan hê ook as onbelangrik afgemaak kan word. Die gevolg van hierdie verwerping en agterdog is dat generasie X hoogstens daarna streef om eg en opreg te wees. Selfs dít is ironies, omdat die postmodernisme enige stelling van waarheid bevraagteken. Wat dus vir generasie X oorbly, is angs en frustrasie met die samelewing; iets wat dikwels in eklektisisme, ironie en satire verwoord word. Die verband tussen generasie X se emosionele afgestomptheid en die postmodernisme word deur Nehring uitgelig. Hy verduidelik dat die verhouding tussen emosies en ideologie toenemend problematies geword het, en dat dit vir hierdie generasie jongmense moeilik (selfs onmoontlik) is om betekenis in hulle emosionele ervarings te vind of enige vertroue in ideologiese konstrukte te plaas.

Annesley stel dit aan die hand van duidelike voorbeelde dat generasie X-skrywers se bleek/uitdrukkinglose ("blank") fiksie met behulp van skerp ironie uitdrukking gee aan 'n siniese beskouing van die postmoderne samelewing se verval, verslawing, selfvernietiging en die jeug se soeke na ervarings. Tog blyk dit dat daar 'n verband bestaan tussen generasie X se behoefte aan die emosionele, en hulle klaarblyklike emosionele afgestomptheid. Die postmoderne argument is dat hierdie generasie se "mindlessness of emotions” meebring dat hulle kwessies nooit voldoende verwoord kan word nie, hetsy in die kuns of in die lewe, juis omdat hulle verwoording van woede en jeugdige opstandigheid deur kommersialisering as onbelangrik en goedkoop afgemaak word. Hulle weersin in presiese, afgebakende omskrywings en formulerings lei daartoe dat hulle, soos die postmoderne paradigma aanvoer, op soek is na "vryheid van keuse, pluralisme, diversiteit en 'n algehele agnostisisme in die absolute mag van rasionalisme. . . Daarom is New Age, "smart drugs," ervaring, identiteit in musiek en ervaringsleer so hoogmode by die postmoderne jeug.".

Die negatiewe opvatting oor die kenmerke van generasie X weerspieël hoofsaaklik hoe hierdie generasie deur hulle voorgangers, die sogenaamde "boomers" gebrandmerk is"." Dit is waarskynlik die rede waarom die meeste generasie X-ers nie graag met hierdie benaming verbind wil word nie, omdat hulle persoonlike identiteit daarmee gestigmatiseer word en hulle dit as intimiderend ervaar.

Nietemin is party van hierdie jongmense nog betreklik naïef en nie so skepties oor die samelewing waarvan hulle deel uitmaak nie. Sommige deel nog in 'n mate die optimisme wat met welvaart en materialisme gepaardgaan, eienskappe wat kenmerkend is van leerders aan hoërskole waar huidige onderwysstudente sal onderrig gee. Hierdie leerders word in Aldous Huxley se wetenskapfiksie "Brave New World" uitgebeeld, waarin hy ’n samelewing skets wat rasionele denke en nadenke verruil het vir die voortdurende sug na vermaak in elke faset van die lewe. Generasie X soek iets interessants, humoristies, beweeglik, sterk en kleurvol. Sacks haal 'n leerder aan wat wil hê dat onderwysers moet ". . .dance, sing, and cry . . . we expect so much more from everything now because of the media".

In teenstelling met die negatiewe beskouing van intellektuele en ouer lede van generasie X, soos vroeër beskryf, is daar dus ook die optimisme van jonger verteenwoordigers, meer bepaald die jeug tussen sestien en een-en-twintig (die millenniërs), wat nog na hulle eie persoonlikheid en identiteit op soek is. Hierdie soeke het die fokuspunt gevorm van strategieë soos dié van Strategic Marketing waarmee hulle van 2003 tot 2004 hulle bromponies bemark het. Hulle teikenmark was tieners wat hulle tersiêre loopbaan begin, en dus hulle eie vervoer benodig. Die jeugdige persoonlikheid wat hulle suksesvol as teikenmark geskep het, word as "youthful, fun and aspirational" beskryf. Die advertensie met sy swart-en-silwervoorkoms is ontwerp om mode-tendense na te volg; ’n produk wat nie bepaald vroulik of manlik lyk nie, oulik maar nie aggressief is nie, en lig is op brandstof, sodat ouers maklik daardeur oortuig kon word. Die bromponie het plek gehad vir 'n selfoon, 'n FM-radio en 'n koeldrankblikkie.

Uit intensiewe studies oor die kenmerke van die millenniërs blyk dit dat hul verbruikersmentaliteit opval, dat hulle opgevoed is deur televisie, video en rekenaarspeletjies, en dus digitaal geletterd is. Verder is hulle meestal die middelpunt van hul ouers se belangstelling, verwagtings en ideale, en toon hulle min self-refleksie, veral omdat hulle as 'n generasie nie aan baie verliese blootgestel is nie. Daarbenewens is millenniërs groepsgeoriënteerd, rasveelsydig en goed afgerig om te presteer. Om vir die leerbehoeftes van hierdie generasie leerders voorsiening te maak, is dit noodsaaklik om alternatiewe onderrigstrategieë te ondersoek.

Weinig navorsing is al oor die humor van die adolessent gedoen. Wat wél afgelei kan word, is die mate waarin die adolessent se humorsin reeds in vorige jare ontwikkel het. Veral die feit dat adolessente se humor moontlik dissiplineprobleme in die klas kan veroorsaak, noodsaak 'n uiteensetting van humorontwikkeling. Vir hierdie studie is dit belangrik om daarop te let dat leerders (ook studente) se negatiewe emosionele belewenis van (taal-)onderrig moontlik kan veroorsaak dat hulle in reaksie daarop na vorige vorme van humorbelewenis en –uitdrukking terugkeer. Verder berus adolessente se (moontlik) meer gesofistikeerde humorbelewing en –uitdrukking ook dikwels op 'n kombinasie van vorige ontwikkelingsfases. Om hierdie rede is dit die moeite werd vir onderwysstudente om van vorige humorontwikkelingstekens kennis te neem. Die adolessent se ervaring en uitdrukking van humor maak steeds deel uit van die sosiokulturele konteks waarbinne onderwysstudente hulleself vir skoolonderrig voorberei.

Teen die ouderdom van vyf tot sewe het kinders al geleer om hulle wêrelde perseptueel te organiseer en in te deel deur dinge wat hulle as dieselfde ervaar bymekaar te voeg. Hulle verstaan reeds verhoudinge, en kan dinge volgens sekere gedeelde eienskappe soos kleur, grootte, vorm en gebruik indeel. Hierdie indelings geskied sintuiglik. Kinders van hierdie ouderdom beskik dus oor die vermoë om voorwerpe volgens belangrike uitstaande eienskappe te groepeer, maar formuleer steeds hulle indelings op grond van die voorkoms daarvan. Hulle grond steeds hulle reëls op onmiddellike waarneming, en leer deur werklike situasies. Hierdie ontwikkelingseienskap maak dit vir kinders moontlik om ongerymdhede (inkongruensie) in hulle bekende situasies te geniet.

In hulle persoonlikheidsontwikkeling is kinders in hierdie stadium bewus van hulle eie identiteit, wat noodwendig van ander gesinslede s’n verskil; hulle beskik oor 'n taamlik konstante selfbeeld; hulle identifiseer hulleself as “ek”, en koester 'n stel gevoelens oor hulleself. Omdat hulle nou minder selfgesentreerd is, kan hulle met ander simpatiseer en meer sosiaal optree. Op sosiale gebied het hulle geleer dat ander mense gevoelens het, en kan hulle sodanige gevoelens op grond van ander se gesigsuitdrukkings identifiseer. 'n Vrees vir onbekende situasies veroorsaak soms dat kinders vertroue in en beheer oor hulle gevoelens verloor. Daarom het hulle steeds warm en veilige omgewings nodig. Hulle voel steeds dat hulle denke oor en oplossings vir probleme met dié van ander moet ooreenstem, en word ook nou vanweë die toenemende belangrikheid van die groep, van hulle kultuurerfenis bewus.

Die humorontwikkeling van leerders in die grondslagfase kan as 'n weerspieëling van die hoogs fisieke aard van hierdie kinders beskou word. Hulle vind gewoonlik byna alles snaaks. Snaakse stories, ander se foute (wat grondslagleerders se begrip van sosiaal aanvaarbare gedrag toon), skewebekke of gesigsuitdrukkings is alles vir hulle snaaks. Hoewel hulle steeds aan die konkrete vasklou, toon hulle 'n al hoe beter vermoë om abstraksie te hanteer. Ander se verleenthede, poetse en lawwe grappies is snaaks, terwyl die oortreding van reëls in die teenwoordigheid van die onderwyser ook 'n bron van humor is.

Die doeltreffende herkenning van eienaardighede in situasies begin veral tussen die ouderdomme van ses en sewe voorkom. Eenvoudige en oplosbare ongerymdhede word vanaf die ouderdomme van vier tot ses waardeer. Die onderskeidingsvermoë ontwikkel vanaf omtrent die ouderdom van sewe, wanneer kinders se aandag veral deur poetse vasgevang word. Absurditeit en stereotipe vergeetagtigheid word goed ontvang. Sewe- tot agtjarige kinders wat konkreet-operasioneel dink, bewus word van die feit dat menslike gedrag dikwels teenstrydig is. Dit gee aan hulle die vermoë om meer ingewikkelde soorte humor te verstaan.

Dierekarakters in stories wat soos mense leef en praat, en ook menslike eienskappe toon, bied nou verpersoonlikings waarmee kinders hulle kan vereenselwig, en wat hulle help om hulle eie krag te ervaar. Humoristiese stories kan lesers help om bo hulle onmiddellike, daaglikse persoonlike probleme uit te styg en die grappigheid daarvan in te sien. Dit help individue om hulle asook ander se menslike swakhede te hanteer. Menslike simpatie vloei uit meelewing met ander, en humor volg op sy beurt op opvattings na aanleiding van die aansteeklikheid van gevoelens, wat as "primitiewe passiewe simpatie" bekend staan (Drever 1964:290, aangehaal in Gordon).

Binne 'n linguistiese raamwerkkan aangevoer word dat die begrip asook skep van humor kinders se bewustheid van taal as 'n stelsel, en dus ook sekere aspekte van humor weerspieël. Soos kognitiewe vermoëns, is linguistiese vermoëns regstreeks aan die ontwikkelingsvlak van die persoon gekoppel, en volgens Piaget kan die kind eers werklik in die derde ontwikkelingsfase, naamlik konkreet-operasionele denke, humorsin op 'n verbale vlak verstaan, skep en waardeer. Hiervolgens ontwikkel formele operasionele denke, die vierde fase, eers tydens adolessensie. Kinders se vordering is duidelik na te speur in hulle aanvanklike begrip van nie-verbale humor gedurende vroeë kindertyd totdat hulle gedurende adolessensie humor op grond van linguistiese dubbelsinnighede kan begryp.

Humor bestaan vir die kind in die middelkinderjare (wat ook die laatkinderjare insluit) uit poetsbak en grappe-vertel bestaan, en hulle verkies humoristiese verhale. In haar uitvoerige bespreking van die kognitiewe, emosionele, sosiale en morele ontwikkeling van die leerder in die puberteitsjare, meld Van Niekerk dat daar 'n belangrike wisselwerking en verhouding tussen die aangename gevoel van iets humoristies, en die begrip daarvan bestaan; ook dat té eenvoudige dinge nie meer vir die kind in die laatkinderjare snaaks is nie. Grappies en grapraaisels is bepaalde vorme van humor wat hierdie leeftyd kenmerk. Die laerskoolleerder se taalvermoë en kognitiewe ontwikkelingsvlak speel 'n rol in sy omgang met humor.

Beide die intra-linguistiese verhoudinge tussen die taalkomponente, en die sosio-kulturele konteks van taal kan die ontstaan van humor beïnvloed. Taalvariasie, -gebruik en -houdings kan in die skep van linguistiese humor aangewend word. Die lede van die kultureel dominante taalgroep in die skep van linguistiese humor op die afwykende taalgebruiksvorme van marginale groepe fokus. Taal word dus as een van die onderskeidende kenmerke van 'n bepaalde groep beskou, en die grens tussen "ons" en "hulle" is daarom in wese 'n taalgrens. Humor beklemtoon enersyds die sosiale afstand tussen die betrokkenes, en word andersyds aangewend om die grapverteller in vergelyking met lede van die portuurgroep goed te laat voel of slim te laat lyk.

In Pienaar se ondersoek blyk die verband tussen kognitiewe buigbaarheid en humorsin by adolessente duidelik. Sy verwys daarna dat ontwikkelingsielkundiges adolessensie as een van die menslike ontwikkelingstydperke beskou wanneer 'n persoon met 'n verskeidenheid uitdagings te doen kry, en noem Erikson se uiteensetting van sodanige uitdagings, naamlik ontluikende seksualiteit, beroepskeuses, identiteitsvorming, asook veranderende sosiale verhoudinge, as 'n gegewe vir hierdie ontwikkelingsgroep. Humorgebruik kan vir adolessente in hierdie fase van besondere waarde wees omdat dit hulle leer om hulleself nie so ernstig op te neem nie, hulle vertroue opbou om situasies met humor te kan hanteer, en dus 'n groot mate van selfontwikkeling teweegbring.

Humor verrig 'n belangrike sosiale funksie in die bewuswording van adolessente wat in taalgebruik tot uiting kom — gedurende adolessensie ontwikkel sosiale opvattings, onder andere oor groepsverskille. Tieners se taalvaardighede maak dit toenemend moontlik om tussen verskillende taalvorme te onderskei; hulle ontwikkel 'n sensitiwiteit vir gepaste taalgebruik, asook die linguistiese vaardighede om humor te onderskei en te gebruik.

Tydens adolessensie word daar nou hegte verhoudings met lede van die portuurgroep aangegaan. Grappe is vermaaklik en onderhoudend, en tieners (lees: millenniërs) gebruik dit om toehoorders mee te vermaak, en persoonlike aanvaarbaarheid en samehorigheid binne groepsverband te bevorder. Aan die ander kant kan grappe ook gebruik word om met lede van die buitegroep die spot te dryf, en op dié manier word heersende norme, waardes en bestaande gesag ondersteun. Humor kan ook spanning en aggressie verminder wat tussen lede van 'n bepaalde groep mag ontstaan, omdat dit bestaande vyandighede en spanning verlig. Adolessente gebruik ook grappe om “moeilike onderwerpe” by 'n gesprek in te voer; hulle behoefte aan gerusstelling en ondersteuning te bevredig , en om hulle tweeledige siening ('n vermenging van respek en spot) van hulle (ouers en) grootouers te verwoord.

Daar bestaan 'n duidelike positiewe korrelasie tussen veroudering en humorsin. Adolessente se humorgebruik as hanteringsmeganisme kan dus met ouderdom ontwikkel, en kan hulle help om moeilike omstandighede waaraan hulle blootgestel word te hanteer. Pienaar wys daarop dat navorsing oor aanpassingshumor gedurende die kindertyd en vroeë adolessensie taamlik beperk is, maar studies bevestig dat adolessente se lewensfase geweldige sosiale druk op hulle plaas om kreatiewe humor te skep.

Adolessente seuns behaal in vergelyking met dogters gemiddeld 'n hoër telling op drie humorskale (humorskepping en -uitvoering, humorgebruik as hanteringsmeganisme, en sosiale gebruike van humor) behaal. Verder is daar 'n positiewe korrelasie tussen Afrikaanssprekende adolessente se kognitiewe buigbaarheid, en hulle humorsin. Die resultate van Pienaar se studie weerspreek dus dié van vorige studies onder volwassenes wat daarop dui dat vrouens beter ten opsigte van aanpassingshumor funksioneer, terwyl mans weer beter met humorskepping vaar.

Humor kan wel by vroeë adolessente as 'n gekose strategie gebruik word om verskillende situasies op te los, al is dit nog in die ontwikkelingsfase. Studies toon 'n humoristiese lewensbeskouing word sterker ná veertig, maar is reeds merkbaar by sestien- tot twintigjarige adolessente.

Die relevansie van humor in vroeë adolessensie is reeds 'n geruime tyd 'n navorsingsonderwerp in studies oor portuuraanvaarding, sosiale status, bevoegdheid, prestasie en gewildheid. In hierdie verband kyk Führ veral na die uitdagings en lewensvaardighede waaraan adolessente in hierdie ontwikkelingsfase blootgestel word. Hierdie uitdagings en vaardighede sluit in die ontwikkeling van seksuele volwassenheid en belangstelling in die eie en teenoorgestelde geslag; groeiende selfbewussyn en selfkritiek; geslagsverskille; onafhanklikheidswording van die gesin; loopbaan- en ander lewenskeuses, en die uiteindelike hantering van sukses en mislukking; hoe om met verwerping en 'n geterg saam te leef, en die hantering van situasies wat met negatiewe emosies gepaardgaan.

Vir Führ is humor 'n moontlike oplossing vir hierdie uitdagings. Sy studie toon dat beide adolessente mans en dames humor as hanteringsmeganisme gebruik. Tog maak adolessente minder as jonger kinders van humor gebruik om oor seksuele sake te praat, of oor eksamenmislukkings of ander te lag.

'n Onlangse kwalitatiewe ondersoek waarvoor onderwysstudente en adolessente leerders as teikengroepe gedien het toon dat hoërskoolleerders se ontvanklikheid vir en waardering van humor in Afrikaans-onderrig ontwikkel kan word, en dat die uitkomsgebaseerde onderrigbeleid reeds genoegsaam bepaal dat leerders toegerus moet word om humortekste te verstaan en te skep. Verder toon die studie die belangrikheid van die leerderkonteks in taalonderrig – dit kan die inhoud, keuse van tekste, aktiwiteite sowel as aanbiedingswyse beïnvloed.

Bogenoemde se studie voer aan dat humormateriaal leerders se emosionele belewing kan beïnvloed, en dat adolessente se humor 'n belangrike uitwerking op die onderrigomgewing het. Humormateriaal kan help om lesse interessanter en lekkerder te maak, en leerders se belangstelling te behou. Selfs strukturele taalaspekte kan met behulp van humormateriaal aangebied word terwyl die verskillende kritiese, ontwikkelings- en taaluitkomste met behulp daarvan bereik kan word. Ook kan die gebruik van humormateriaal in lesinhoude by verskillende leerareas geïntegreer word.

Die implikasies van genoemde studie is dat die persoonlike, sosiale en kulturele kontekste van millenniërleerders met die oog op leerdergerigte onderwys meer aandag in taalonderrig kan kry, en dat onderwysers, soos ook Dreyer dit uitspel, van die emosionele behoeftes van adolessente leerders kennis behoort te neem. In Koos Kombuis se bespreking van sy eie parodie, "Raka die roman", waarin tieners as 'n verlore en emosioneel verwaarloosde generasie uitgebeeld word, merk hy die volgende op: "”If Generation X is not the last generation on earth, Generation Y or Z may well be the swansong of the human race.”"

Om die huidige generasie tieners te verstaan en leerdergerig onderwys te gee, kan daar veral op die kenmerke en behoeftes van die millenniërs gelet word. Sekerlik is al hierdie kenmerke nie noodwendig op alle tieners in onderwysstudente se taalklasse van toepassing nie, maar dit gee wel 'n raamwerk waarbinne die kontekstualiteit van hulle keuse van inhoude, tekste, aktiwiteite en aanbiedingswyses benader kan word.

Taalonderwysers kan humormateriaal as onderrigstrategie insluit om sodoende met leerders se behoeftes en belangstellings rekening te hou en nuwe uitdagings vir leerders se kreatiwiteit en inligtingsverwerkingsvaardighede te stel.

Hierdie artikel is grootliks gebaseer op die navorsing van Kruger.


</doc>
<doc id="112329" url="https://af.wikipedia.org/wiki?curid=112329" title="Digvorme">
Digvorme

Die "vorm" van die teks kry by gedigte heelwat aandag. Tot die "vorm" behoort onder andere klank, rymskemas, tradisionele stylfigure soos die enjambement, strofes, beeldspraak, metrum, ritme en tipografie. Dit is egter nie noodsaaklik dat al hierdie elemente in ’n gedig gevind kan word nie. ’n Gedig hoef nie te rym nie, dit hoef nie ’n vaste metrum of rymskema te hê om ’n gedig te wees nie.

Die gedig word dikwels onderskei van prosa, omdat gedigte tradisioneel in versvorm geskryf word en dus nie ’n deurlopende verhaallyn het nie. Daar is egter wel sogenaamde prosagedigte en sommige gedigte het ook stukke prosateks. In die algemeen is poësie as genre daarom moeilik om te definieer en af te baken.

Ook oor die inhoud van gedigte is daar min wat in die algemeen gesê kan word. ’n Gedig kan emosies, toestande, gebeurtenisse, prosesse, idees, waarnemings, taal ens. oproep, beskryf, bevat en/of problematiseer. Die inhoud is in elk geval irrelevant om te bepaal of ’n taalteks ’n gedig is. Daar kan wel vasgestel word watter soort gedig ter sprake is.

Tog is dit duidelik dat digkuns wel ’n woordkunswerk is.

Die lengte van gedigte varieer: daar is gedigte wat slegs uit 1 woord bestaan, maar daar bestaan ook gedigte van honderde bladsye lank.

Sommige gedigte maak deel uit van ’n siklus.

Die skrywer van ’n gedig word ’n digter genoem. Daar moet duidelik onderskei word tussen die skrywer/digter en die spreker in die gedig.

Verder kan onderskei word tussen die volgende elemente van gedigte: genre, titel en tema, atmosfeer en gevoelens, klankherhaling (alliterasie en assonansie, rym en ritme), klanknabootsing, verskillende soorte beeldspraak (vergelyking, metafoor en personifikasie).


Voorbeelde:

’n Mens kan ook dieselfde doen met name van bekende sprokiekarakters om die spot te dryf:

3 reëls, geen vaste rym of ritme nie

Vaste vorm met 17 klankgrepe: 5 – 7 – 5

Haiku se inhoud het gewoonlik iets met die natuur te doen, impressionistiese waarneming, indrukke eerder as beskrywing.

Senryu se inhoud is meer persoonlik en het te make met mense, verhoudings, ook humor met deernis.

Voorbeelde van Haiku’s:

1.

Loop in die reën
kaalvoet oor die bergklippe
en paddastoeltjies

2.

Tyd, ons goeie fee
verander traan in glimlag.
Tikke-tak, tik tak …

3.

My tralies is my
woordeboeke en my slot:
die sleutel jou blik

4.

Bid vir my ’n blaai
want my pen reik nog verder
as woord in my mond

5.

Stil en ver duine
eindelose eggo’s wat
doofstom wonder … wag

6.

Branders bars en breek
donderende skuim, pienkwit
klieker mossels uit

7.

blink perlemoen glim
wit skip wuif op horison
vaar eindeloos voort

8.

geroeste yster
gesketter deur storm en klip
pienk seewier wapper

9.

Gedagtes in ’n
kleipot vasgevang; stommer
gepleit en geplet

Voorbeelde van Senryu’s:

1.

’n Senryu vir my ma:
’n wit aronskelk
na woedende weer en wind
fier, regop: vaarwel

2.

’n Senryu vir my kinders:
met vlindervlerke
duik julle diep in my hart
sterliewelinge

3.

’n Senryu vir my kleinkinders:
diewe steel my hart
net toe ek hulle kon vang
sien ek dis julle

’n Uitgebreide haiku

5 rymlose reëls

31 klankgrepe: 5 – 7 – 5 – 7 – 7

Voorbeelde:

1.

Spierwit bergpieke
rivierwater verys koud
sneeu op grou rotse
bome is oral gevries
witste skitterende sneeu

2.

Die palet verkleur
as die herfswind begin waai
geel, oranje, bruin
die kleure van die blare
val stadig van die bome af

3.

Argentinië
Miskien roep jy my
as jy so eindeloos huil,
met jou voet fluister
saam met die musiek se dans
wat grypend om my lyf vou

4.

Braambessieplukker
in ekstase vreugdevol
hoe naiëf jou vrug
jou vreugde vervat
in jou kort seer vir ander

5.

Hierdie jaar kweek ek
tulpe, ander bolplante
op spierwit klippers
om te bid, afskeid te neem
van my Bolandse vriende

’n Samewerkingsgedig: 2 tot 4 mense nodig vir dié digtersdans. Die patroon word herhaal solank as wat die digters wil.

•          haiku as begin (5 – 7 – 5 klankgrepe)

•          word tanka (+ 7 + 7 klankgrepe)

Voorbeelde:

<nowiki>#</nowiki>1

bliksemstrale skiet                                        (estelleke se haiku)

seemeeue in fladdervlug

donderweer sidder

reën dreun neer op teer gemoed                   (André se renga)

in klakkelose weersin

<nowiki>#</nowiki>2

’n Ystervrou knak                                            (estelleke se haiku)

skarniere roes, kort olie,

voete steeds van klei.

Hier waai ’n soel wind; kruisbeen                      (André se renga)

wag die orakel: magies

<nowiki>#</nowiki>3

André se haiku :

suutjies op sokkies

skielike geur van jasmyn

waar die stilte sing

estelleke se haiku :

die takke hang swaar

gelouter deur die storm

wagtend vir die wind

Renga 1

die geur van jasmyn

gly met sokkies op die wind

hoog in die takke

waar die loutering wag vir

nog ’n naderende storm

Renga 2

takke hang swaar: wag

vir die loutering van wind

woedend, siedend: storm

skielik die geur van jasmyn

stilte, suutjies op sokkies

5 rymlose reëls, 22 klankgrepe:

reël 1:      2 klankgrepe, OF een woord wat die titel verskaf;

reël 2:      4 klankgrepe, OF 2 woorde wat beskryf;

reël 3:      6 klankgrepe, OF 3 woorde wat aksie weergee;

reël 4:      8 klankgrepe, OF 4 woorde wat gevoel weergee;

reël 5:      2 klankgrepe, OF ’n ander woord vir die titel.

Voorbeelde:

1.

Cornflakes

oop geel bloeisels

dryf saamgedrom in melk

rustig, wagtend op hul roeping:

ontbyt

2.

Jasmyn

witpienke broos

bloesend, fyne krag

innig en tevrede reinheid

sierplant

3.

Varkjag

geesdriftige

duik, bollemakiesie, nael

desperaat, vasberade, moeg

moles

4.

spaans

mexikaans vermom

blou brand berg

praat self met prent

kahlo

Soortgelyk aan die cinquin.

Vorm lyk soos ’n Japannese lantern.

Klankgrepe ingedeel in 1-2-3-4-1

Elke reël kan opsigself staan.

Soms is daar ’n titel wat as opsomming in die sesde reël staan.

Voorbeelde:

1.

by

die stroom

enkel-vlak

treur ’n wilger

sag

2.

klein

verdwaal

sagte mis

in September

vroeg

’n voëlgesang

7 rymlose versreëls

Die eerste en laaste selfstandige naamwoorde kan teenoorgesteldes wees, of op een of ander manier met mekaar verband hou (sinoniem of antoniem).

Die woorde tussenin kan bou op die verskille en die onderliggende verbande.

Spesifieke woordsoorte:

Voorbeelde:

1.

Koperboom
grof  geskud
borrel  worstel  skiet
bloeiend  soekend  loerend  voelend
vind  rus  stil
alleen  gedaan
mens
2.
grot
toegeval   toegegroei
versmoor   verlang   vergaan
soekend   vraend   roepend   smagtend
vergewe   vergeet   begrawe
moeg   verslae
klag
3.
Sondagkrale
koffieshop
gekunsteld   onopgesmuk
redeneer    konstrueer    dartel
ondersoekend   verlangend   uitdagend   vervangend
kantel    wankel    wandel
selfstandig    afhanklik
teë-tempel
’n Humoristiese versie met vyf reëls.

Spesifieke VORM, RYM en RITME.

Dit spot met ’n plek of ’n persoon.

Speel met woorde en betekenisse.

Daar’s ’n grappie in die laaste reël.

Rympatroon: aabba

Die Afrikaanse skrywer wat as die limeriek-koning bekend staan, is Philip de Vos. Hy sê as dit nie presies pas in die spesifieke vorm nie, is dit bloot ’n lawwe versie. 

Philip de Vos se voorbeelde:

Daar’s vyf reëls in ’n limerick:

Hul’s snaaks of stout, of effens siek.

Hul het iets om die lyf

En die angel in vyf

Is die fyn draai van die briek

Vorm:

’n Tannie woonagtig in Bloem

Was bang toe ’n by om haar zoem.

Toe slaan sy hom plat

Dat heuning so spat

En spuit hom glo poegaai met Doom.

Ritme:

taTAM tataTAM tataTAM

taTAM tataTAM tataTAM

taTAM tataTAM

taTAM tataTAM

taTAM tataTAM tataTAM

Voorbeelde:

1.

Gebaseer op ’n ekologiese spotprent:

’n Jagter van Groot Buffelsbaai

Het stadig sy skietgoed gelaai

Toe trek iets hom plat

Sy koeëls het gespat

En nou kan ons almal net raai …

2.

Gebaseer op die sprokie “Rooikappie”:

’n Girl met ’n rooie punthoed

het gou besef als is nie goed

Sy slaan met die kolf

en plat is ou Wolf

En nou is ons meisies meer soet

12 reëls in 3 strofes met vaste vers- en reëlformaat.

Rym is opsioneel.

Opskrif is opsioneel.
Voorbeelde:

1.

Versteekte woorde

hou op lees:

en krap in die sand…

die soet basiliekruid -

vars in jou hand

en krap in die sand…

’n knippie sout;

vars in jou hand

’n spoeldiamant

’n knippie sout;

die soet basiliekruid –

’n spoeldiamant

hou op lees:

2.

hierdie is my hemel, my stukkie grond:

saffiere, smarag, blou doudruppels

purper strale val oor die berge

die nagtegaal se sang: eindeloos, weemoedig

saffiere, smarag, blou doudruppels

’n winterlandskap in wolke opgesluit

die nagtegaal se sang: eindeloos, weemoedig

lig in die donker – dagbreek kom

’n winterlandskap in wolke opgesluit

purper strale val oor die berge

lig in die donker – dagbreek kom

hierdie is my hemel, my stukkie grond

3.

Langafstrand

Anderkant die horison:

Waar die see die strand ontmoet,

Trek die gety nou terug;

En in rotspoele krioel die lewe

Waar die see die strand ontmoet,

Daar spoel die seeslakkies uit –

En in rotspoele krioel die lewe

Soggens en saans teen ’n verre kus

Daar spoel die seeslakkies uit –

Trek die gety nou terug;

Soggens en saans teen ’n verre kus

Anderkant die horison:

4.

die stap teen die berg op is altyd die moeite werd

klippetieklap, klippetieklap

by die stalle hyg ek na my asem

die swart hings runnik hardop

klippetieklap, klippetieklap

die wind in my hare jaag my hartklop

die swart hings runnik hardop

sy spiere span styf oor sy liggaam

die wind in my hare jaag my hardklop

by die stalle hyg ek na my asem

sy spiere span styf oor sy liggaam

die stap teen die berg op is altyd die moeite werd

5.

Rooi

teen die hange van die berg waar stekelrige fynbos nou-nog groei

hoor ek weer die klank van die brand toe dit naby was; die son was rooi en die vensterbanke vol roet

op die stoep waar ons gespeel het op die groen mat met sonpatrone oor alles

in ’n tyd vol haasbek-herinneringe en yslekkers taai om die mond

hoor ek weer die klank van die brand toe dit naby was; die son was rooi en die vensterbanke vol roet

ag, seerkry was skielik en sommer simpel soos kaalvoet op ’n bloublasie trap of ’n oop, teer knie

in ’n tyd vol haasbek-herinneringe en yslekkers taai om die mond

en die reuk van ryp koejawels wat swaar hang in die lug en soet

ag, seerkry was skielik en sommer simpel soos kaalvoet op ’n bloublasie trap of ’n oop, teer knie

op die stoep waar ons gespeel het op die groen mat met sonpatrone oor alles

en die reuk van ryp koejawels wat swaar hang in die lug en soet

teen die hange van die berg waar stekelrige fynbos nou-nog groei

’n Kwatryn is ’n gedig met vier versreëls. Die rympatroon daarvan kan wissel van enige van die volgende:

Die Persiese kwatryn is ’n spesifieke digvorm met die volgende eienskappe:
Voorbeeld:
Om ’n snelsonnet te wees, moet die gedig voldoen aan hierdie volgende kriteria:

Voorbeelde:

1.

Probeer is die beste geweer

Met moedersmelk, op skool en vadersknie

het ek geleer wat vorm jou murg en bloed:

staan vas, hou uit, hou aan, geduld en moed.

Geen vraag of dit aanwesig was of nie …

Ek hoop die ‘pledge’ van reënboognasieland

bring meer as mag, korrupsie, sent en rand.

2.

Sabbatsjaar

Na ploeg by kwasi-akademici

kom handskoenjubelnuus en nuwe lus.

Swoeg sewe jaar hierna en snak na blus:

wie leer? wie onderrig? nie seker nie …

Die oes word ryp vir goue akkerblaar:

die rus is elders, dalk nóg hier nóg daar.

Hierdie kort wense in eenlyn-versvorm is geskep deur estelleke (2009–2016) terwyl sy in die Boland gewoon het. Hier het sy bewus geraak van die gesprek tussen die natuur en haar eie lewe. Sy is geïnspireer deur Ierse wense en die Engels-Ierse digters en filosowe John O’Donohue en David Whyte.

Hieronder is wat sy sê oor die proses:
Voorbeelde:
(estelleke)

Die volgende kort Facebook-gedigte is geskep deur André Müller (2008) in Stellenbosch. Hier is wat hy daaroor te sê het om jong digters aan te moedig:

Hoekom?

Want die cliché “Happy B-day!!!” en “Geluk met jou verjaarsdag” voeg nie waarde toe tot die leser of die skrywer se lewens nie.

Wat?

Dit is verwysings na enige soort gedeelde herinnering, ’n Facebook-foto of ’n verbeelding van die huidige lewe van die ontvanger (gewoontes, uitdagings, die weer of die plek). Dit kan ’n wens wees, ’n eenvoudige rympie, ’n haiku of ’n akrostigon (naamgedig).

Hoe?

’n Goeie begin is “Mag jou dag ...”, maar daar is nie regtig reëls nie. Laat jou herinnering aan die persoon jou lei.

Leef poëties:

Skryf ’n eerste poging, neem ’n sluk koffie en laat die woorde speel in jou gedagtes. Skep iets kort, iets treffend.

Voorbeelde:
(André Müller)

’n Pryslied het nie ’n vaste vorm nie, maar dit besit wel die volgende kenmerke:

Voorbeelde:

1.

pryslied (vir Madiba)

in die sandkliphart

vandag

staan hy

kop en skraal skouers staan hy bo almal uit

houtskool en as is sy hare

hy, die sandkleurige seun van uNosekeni

uNosekeni die ma van Mandela

hy, die man met die vlesige palmkussings

hier staan hy

uit die gevestigde familie van uNgubengcuka

die seun van Dalindyebo

die seun van Mandela

hy van die rivieroewers by iNqunu

heelmaker uit die Thembu-stam

’n klein swart ster priem sy bolip

ons prys hom

hy wat nie lag nie en nie huil nie

eerste ratelaar van Umkhonto we Sizwe

die swart pimpernel

hy wat nie lag nie en ook nie huil nie

hier staan hy dan nou voor ons

Nelson Rolihlahla Mandela

getrokke tak van lank gelede

die sleepsel van sy blare lê wyd

legendaries is hy – opspoorder van harte

hy maak die pante bymekaar

van ’n verskeurde land

hy draai ons na mekaar toe vir mekaar

hy, heelmaker van mense

hy stig vrede

vrede, wat die ma is van groot nasies

2.

Loflied vir Kaap van storms

O wonderlike Muizenberg

Jou sagte golfies werk elke keer –

honderde branderryers het daarop geleer

O wonderlike Kalkbaai

Met jou aantrekhuisies vol helder kleure

Jou vissershawe met geelstert en sardientjie geure

Terwyl die trein stadig deur jou vleg

O wonderlike Simonstad

Met jou blou-groen water en pikkewyn

Jou graniet wolkekrabbers

Waar tyd verdwyn

O wonderlike Kaappunt

Waar die twee oseane groet

Wat die woeste storms voed

O wonderlike Houtbaai

Met jou oulike robbe

Wat knibbel en kou

aan die duikers se vinne

In die diep-diep blou

O wonderlike Kampsbaai

Die Twaalf Apostels hou jou dop

Terwyl jy wegkruip agter die leeu se kop

Maar o wonderlike Tafelbaai

Wat Robbeneiland in jou arms hou

Jy word as een van die mooiste op die aarde beskou

Wanneer ’n gedig nie ’n spesifieke dissipline soos ’n vaste rymskema, versreëllengte of strofebou het nie, word dit vrye vers genoem. Daar kan selfs afgewyk word van die gewone toepassing van hoofletters, leestekens en sinskonstruksie. So ’n gedig moet egter ander bindende elemente bevat, byvoorbeeld herhaling van klanke, woorde, beelde, gedagtes of versreëls.

Dit gebeur selfs dat postmoderne digters hierdie soort gedig gebruik om vertellende prosa in versvorm te giet, met die wit tipografie van die bladsy en enjambemente om dit na gedigte te laat lyk/voel/klink. Breyten Breytenbach is bekend vir sy praatpoësie.

Hierdie soort gedigte kan maklik vorm mis, en “die wanbegrip dat die vrye vers sommer kan aanbeweeg sonder enige inherente spanning of interne skakels, skep die indruk van verse sonder vormtug. Die vrye vers behoort net deur ’n geoefende digter geskryf te word. Dit is immers, soos Robert Frost opgemerk het, soos om tennis te speel sonder ’n net.” (digter en letterkundige Joan Hambidge).

Die bekroonde digter Danie Marais het ’n ander mening oor vrye vers:

“Die digkuns laat hom, net soos skoonheid, nie netjies definieer nie, maar miskien is die mees beduidende formele verskil tussen prosa en poësie enjambement, soos Giorgio Agamben sê. Die ware toets is egter myns insiens ’n subjektiewe, praktiese een, want as jy kragtige poësie gelees het, weet jy dit. Daar is, in die woorde van Owen Barfield, ’n “gevoelde verandering in bewussyn”, ’n diep resonansie. Wanneer ’n verhalende of anekdotiese gedig daarin slaag om ’n reël, ’n beeld of ’n paar gewone woorde so te raam dat dit begin galm en spook in die binneste van die leser, is dit poësie.”

Voorbeelde:

1.

HANSIE EN GRIETJIE

daar was eendag ’n woud

aan die kant van die son,

die maan is ’n flou olielamp,

saans brand honderde kersies,

die volgende môre word die kindertjies

afgelaai by die heks se huisie

hulle huil tot vanaand

na-vyf, na-werk kom die

stiefmammies en -pappies hulle haal

met ’n ysterswaan

die nuutste model blaas rook

en jaag oor riviere teer

tot by kelders parkering

dan word hulle opgehys

gebad en gevoer in ’n hok

moet hulle soet gaan slaap

eennag het hansie en grietjie

weggeloop, bo-oor die tralies geklim

en fyn en flenters geval

op die paadjies sement

ver van die huis af

2.

met ’n bossie bergblomme

nederige blomme van ’n vreemde berg

vir jou verjaarsdag

sodat jy berghelder kan lag

en jou hande kan klap by die venster

pers blomme — die angeliere van dwerge -

om ons huis se skaduwees te terg,

skurwe klein kelkies van kyk

wat die wind en die vog in hul dra

hulle brand net vir jou

want jy is mos jarig,

hulle geur net vir jou

hulle berge soet geur

"oeillets du poète": klein oë van die digter,

en as jy lank genoeg daarín kan kyk

sal hulle nog dieper en vuriger blom, verryk

tot die vlerke waarmee jy óór skaduwees gaan vlieg

na die vreemde berge deur die venster

3.

’n Gedig na aanleiding van Christopher Reeve (“Superman”) se dood.

Reeve

Ek het die perd leer ken as Vronsky:

vier hoewe, vaart en Anna.

En hy het my gegooi, ’n swarte,

af aarde toe. Déúr swaartekrag.

En nog word ek gedryf: vier wiele, battery

en droom. Wat kan my keer – miskien die stoom

In die Middeleeue het minnesangers rondgereis en ballades gesing. Dit is dus ’n lied met vaste rym en ritme. Ook is daar gewoonlik ’n refrein.

Hoewel die Franse en Engelse ballades ’n ingewikkelde struktuur het, kan leerders doodgewoon ’n storie in vaste rym en ritme skryf en sorg dat daar ’n refrein is.

Die voorbeelde is bekende gedigte in die Afrikaanse letterkunde en is baie lank. Leerders se ballades hoef natuurlik nie so lank te wees nie.

Voorbeelde:

1.

Gister is ’n ver land (ballade vir Mary-May)

Vér in die verre verlede

op ’n dag in 1910

het die mooiste kleine baba

haar eerste lewenslig gesien

en wyl sy wieg in moedersarms

was haar pa so trots en bly

hy sing vir haar ’n lullaby

en hul noem haar, Mary-May.

In die herfs van 1930

stap Mary langs die strand

en ontmoet toe daar ’n jong man

van ’n ver en vreemde land.

’n Ring met diamante

het sy kort voor lank gekry

en hy vra haar om te trou

want hy was lief vir Mary-May.

Die dag toe hul kom groet

het haar ma se hart gebreek

hul sou haar nooit weer sien nie

dit het sy goed geweet.

Haar pa was byna woordeloos

daar’t ’n traan oor sy wang gegly

maar hy sing vir haar ’n lullaby

en sê "vaarwel, my Mary-May."

Veel jare het verby gegaan

voor haar beeld begin vervaag.

Hy koop ’n klompie planke ~

en toe begin die ou man saag.

Hy bou vir hom ’n skuitjie

wat deur seewaters kan sny

maar die bootjie moes ’n naam hê

en hy doop haar, Mary-May.

Maar nimmer kon hy vrede vind

wyl hy oor blou, blou waters staar

tot anderkant die horison ~

en dink aan lande ver van daar.

Dan droom hy van ’n groot skip

wat haar terug bring om te bly

en hy neurie weer ’n lullaby

vir sy mooiste, Mary-May

O, hoe onverwags die stormsee

en dat sy skuit hom só moes faal.

Hoe hy ookal spook en spartel

die strand kon hy nooit haal.

Met nuwe dag se eerste lig

het ’n sonstraal haar gekry

waar die wind suis soos ’n lullaby

alom die wrak van Mary-May.

Oor die see sweef soms ’n droewe stem

soos van ’n siel met seer belas.

Party sal sê dis net ’n meeu

wat sy eensaamheid so kras,

maar ieder wat die storie ken

wis ~ dis die ou man wat so ly

en hy sing nog steeds ’n lullaby

vir sy liefkind, Mary-May

2.

die koning opgestaan

En almal luister nou:

O, howelinge hoor my aan

Die Blom van my huis gaan trou!

Met ’n ra, ta, ratatata

En die swaai van ’n rooi banier

Het die hoë besoeker uitgetree

O Koning ek is hier!

En bleek het die koning se dogter geword

En wild was haar oë nou

My laaste druppel bloed sal ek stort

Eer ek met die ridder trou!

Met ’n fa, la falalala

En die sang van ’n silwer basuin

Het die koning se bode gaan staan by sy blom

Gepluk uit die koning se tuin

O wreed het die koning se oë gevlam

En hoog het sy sabel geblink

Soos die kruin van ’n wilker, gesny van sy stam

Het die bode neergesink

Met ’n tra, la, tralalala

En ’n kilte wat kruip oor haar hart

Het die koning se dogter gesing en gelag

Gesing en gelag

Met die singende stem van die smart

3.

Die ruiter van Skimmelperdpan

Op die pad wat verdyn in die Skimmelperdpan,

by ’n draai in die mond van die kloof,

het ’n bom in die oorlog ’n vlugtende man

op ’n perd soos ’n swaardslag onthoof.

Aand die saalboom krampagtig die hande verstyf,

met ’n laaste stuiptrekkende krag,

en die bene geklem soos ’n skroef om sy lyf,

op die perd sit die grusame vrag.

Met sy neusgate wyd en die ore op sy nek,

soos die wind yl verbysterd die dier,

met die skuim in wit vlokke wat waai uit sy bek,

en gespan soos ’n draad elke spier;

by die huisie verby waar ’n vrou staan en kyk …

in die afkopding ken sy haar man …

met ’n onaardse gil val sy bleek soos ’n lyk …

perd en ruiter verdwyn in die Pan!

Wee die reisiger wat daar onwetend kom skuil

waar bouvallig die huisie nog staan,

en vreesagtig by wyle ’n nagdiertjie huil

by die newelige lig van die maan!

Want by middernag waai daar ’n wind deu rdie kloof,

waai en huil soos ’n kindjie wat kerm,

en dan jaag daar ’n perd met ’n man sonder hoof …

wie dit sien, roep verskrik: “Heer, ontferm!”

Want die vuurvonke spat waar die hoefslae dreun,

en dit vlam uit sy neus en sy oog;

styf en stram sit die ruiter na vore geleun,

en die bloed uit sy nek spuit ’n boog;

en dan eensklaps vanuit die vervalle gebou

kom ’n vreeslike skrikbeeld gevaar,

al die hare orent – ’n waansinnige vrou

met ’n hande-verwringend gebaar:

"“Waarom rus jy nie, rus jy nie, Jan van der Meer?"

      "Waarom jaag jy my elke nag op?"

"Sal daar nimmer ’n einde kom … altyd maar weer"

      "die galop … die galop … die galop?”"

Die afgryslike klank – nóg gehuil nóg gelag –

en die perd met die romp van ’n man …!

Dis geen plek vir ’n Christenmens daar in die nag

langs die pad na Skimmelperdpan!

4.

Op die pad na Nooitgedacht

Op ’n donker aand, diep in Juliemaand,

op die pad na Nooitgedacht,

waar drie rotse staan teen die sekelmaan,

het ek lank gewag die nag,

het ek lank gewag die nag.

Want ’n skurk vanouds het ’n sak vol goud

daar begrawe langs die pad

en elke donker aand, met die sekelmaan,

kom hy terug en soek sy skat,

kom hy terug en soek sy skat.

In die verte hoor ek vier hoewe,

soos ’n hartpols diep in die nag.

Dis of die duiwel hom jaag

want die maan sit al laag

op die pad na Nooitgedacht.

Dis of die duiwel hom jaag

want die maan sit al laag

op die pad na Nooitgedacht.

By die Spookklippe naby Nooitgedacht,

so’t die mense my vertel,

kan geen man dit waag op ’n donker nag –

hy begeef hom in die hel,

hy begeef hom in die hel.

Maar ek het vasgestaan en gesê ek gaan

man-alleen een donker nag.

Ek’t my self gestaal en my perd laat haal,

maar ek het so iets nooit verwag,

ek het so iets nooit verwag.

Want die vuurvonke spat uit sy hoewe

en tien vlamtonge speel in die nag

en die ruiter lê plat,

want sy perd ken die pad

na die skat van Nooitgedacht.

En die ruiter lê plat,

want sy perd ken die pad

na die skat van Nooitgedacht.

Ek het te veel gesien en ek dog miskien

is die beste plek die huis.

Want ek ken gevaar, maar ek trap onklaar

en ek wens ek was al tuis,

en ek wens ek was al tuis.

Maar die huis is ver en die môrester

hang spookagtig oor die veld.

Dis geen plek vir my; ek wil liewer ry –

gee die kêrel maar sy geld,

gee die kêrel maar sy geld.

Maar die hoefslae dreun in my ore

en n skim skiet stil uit sy saal;

en die vuurvonke spat soos hy grou langs die pad,

want hy kom om sy skatte te haal.

Maar die burgers gun hom geen rus nie;

soos ’n veldbrand kom hulle aan.

En die Mauser-vuur dreun en looddruppels reën –

en ek dog die einde breek aan.

Maar twee kole gloei in sy oë;

met een haal is hy weer in die saal,

en sy perd ploeg die lug in sy ylingse vlug,

want hy weet die dood kom hom haal,

en sy perd ploeg die lug in sy ylingse vlug,

want hy weet die dood kom hom haal,

want hy weet die dood kom hom haal.

Op ’n donker aand diep in Juliemaand,

op die pad na Nooitgedacht,

waar drie rotse staan teen die sekelmaan,

het ek lank bly lê die nag,

het ek lank bly lê die nag.

En ek weet geeneen sal my glo nie.

Dit klink alles so gek in die dag.

Maar wees elkeen wat lag

een maal daar in die nag

op die pad na Nooitgedacht.

Maar wees elkeen wat lag

een maal daar in die nag

op die pad na Nooitgedacht.

Hierdie artikel is gebaseer op klas- en kursusaantekeninge saamgestel deur Kruger.
Aanvullende leesstof en voorbeelde is verkrygbaar by:


</doc>
<doc id="112331" url="https://af.wikipedia.org/wiki?curid=112331" title="Waterdigting">
Waterdigting

Waterdigting is die proses om 'n voorwerp of struktuur waterdig of waterbestand te maak, sodat dit steeds relatief onaantasbaar is deur water of weerstand bied teen die binnedringing van water onder bepaalde toestande. Sulke items kan in nat omgewings of onder water gebruik word tot gespesifiseerde dieptes.

Waterbestand en waterdig verwys dikwels na die deurdringing van water in vloeibare vorm  en moontlik onder druk; terwyl dampdigtheid verwys na die bestandheid teen humiditeit en klammigheid. Deurlating van waterdamp deur 'n materiaal word aangemeld as waterdamp deurlatingstempo.

Die rompe van bote en skepe was eens op 'n tyd waterdig gemaak met 'n aanwending van teer of pik. Moderne items kan waterdig gemaak word deur 'n laag waterafweermiddel daarop aan te wend of om die nate af te dig met seisings of o-ringe.

Waterdigting word gebruik ten opsigte van strukture (soos kelders, dekke of nat gebiede), watervaartuie, tentdoek, klere ( reënjasse of waterstewels), elektroniese toestelle en papier verpakking (soos melkkartonne).

Tydens konstruksie word 'n gebou of struktuur waterdig gemaak met membrane en bedekkings ten einde die inhoud sowel as die strukturele integriteit te beskerm.

In konstruksie is waterdigting 'n fundamentele aspek in die skep van 'n gebou omhulsel, wat 'n beheerde omgewing is. Die dak bedekkingsmateriaal, buitemuurbekleding, fondasies en al die verskillende oppervlaktes moet waterbestand en soms waterdig wees. Die dakmateriaal is oor die algemeen ontwerp om waterbestand te wees en die water teen 'n helling af te werp, maar in sommige gevalle soos ys opdamming op platdakke moet die dak waterdig wees. Daar is baie verskillende soorte waterdigte membraanstelsels beskikbaar, insluitend dakvilt of teerpapier met asfalt of teer om 'n dak te maak  -  ander bitumineuse waterdigting, EPDM rubber, hypalon, polivinielchloried, vloeibare dakbedekking, en meer.

Mure is nie onderworpe aan staande water nie en die waterbestande membrane wat gebruik word as huisomhulsel is ontwerp om asem te haal en vog te laat ontsnap. Mure het ook damp versperrings of lug versperrings. Dampdigting is 'n ander aspek van waterdigting. Klipmure word gebou met 'n dampbestande laag terwyl die beton in die fondasies waterdig gemaak moet word met 'n vloeibare bedekking, 'n basaalvlies of 'n byvoeging tot die betonmengsel. 'n Potensiële probleem in grondhuise is te veel humiditeit en dus is waterdigting van kritieke belang in hierdie huise. Deursypeling van water kan skimmel laat groei wat aansienlike skade kan aanrig en die kwaliteit van lug affekteer. Fondasiemure moet behoorlik waterdig gemaak word om agteruitgang en watersypeling te voorkom.

'n Verdere gespesialiseerde gebied van waterdigting is balkonne en dekke bo-op geboue se dakke. Waterdigting stelsels het 'n baie gesofistikeerde en gespesialiseerde area geword. Die grootste probleme in die konstruksie bedryf kom voor wanneer inkorrekte produkte verkeerdelik gebruik word. Terwyl die term "waterdig" gebruik word vir baie produkte het elkeen van hulle 'n baie spesifieke toepassing, en wanneer vervaardiger spesifikasies en installasie prosedures nie gevolg word nie, kan die gevolge ernstig wees. 'n Ander faktor is die impak van uitsetting en inkrimping op waterdigtingstelsels wat vir dekke gebruik word. Dekke beweeg gedurig as gevolg van veranderinge in temperatuur, wat stres plaas op die waterdigtingstelsels. Daar is talle komplimenterende elemente betrokke by die watrdigting van dekke en balkonne. Dit sluit in die waterdigtingmembraan wat gebruik word, voldoende helling/dreinering, behoorlike daklap detail en toepaslike konstruksie materiale.

Oor die afgelope twee dekades het die konstruksie-industrie tegnologiese vooruitgang in waterdigting materiaal beleef, insluitend "integrale waterdigting stelsels" sowel as meer gevorderde membraan materiaal. Integrale stelsels soos hycrete werk binne die matriks van 'n beton struktuur  gee die beton self 'n waterdigte gehalte. Daar is twee hoof tipes van integrale waterdigting stelsels: die hidrofiliese en die hidrofobiese stelsels. 'n Hidrofiliese stelsel gebruik 'n kristallisasie tegnologie wat die water in die beton vervang met 'n onoplosbare kristalle. Verskillende handelsmerke wat beskikbaar is in die mark maak aanspraak op soortgelyke eienskappe, maar nie almal kan reageer op 'n wye verskeidenheid van sement hidrasie byprodukte nie en vereis daarom omsigtigheid. Hidrofobiese stelsels gebruik vetsure  om porieë binne die beton te blokkeer en voorkom waterdeurlating.

Soms kan dieselfde materiaal wat water uit geboue uithou, gebruik word om water binne te hou, soos vir visdam of swembad voering.

Nuwe membraan materiale poog om die tekortkominge van ouer metodes soos PVC en HDPE te oorkom. Oor die algemeen maak nuwe tegnologie in waterdigtingsmembrane staat op polimeer-gebaseerde materiaal wat oor uiterse adhesiekrag beskik om 'n naatlose versperring rondom die buitekant van 'n struktuur te skep.

Waterdigtingstegnieke is geïmplementeer in verskeie soorte voorwerpe, van verskillende klereprodukte tot papierverpakking, skoonheidsmiddels en, meer onlangs, verbruiker elektronika. Selfs al is dit moontlik om waterdigte omhulsels en ander soorte beskermende omhulsels te kry vir elektroniese toestelle, het nuwe tegnologie nou die vrystelling van verskeie waterbestande slimfone en tablette moontlik gemaak in 2013. Hierdie metode is gebaseer op  spesiale nanotegnologie wat gekodeer is om 'n duisend keer dunner as menslike hare te wees en wat waterskade in elektronika verhoed. Verskeie vervaardigers wend nou die nanobedekking aan op hul slimfone, tablette en digitale kameras.

'n Navorsingsdokument is aanlyn gepubliseer op 21 Oktober 2013, in Advanced Materials. Hierin het 'n groep wetenskaplikes by die U.S Department of Energy se Brookhaven National Laboratory voorgestel dat nanotekstuur oppervlaktes wat kegelvormig is, 'n uiters waterbestande oppervlak produseer. Hierdie nanocone teksture is "superhidrofobies" en beskik oor groot waterafstotende krag.

WATERDIG teenoor WATERBESTAND: Waterdig beteken dat die voorwerp groot hoeveelhede water kan weerstaan. Waterbestand beteken dat die voorwerp kleiner hoeveelhede water oor 'n korter tydperk kan weerstaan.


</doc>
<doc id="112334" url="https://af.wikipedia.org/wiki?curid=112334" title="Jan Kamp">
Jan Kamp

Prof. Jan Kamp (Enschede, Nederland, 12 Desember 1862 – Potchefstroom, Transvaal, Suid-Afrika, 25 Julie 1924) was ’n skrywer, literêre kritikus en hoogleraar aan die Potchefstroomse Universiteitskollege vir Christelike Hoër Onderwys. As innige gelowige en stoere Calvinis het hy vaste koers en rigting aangedui, en op sy studente het hy 'n blywende invloed gehad; hy kon meedeel en inspireer en het hoofde en harte gevorm. As onderwysman was hy ’n vurige vegter vir CNO en onder die Afrikaners wat in die openbare pers die pen hanteer het, het hy 'n vername plek ingeneem.

Kamp was 'n seun van 'n bakker in Enschede, Hermen Kamp (5 Julie 1826 – 26 November 1912), en sy vrou, Gezina Luijerink (geboorte- en sterfdatum onbekend). Hy het sy onderwys aan 'n kosskool ontvang en is daarna opgelei as onderwyser, waarna hy twee jaar onderwys gegee het aan 'n soortgelyke inrigting as dié waaraan hy onderrig is. Hy verwerf die “hoofdakte”, studeer twee jaar in die Lettere aan die Rijksuniversiteit, Utrecht, en dien daarna 10 jaar in die redaksie van "De Standaard", die politieke dagblad van Abraham Kuyper. Kuyper het skriftelike getuienis van Kamp se bekwaamheid as joernalis gelewer en hom beskryf as ’n “waardevolle skrywer”. "De Standaard" was destyds 'n magtige orgaan vir die uitbreiding van die Christelik-historiese staatsbeginsels in Nederland.

Kamp, ’n gekwalifiseerde onderwyser, het om gesondheidsredes in 1897 na Suid-Afrika verhuis. Sy eerste betrekking was aan die Staatsmodelschool in Pretoria. Hy word hoofonderwyser op Zoutpansdrift, distrik Rustenburg, (volgens 'n ander bron hoofonderwyser op die dorp, waar hy reeds aandag trek). Met die uitbreek van die Driejarige Oorlog werp hy sy gewig by die Boere in en veg tot die einde toe saam met die Transvalers. Daarna as hy 'n tyd lank huisskilder, maar toe die CNO-skole tot stand kom, gaan hy weer op Rustenburg skoolhou en later op Nigel.

Begin 1905 word hy eers assistent en aan die einde van daardie jaar dosent in die Literariese Departement van die Gereformeerde Kerk se Teologiese Skool op Potchefstroom. In 1912 word hy tot professor bevorder en dien in dié hoedanigheid tot sy dood. In hierdie jare verskyn daar op Potchefstroom twee brosjures van hom: "De vrije school met gouvernements subsidie: het eenige redmiddel voor heel Zuid-Afrika" (1906) en "De school behoort aan de ouders" (1912), geskryf in opdrag van die CNO-kongres van 26 en 27 Junie 1912. Van 1912 tot sy dood was hy hoogleraar in Nederlands, eers aan die Teologiese Skool en daarna aan die Potchefstroomse Universiteitskollege sedert die ontstaan daarvan in April 1919.

Kamp het aanvanklik geskiedenis en Nederlandse taal- en letterkunde doseer, maar later net letterkunde. Deurgaans het hy geëis dat alle kuns nasionaal moet wees. As dosent was hy 'n man met liefdevolle aanvoeling van sy studente, van ernstige, ware kunssin, van koersvaste Calvinistiese lewensrigting, ’n ware denker en vinnige, oortuigende spreker.

Hy was intussen in 1907 'n medestigter van die Voorbereidende Skool. Hy het baie jare lank die Nederlandse taal en letterkunde aan die leerlinge onderrig, was tot 1915 lid van die skoolkomitee (ook as sekretaris) en vanaf 1921 lid van die beheerraad van Potchefstroom Gimnasium. Hy het op 'n heel beskeie wyse 'n besonderse invloed op die gees en rigting van Potchefstroom Gimnasium uitgeoefen en was tot en met sy dood in 1924 in noue kontak met die skool.

In die volkslewe, die kultuur en veral in die politiek het prof. Kamp baie jare lank leiding gegee as redakteur van "Het Westen" (Potchefstroom) en ses maande lank vanaf 10 September 1915 van "Ons Vaderland " (Pretoria), waarvan hy medeoprigter was. Harm Oost, met die bystand van 'n groepie vriende, het die nuwe weekblad "Het Volk" in 1913 begin as opvolger van "Die Week", wat na ’n hofstryd die Suid-Afrikaanse Party begin steun het. Dit verskyn elke Donderdag sonder onderbreking in "Die Week" se plek. Die Het Volk Drukkers & Uitgevers Maatschappij Beprkt is op 13 September 1913 geregistreer met adv. Tielman Roos, dr. Hjalmar Reitz en prok. H.S. Webb as direkteure geregistreer. Die koerant is, soos "Die Week", gedruk deur mnr. Verbeek se Atlas Drukkery en Bindery, Pretoria.

"Het Volk" was 'n vurige teenstander van die groot en prestigeryke "De Volksstem", die eerste Hollandse dagblad in Suid-Afrika. Met die uitbreek van die Rebellie het genl. Smuts egter "Het Volk" in Oktober 1914 verbied. Die koerant sluit sy deure en Harm Oost neem die wapen op aan die kant van genl. Christiaan de Wet.

'n Groep Jong Turke wou nie verlief neem met die sluiting van die enigste Nasionale koerant nie en stig op 8 September 1915 die Noordelike Drukpers Maatskappij Beperk om die nasionale belang van die Afrikaner te bevorder deur die "volksorgaan" "Ons Vaderland" op die been te bring. "De Burger", wat in die dieselfde jaar gestig is, verwelkom die halfweeklikse blad as 'n ware bondgenoot. Dadelik neem die nuwe maatskappy die drukkery van mnr. Verbeek oor asook "De Transvaler", 'n weekblad wat toe reeds enkele jare in Johannesburg verskyn het. Dit het aan dr. T.C. Visser behoort, 'n vurige republikein en Hertzog-ondersteuner.

"Ons Vaderland" maak sy debuut op 10 September 1915. Die nominale kapitaal van £30 000 is verdeel in aandele van £1 elk. Onder die stigterandeelhouers was onder meer genl. Hertzog, adv. Tielman Roos, ds. J.H. Greyvenstein, N.C. Havenga, C.F. Beyers en Karel Rood. Harm Oost was weer die redakteur, maar hy het in daardie stadium in die Fort in Johannesburg gesit vanweë sy deelname aan die gewapende protes. Prof. Kamp is toe gevra om as redakteur waar te neem. Hy geniet die bystand van dr. Johannes Grosskopf en die digter Jan F.E. Cilliers. Soos sy voorganger het "Ons Vaderland" 'n tydjie lank voortgesukkel in 'n ongerieflike huis by Bloedstraat 190, Pretoria. In die agterplaas is 'n aantal sinkvertrekke opgeslaan wat die settery, drukkery en bindery moes huisves. Ondanks die droogte van 1914 en die nadraai van die Rebellie, 'n skaarste aan geld vir papier en die Eerste Wêreldoorlog, bly Kamp optimisties en stry hy moedig saam vir die voortbestaan van die Nasionale Party, die Afrikanerdom en hul vryheid. Die Transvaalse takke van die Nasionale Party hou in 1915 'n konferensie en kies "Ons Vaderland" as partyorgaan. Toe die vier destydse provinsies in 1916 'n federale raad van die NP saamstel, is "Ons Vaderland" ook as landswye "officiële orgaan" erken. Die party het egter nie 'n regstreekse aandeel in die Noordelike Drukpersmaatskappy besit nie en dus ook nie seggenskap in sy redaksionele beleid verkry nie. "Ons Vaderland" help die Nasionale Party in die verkiesing van 20 Oktober 1915 om 78 290 in Transvaal te kry, teenoor 95 413 vir die Suid-Afrikaanse Party. Oost kon reeds in Desember daardie jaar op parool uit die tronk kom, maar het dit geweier omdat dit sou werksaamhede as persman sou belemmer. Eers teen die middel van 1916 is hy toe vrygelaat. Hy neem die redakteurskap by Kamp oor wat na die universiteitskollege op Potchefstroom vertrek. Onder Oost se leiding beywer die koerant hom vir die stigting van die Broederbond en vir moedertaalonderwys in Afrikaans.

Hy het ook voor die kongres van die Afrikaanse Studentebond (1917) nouer aanraking tussen die volk en die hoër onderwys bepleit en publiseer sy "Volksleven en hoger onderwys" in 1918.

As literator het prof. Kamp hom in die studie van die Nederlandse, Duitse, Franse en Afrikaanse letterkunde verdiep en uitgemunt in letterkundige kritiek. In 1909 verskyn sy "Proeve van inleiding tot de Nederlandse letterkunde" en in 1912 "De nieuwe richting in de Nederlandse letterkunde", waarin hy die Tagtigerkuns met die Calvinistiese lewensbeskouing probeer versoen. Veral meldenswaardig is sy "Afrikaans pleidooi" ("Die Brandwag ", 15 Junie 1914, oorgedruk in "De Beweging", 8 Augustus 1914.) Hierin het hy die poësie van Jan F.E. Celliers en Totius verdedig teen Albert Verwey se onbillike geringskatting van dié twee digters se werk ("De Beweging", 11 November 1913).

Hy was 'n erkende literêre kritikus wie se resensies van 1912 tot 1916 gereeld in "Die Brandwag" verskyn het. Saam met oudpres. F.W. Reitz was hy ook redakteur van die reeks "De Unie lees- en studiebiblioteek" (Potchefstroom). Hy het self in dié reeks geskryf, saam met T.H. le Roux, "Uit de Nederlandse lyriek van de laatste drie eeuwen" (tweede druk 1913, derde druk 1917), wat etlike jare met vrug aan die universiteite gebruik word. Hy het kort ná sy aankoms in Suid-Afrika besef dat Afrikaans die taal van Suid-Afrika was en het hom laat ken as een van die mees simpatieke beoordelaars van poësie en prosa in die jong taal. Hy het 'n ryp oordeel en fyn insig gehad. Danksy sy wydbelesenheid kon hy vergelyk en diep skou. Kuns het vir hom 'n plek en taak in die lewe gehad wat verband gehou het met die wordende Afrikaanse volkslewe.

Prof. Kamp was jare lank een van die ywerigste en hardwerkendste lede van die Suid-Afrikaanse Akademie vir Taal, Lettere en Kuns en is in Februarie 1922 as lid van die Raad gekies waarin hy altyd 'n toring van krag was.

Uit sy huwelik in 1899 met Margo M.E. Herman (Baarn, Ned., 27 Maart 1871 – Dittonlaan 65, Auckland Park, Johannesburg, Sondag 26 September 1943), wat ook in 1897 na Suid-Afrika gekom en daarna skoolgehou het op Bethlehem, is drie seuns en een dogter gebore. Sy eggenote was 'n natuurgeneser en die skryfster van "Hoe om gesond te word en gesond te bly" (Pretoria, 1926). Een seun, Willem C.W. Kamp (12 November 1903–9 Julie 1941), was ook 'n skrywer en hy gee in Pretoria uit: "Matteo en Leonardo" (1933); "Delwerye in die ou dae" ('n verwerking van 'n dagboek); "Twee eenakters" (1935); "Vergete helde" (1935); "Vrugbare aarde en ander verhale" (1936); en "Die visboot" (1938). Die ander kinders was: Herman Ferdinand (geboortedatum en -plek asook sterfdatum en -plek onbekend), Johanna Gezina Margaretha (geboortedatum en -plek asook sterfdatum en -plek onbekend; getroude van Rot of moontlik Roth), en Jan Albert (7 Februarie 1911 – Plettenbergbaai, Wes-Kaap, 27 Februarie 2001).




</doc>
<doc id="112336" url="https://af.wikipedia.org/wiki?curid=112336" title="Marquesaseilande">
Marquesaseilande

Die Marquesaseilande (Frans: "Îles Marquises" of "Archipel des Marquises"; Marquesaans: "Te Henua (K)enana" (noorde) of "Te Fenua `Enata" (suide), wat albei "Die Land van die Mens" beteken) is ’n groep vulkaniese eilande in Frans-Polinesië, ’n oorsese kollektief van Frankryk in die suidelike Stille Oseaan. Die hoogste punt is die piek van Berg Oave op die eiland Ua Pu – 1 230 m bo die seevlak.

Volgens navorsing in 2010 is die eilande vinnig in twee vlae gekoloniseer deur inheemse bewoners van Wes-Polinesië. Dit het in ~1025-1120 n.C. begin en gelei tot die ontwikkeling van ’n "merkwaardig eenvormige kultuur, menslike biologie en taal".

In die 21ste eeu vorm die Marquesaseilande een van die vyf administratiewe afdelings van Frans-Polinesië. Die hoofstad is Taiohae op die eiland Nuku Hiva. Volgens die 2012-sensus was daar 9 264 bewoners op die eilande.

Die ryk omgewing van die eilande het 'n groot bevolking onderhou. Die inwoners het veral gelewe van vis, skulpvis en broodvrug.


</doc>
<doc id="112337" url="https://af.wikipedia.org/wiki?curid=112337" title="Orongo">
Orongo

Orongo is ’n klipdorp en seremoniële sentrum aan die suidwestekant van Paaseiland. Dit lê op ’n hoë punt van die groot vulkaankrater Rano Kau en bevat ’n klompie lae, vensterlose, ronde kliphuise met selfs laer deuropeninge. Onder Orongo strek die een kant van ’n 300 meter hoë krans steil af tot onder by die oseaan; die ander, korter en grasbedekte kant (wat egter ook steil is) loop af na ’n varswatermoeras in die hoë krater.

Die eerste helfte van die seremoniële dorp se 53 kliphuise is in 1974 ondersoek en gerestoureer, en die ander in 1976. Hulle is weer in 1985 en 1995 ondersoek. Orongo het nou status as Unesco-wêrelderfenisgebied as deel van die Rapa Nui Nasionale Park.

Tussen die 18de en 19de eeu was Orongo die middelpunt van Paaseiland se voëlmankultus. ’n Jaarlikse resies is gehou om die eerste eier van die "manutara" (roetsterretjie) onbeskadig van die eilandjie Motu Nui na Orongo te bring. Dit was ’n uiters gevaarlike kompetisie waarin klimmers hulle dikwels doodgeval het. Die terrein het talle petrogliewe, hoofsaaklik van "tangata manu" (voëlmans) wat uitgekerf kon gewees het om die wenners van die resies te vereer.

In die 1860's was die grootste deel van die Rapa Nui-volk óf dood aan siektes óf in slawerny en toe die res gekersten is, het Orongo in onbruik geraak. In 1868 het die bemanning van die HMS "Topaze" die groot basalt-moai, bekend as "Hoa Hakananai'a", van Orongo verwyder. Dit is nou in die Britse Museum.

Die terrein is in 1996 ingesluit in die World Monuments Watch en weer in 2000. Die bedreiging was gronderosie, veroorsaak deur reën en vererger deur menseverkeer. Ná 2000 het die organisasie ’n bestuursplan vir die terrein help saamstel met help van American Express, en op 13 Mei 2011 is ’n besoekersentrum gebou.



</doc>
<doc id="112349" url="https://af.wikipedia.org/wiki?curid=112349" title="Jan Hettema">
Jan Hettema

Jan Hettema (27 Oktober 1933 – 29 Junie 2016) was 'n Suid-Afrikaanse sportman. Hy was 'n suksesvolle tydrenjaer en het die Suid-Afrikaanse nasionale tydrenkampioenskap vyf keer gewen. Hy het ook deelgeneem aan fietsry by die Olimpiese Somerspele van 1956.

Hettema is op 29 Junie 2016 gedurende 'n gewapende roof op sy kleinhoewe in Tweedrag naby Boschkop, Pretoria vermoor.


</doc>
<doc id="112354" url="https://af.wikipedia.org/wiki?curid=112354" title="Willem Kamp">
Willem Kamp

Willem Cornelis Wijnmalen Kamp (ook genoem Onze Wim), (*Volksrust, distrik Wakkerstroom, 12 November 1903 – †Heidelberg, Transvaal, 9 Julie 1941) was ’n Afrikaanse skrywer, digter, dramaturg, kinderboek- en prosaskrywer. Hy lewer werk in drie verskillende genres, naamlik digkuns, drama en prosa.

Willem Kamp was ’n seun van professor Jan Kamp, wat in 1897 om gesondheidsredes na Suid-Afrika verhuis en later hoogleraar aan die Gereformeerde Kerk se Teologiese Skool op Potchefstroom geword het. Sy moeder, Margaretha Maria Elizabeth Kamp (née Herman), is op 27 Maart 1871 in Baarn, Nederland, gebore en op 25 of 26 September 1943 in Johannesburg oorlede. Sy was 'n dogter van Ferdinand Jacob Herman en Johanna Christina Adriana Alers. Sy het ook in 1897 na Suid-Afrika gekom en het daarna onderwys op Bethlehem gegee. Tydens die Tweede Vryheidsoorlog is sy terug na haar vaderland terwyl haar man op die slagveld was. Mev. Kamp het baie in natuurgenesing belanggestel en in 1926 ’n boek, "Hoe om gesond te word en gesond te bly", gepubliseer. Prof. Kamp was ook ’n produktiewe skrywer.

Benewens Willem, het die egpaar nog drie kinders gehad: twee broers (Herman Ferdinand en Jan Albert) en ’n suster (Johanna Gezina Margaretha). Sy skoolopleiding ontvang hy op Potchefstroom en matrikuleer aan die Potchefstroom Gimnasium.

Ná kwalifikasie hou hy vir ’n ruk lank skool aan die Kanaalskole naby Hartbeespoortdam, maar word dan joernalis in Kaapstad by "Die Burger". Dan aanvaar hy ’n betrekking as vertaler aan die Provinsiale Administrasie in Pietermaritzburg, waarna hy by die redaksie van "Die Volksblad" in Bloemfontein aansluit, waar hy tot 1937 werksaam is. Hiervandaan verhuis hy na Johannesburg, waar hy op die redaksie van "Die Vaderland" dien, waarna hy vryskutjoernalistiek beoefen, as vertaler in Pretoria werk en in 1941 die redakteurskap van die tweetalige "Heidelberg News" oorneem. Hy is vanaf 1937 ook ’n gereelde medewerker aan "Die Brandwag".

Sy huislike lewe was nie gelukkig nie, maar beter dae het aangebreek toe hy met mej. Pienaar, 'n onderwyseres van Pretoria, getroud is.

Op 9 Julie 1941 is hy in ’n motorongeluk op die pad tussen Johannesburg en Heidelberg oorlede.

Hy lewer werk in al drie genres: Digkuns, prosa en drama.

Sy letterkundige debuut is met die digbundel "Oorwinning en ander eerste gedigte". Hierdie bundel bevat ’n inleiding deur Totius. Ten spyte van ’n aantal knap waarnemings oor die natuur gaan die gedigte egter nog mank aan tegniese vaardigheid en geforseerde taalgebruik. "Oorwinning" is ’n epiese gedig in vrye versvorm en met vyf afdelings, wat poog om die sielskonflik te skets van ’n man wat hom uit verbittering en selfsug bekeer tot ’n aanvaarding van die lewe. Na sy moeder se dood word hy groot in ’n weeshuis. Bitterheid oor sy lot laat hom teen God draai en hy veg om rykdom en aansien te verwerf, waarin hy eindelik suksesvol is. Hy word egter blind in ’n motorongeluk, waarna hy eindelik die grootste oorwinning behaal, naamlik die oorwinning oor homself. Met die Johannesburgse Eisteddfod van 1923 behaal hy ’n goue medalje vir sy vertaling van ’n Engelse gedig in Afrikaans.

Pirow Bekker neem van sy gedigte op in die versamelbundel "Digters op die toring" en van sy gedigte verskyn ook in Gerrit Komrij se bloemlesing "Die Afrikaanse poësie in ’n duisend en enkele gedigte", M.S.B. Kritzinger se "Ons jongste letterkunde" en D.F. Malherbe se "Afrikaanse letterkunde". Van sy kinderverse word deur Pieter W. Grobbelaar opgeneem in "A la mallemeule".

In "Twee eenakters" neem hy die blyspele "Die eenvoudige held" en "Die lafaard" op. Vir opvoering in 1936 deur die André Huguenet-toneelgeselskap vertaal hy Emlyn Williams se drama "The night must fall" as "Die doodvonnis" in Afrikaans.

Meeste van sy publikasies is egter op prosagebied.

Hy publiseer twee bundels kortverhale, "Matteo en Leonardo" en "Vrugbare aarde". "Matteo en Leonardo" is ’n versameling van vyftien kortverhale wat voorheen in publikasies soos "Die Huisgenoot", "Die Landbouweekblad" en "Die Vaderland" verskyn het. Hoewel die verhale vlot geskryf is en duidelike tekens van sy talent toon, is dit steeds hoofsaaklik romanties gekleurde verhale waarin die karakterisering diepgang mis en die optredes nie voldoende sielkundig gemotiveer is nie. Die karakters is meermale ongelukkiges en teleurgesteldes en in die verhale speur die skrywer hulle leed en herinneringe na. Die titelverhaal behandel die gewetenswroeging van twee moordenaars, waarin hulle onrustigheid en vrees goed uitgebeeld word. In "So lyk dit aan die buitekant" vind ’n eensame vrou in die onsimpatieke omgewing van die losieshuis eindelik iemand aan wie sy die groot smart van haar lewe kan vertel. Daardeur blyk dit dat dinge binne die mens heel anders is as wat dit aan die buitekant lyk. M.S.B. Kritzinger neem die verhaal "Matteo en Leonardo" op in die versamelbundel "Tien uitgesoekte kortverhale".

In "Vrugbare Aarde" is liefde die hoofmotief in vier van die verhale. In die titelverhaal swoeg Gouws ná die dood van sy ouers jare lank om die plaas weer op te bou en standvastig genoeg te wees om vrou te vat. As die belowende oes hierdie keer verwesenlik, kan hy vir Hettie vra om te trou. Die sprinkane verniel egter sy oes en Hettie gee voorkeur aan ’n dorpsgas. By sy tuiskoms van die mislukte vryery word Gouws ingewag deur die moedelose Gert Ferreira, wat hom verbeel dat hy ’n boer is en sy geringe verlies teenoor Gouws bekla. Dit is die stukrag wat Gouws nodig het om homself weer op te hef en vroeg die volgende oggend is hy weer op die lande om te probeer om tog ’n oes in die oorblywende tyd in te samel. In "Die Besoek" bring Annapiet ’n besoek aan Hendrik en Hendrina se huishouding en Hendrina begin vrees dat haar attensies vir Hendrik sal verlei. Sy gaan na die apteek om grimering te koop en trek haar kisklere aan. Hendrik bly egter getrou en vra haar om haar gesig af te was, sodat sy weer kan wees soos hy haar liefhet. Hierdie bundel toon in die algemeen groot ontwikkeling op sy eerste bundel.

Vir die geskiedenisreeks "Uit eie bodem" vir die jeug lewer hy verskeie bydraes, waaronder "Delwerye in die ou dae" (saamgestel uit die dagboek van J.W. Griffith), "Na die Voortrek: vertellinge uit die kafferoorloë" (waarin hy die herinneringe van A.H. Wade neerskryf), "Jan van Riebeeck se briewe: ’n paar minder bekende gebeurtenisse uit die eerste dae aan die Kaap", "Livingstone en donker Afrika: vertellings uit sy dagboek", "Vergete helde" en "Die visboot".

Werke wat uit sy pen verskyn sluit in:





</doc>
<doc id="112359" url="https://af.wikipedia.org/wiki?curid=112359" title="2013 Spaanse Grand Prix">
2013 Spaanse Grand Prix

Die 2013 Formule Een Spaanse Grand Prix is op 12 Mei 2013 op die Circuit de Barcelona-Catalunya in Montmeló, Spanje gehou. Dit was die vyfde wedren van die kampioenskapseisoen en is deur Fernando Alonso in 'n Ferrari gewen.


</doc>
<doc id="112360" url="https://af.wikipedia.org/wiki?curid=112360" title="2012 Spaanse Grand Prix">
2012 Spaanse Grand Prix

Die 2012 Formule Een Spaanse Grand Prix is op 13 Mei 2012 op die Circuit de Barcelona-Catalunya in Montmeló, Spanje gehou. Dit was die vyfde wedren van die kampioenskapseisoen en is deur Pastor Maldonado in sy Williams-Renault gewen.

Lewis Hamilton het sy derde voorwegspringposisie van die jaar en die 22ste van sy loopbaan vir sy McLarenspan behaal.

In sy afsluitingsrondte het Hamilton egter sy motor langs die baan gestop om genoeg petrol oor te hou vir die tegniese brandstofondersoek. Die regulasies bepaal dat 'n bestuurder na voltooiing van sy kwalifiseringsrondtes na die kuipe moet ry. Hamilton het nie hieraan voldoen nie, en hy is na die laaste plek op die rooster afgeskuif. Dit het Maldonado die voorste wegspringposisie in die skoot gegee.


</doc>
<doc id="112361" url="https://af.wikipedia.org/wiki?curid=112361" title="2010 Spaanse Grand Prix">
2010 Spaanse Grand Prix

Die 2010 Formule Een Spaanse Grand Prix is op 9 Mei 2010 op die Circuit de Barcelona-Catalunya in Montmeló, Spanje gehou. Dit was die vyfde wedren van die kampioenskapseisoen en is deur Mark Webber in 'n Red Bull-Renault gewen.


</doc>
<doc id="112362" url="https://af.wikipedia.org/wiki?curid=112362" title="2011 Spaanse Grand Prix">
2011 Spaanse Grand Prix

Die 2011 Formule Een Spaanse Grand Prix is op 22 Mei 2011 op die Circuit de Barcelona-Catalunya in Montmeló, Spanje gehou. Dit was die vyfde wedren van die kampioenskapseisoen en is deur Sebastian Vettel in sy Red Bull-Renault gewen.


</doc>
<doc id="112363" url="https://af.wikipedia.org/wiki?curid=112363" title="2010 Monaco Grand Prix">
2010 Monaco Grand Prix

Die 2010 Monaco Grand Prix is op 25 Mei 2010 op die Circuit de Monaco in Monte Carlo gehou. Dit was die sesde wedren van die kampioenskapseisoen en is deur Mark Webber in 'n Red Bull-Renault gewen.


</doc>
<doc id="112364" url="https://af.wikipedia.org/wiki?curid=112364" title="2011 Monaco Grand Prix">
2011 Monaco Grand Prix

Die 2011 Monaco Grand Prix is op 29 Mei 2011 op die Circuit de Monaco in Monte Carlo gehou. Dit was die sesde wedren van die kampioenskapseisoen en is deur Sebastian Vettel in sy Red Bull-Renault gewen.


</doc>
<doc id="112365" url="https://af.wikipedia.org/wiki?curid=112365" title="2012 Monaco Grand Prix">
2012 Monaco Grand Prix

Die 2012 Monaco Grand Prix is op 27 Mei 2012 op die Circuit de Monaco in Monte Carlo gehou. Dit was die sesde wedren van die kampioenskapseisoen en is deur Mark Webber in sy Red Bull-Renault gewen.


</doc>
<doc id="112366" url="https://af.wikipedia.org/wiki?curid=112366" title="2013 Monaco Grand Prix">
2013 Monaco Grand Prix

Die 2013 Monaco Grand Prix is op 26 Mei 2013 op die Circuit de Monaco in Monte Carlo gehou. Dit was die sesde wedren van die kampioenskapseisoen en is deur Nico Rosberg in sy Mercedes gewen.


</doc>
<doc id="112369" url="https://af.wikipedia.org/wiki?curid=112369" title="Sundevall se graafneusslang">
Sundevall se graafneusslang

Sundevall se graafneusslang ("Prosymna sundevallii") is 'n slang wat voorkom in Suidelike Afrika. In Engels staan die slang bekend as "Sundevall's shovel-snout".



</doc>
<doc id="112370" url="https://af.wikipedia.org/wiki?curid=112370" title="2012 Europese Grand Prix">
2012 Europese Grand Prix

Die 2012 Formule Een Europese Grand Prix is op 24 Junie 2012 op die Valenciastraatbaan in Valencia, Spanje gehou. Dit was die agtste wedren van die kampioenskapseisoen en is deur Fernando Alonso in 'n Ferrari gewen.


</doc>
<doc id="112372" url="https://af.wikipedia.org/wiki?curid=112372" title="2011 Europese Grand Prix">
2011 Europese Grand Prix

Die 2011 Formule Een Europese Grand Prix is op 26 Junie 2011 op die Valenciastraatbaan in Valencia, Spanje gehou. Dit was die agtste wedren van die kampioenskapseisoen en is deur Sebastian Vettel in 'n Red Bull-Renault gewen.


</doc>
<doc id="112373" url="https://af.wikipedia.org/wiki?curid=112373" title="2010 Europese Grand Prix">
2010 Europese Grand Prix

Die 2010 Formule Een Europese Grand Prix is op 19 Junie 2010 op die Valenciastraatbaan in Valencia, Spanje gehou. Dit was die agtste wedren van die kampioenskapseisoen en is deur Sebastian Vettel in sy Red Bull-Renault gewen.


</doc>
<doc id="112374" url="https://af.wikipedia.org/wiki?curid=112374" title="2012 Duitse Grand Prix">
2012 Duitse Grand Prix

Die 2012 Formule Een Duitse Grand Prix het op 22 Julie 2012 op die Hockenheim-renbaan in Duitsland plaasgevind. Dit was die tiende wedren van die kampioenskapseisoen.


</doc>
<doc id="112375" url="https://af.wikipedia.org/wiki?curid=112375" title="2011 Duitse Grand Prix">
2011 Duitse Grand Prix

Die 2011 Formule Een Duitse Grand Prix het op 24 Julie 2011 op die Nürburgring in Duitsland plaasgevind. Dit was die tiende wedren van die F1-kampioenskapseisoen.


</doc>
<doc id="112376" url="https://af.wikipedia.org/wiki?curid=112376" title="Japie Maré">
Japie Maré

Kmdt. Jacob Philippus (Japie) Maré (Eendracht, distrik Heidelberg, Transvaal, 14 Junie 1878 – Machadodorp, Transvaal, 11 Februarie 1902) was ’n student aan die Teologiese Skool Burgersdorp ten tyde van sy dood weens wonde wat hy opgedoen het tydens die Tweede Vryheidsoorlog.

Japie Maré was die oudste kind van die ses kinders uit die derde huwelik van Jacob Maré (bynaam Jors Voeter, 1823–1900), in 1875 met Johanna Catharina Louisa Schabort (1842–1895). Uit sy vader se eerste twee huwelike is sewe kinders gebore, onder wie Sarie Maré, en uit sy vierde, in 1897 met Maria Cecilia Alberta Zinn, geen. Japie se eie sibbes was Johanna Catharina Louisa (1880–1977), Elizabeth Johanna Deborah (1881–1935), Susannah Johanna (1883–1956), Frederik Johannes Igantius (1885–1935) en Izak Schabort (1888–1963). Japie se vader, wat volgens oorlewing op 15-jarige ouderdom aan die Slag van Bloedrivier deelgeneem het, het in 1887 as Volksraadlid van Transvaal afgetree, waarna die hele gesin van Heidelberg, Tvl., na Middelburg, Kaap, verhuis het omdat die klimaat vir hom gesonder sou wees. Die gesin het terwyl die Volksraad in sitting was, in ’n huis in Strubenstraat, Pretoria, tuisgegaan.

Japie Maré het moontlik in 1895 of selfs vroeër met sy studie aan die Teologiese Skool Burgersdorp begin. Hier was hy ’n vurige ondersteuner van die Genootskap van Regte Afrikaners. Die steeds groeiende Afrikanernasionalisme het af en toe uiting gevind in optredes binne die georganiseerde studentegeledere van die Teologiese Skool. Die Studente Letterkundige Vereniging (gestig 1892) het nie net suiwer letterkundige sake bespreek nie, maar hulle druk besig gehou met sake van die dag, onder meer onvermydelik ook politieke en staatkundige aangeleenthede. So figureer op 25 Maart 1898 besprekingstemas soos “De Afrikanerbond in de laatste elektie”, “Gelijke rechten voor Hollandsch en Engelsch” en “Paul Kruger, Theunis Steyn, Cecil Rhodes”. En op 9 Desember daardie jaar, teen die agtergrond van toenemende spanning tussen Brittanje en die Boererepublieke, handel dit oor die vraag: “Bestaat er grond voor Rassehaat?” (die term ras slaan hier op Afrikaans- en Engelssprekendes). Maré – min wetende wat die komende oorlog vir hom persoonlik sou inhou – behandel die vraag: “Is oorlog voordelig of nadelig?”

Met die uitbreek van die Tweede Vryheidsoorlog in Oktober was Maré een van die studente wat terug Transvaal toe gegaan het om die wapen op te neem. Soos ds. Willem de Klerk, toe ’n senior student, dit later kort en kragtig saamgevat het: "“Die Engelse oorlog het uitgebreek, waarop studente uit die OVS en Transvaal na hulle wonings vertrek het om hulle burgerpligte te vervul. Ons wat agtergebly het, het in die gees met hulle saamgegaan.” 

Maré is op 19 Desember 1901 tydens die bestorming van ’n blokhuis by Elandspruit naby Dullstroom in die Oos-Transvaal dodelik gewond. Hy sterf op 11 Februarie die volgende jaar in die hospitaal op Machadodorp. Hy was een van drie huidige en twee oudstudente van die Teologiese Skool of Literariese Departement wat in die Driejarige Oorlog gesneuwel het. Die ander huidige studente was Johannes Abraham Venter (20) van Bethulie, wat vroeg in Maart 1900 by die Bethuliebrug oor die Oranjerivier gesneuwel het en Jan Christoffel Kruger (23) van Burgersdorp (dus waarskynlik ’n Kaapse rebel), wat vroeg in Junie 1901 op die plaas Ruigtevlei naby Steynsburg in ’n skermutseling dood is. Die twee oudstudente was Karel Coetzee en Calman Lion Cachet. Laasgenoemde was die seun van die rektor, prof. Jan Lion Cachet. Calman se dood is in fyn besonderhede beskryf deur J.L.P. Erasmus, wat langs hom was toe hy gewond is. In ’n briefie aan prof. Cachet in Januarie 1903 het hy ’n laaste getuigskrif van sy gestorwe seun aan die diep beproefde vader gee: “Omtrent zijne populariteit wensch ik slechts dit te zeggen dat hy algemeen deur ons bemind werd. Ter eere van hem moet gezegd worden dat hij een buitengewoon dapper en verstandige krijgsman was.”



</doc>
<doc id="112377" url="https://af.wikipedia.org/wiki?curid=112377" title="2010 Duitse Grand Prix">
2010 Duitse Grand Prix

Die 2010 Formule Een Duitse Grand Prix het op 25 Julie 2010 op die Hockenheim-renbaan in Duitsland plaasgevind. Dit was die elfde wedren van die kampioenskapseisoen.


</doc>
<doc id="112379" url="https://af.wikipedia.org/wiki?curid=112379" title="2013 Hongaarse Grand Prix">
2013 Hongaarse Grand Prix

Die 2013 Formule Een Hongaarse Grand Prix is op 28 Julie 2013 op die Hungaroring renbaan in Mogyoród, Hongarye gehou. Dit was die tiende wedren van die kampioenskapseisoen en is deur Lewis Hamilton in sy Mercedes gewen.


</doc>
<doc id="112381" url="https://af.wikipedia.org/wiki?curid=112381" title="Thor Heyerdahl">
Thor Heyerdahl

Thor Heyerdahl (6 Oktober 1914 – 18 April 2002) was ’n Noorse avonturier en etnograaf met ’n agtergrond in soölogie, botanie en geografie. Hy het bekend geraak vanweë sy Kon-Tiki-ekspedisie in 1947, waarin hy 8 000 km ver oor die Stille Oseaan geseil het in ’n met die hand geboude vlot – van Suid-Amerika tot die Tuamotu-eilande. Die doel was om te wys antieke volke kon oor lang afstand gevaar en kontak tussen verskillende kulture bewerkstellig het.

In Mei 2011 is die Thor Heyerdahl-argief by Unesco se "Memory of the World"-register gevoeg. Dit dek die jare 1937 tot 2002 en sluit sy fotoversameling, dagboeke, privaat briewe, planne, koerantuitknipsels, ’n boek en artikels in.

Die gebeure rondom sy verblyf op die Marquesaseilande in die Stille Oseaan, hoofsaaklik Fatu Hiva, word vertel in sy boek "På Jakt etter Paradiset" ("Soektog na die Paradys") (1938), wat in Noorweë gepubliseer is, maar weens die Tweede Wêreldoorlog nooit vertaal is nie en grootliks vergete geraak het. Hy het later ’n nuwe weergawe van dié reis gepubliseer in die boek "Fatu Hiva" (Londen: Allen & Unwin, 1974).

In 1955 en 1956 het hy op Paaseiland gewoon en ’n argeologiese ekspedisie gelei. Hulle het al die belangrike argeologiese terreine op die eiland nagevors en die eilandbewoners gehelp om hul groot standbeelde, die moai, te restoureer en op hul platforms terug te plaas nadat almal op die grond gelê het. Hy het ook belangrike plekke soos Orongo en Poike besoek.

Die span het twee volumes oor hul werk gepubliseer. Sy gewilde boek oor die onderwerp, "Aku-Aku", was ’n internasionale topverkoper.

Heyerdahl het Azerbeidjan vier keer besoek, in 1981, 1994, 1999 en 2000. Hy is lank gefassineer deur die rotskuns wat dateer van omstreeks die 8ste tot 7de millennium v.C. by Gobustan, sowat 48 km wes van Bakoe. Hy was oortuig daarvan die kunsstyl stem baie ooreen met die graveerkuns wat in sy vaderland, Noorweë, voorkom.

Hy het sy navorsing op verskeie gepubliseerde werke geskoei en voorgestel ’n antieke gemeenskap het in Azerbeidjan gewoon en op waterweë noord migreer tot in die hedendaagse Skandinawië.

Van die talle ander plekke wat hy besoek het, is Maledive, die Kanariese Eilande, Pakistan, Marokko en Bolivië.

Hy is op 18 April 2002 op 87-jarige leeftyd dood weens ’n breingewas.


</doc>
<doc id="112387" url="https://af.wikipedia.org/wiki?curid=112387" title="Kreatiwiteit en skryfonderrig">
Kreatiwiteit en skryfonderrig

Onderwysers wat betrokke is by skryfonderrig kan die volgende in gedagte hou:

Hoewel die meeste mense kreatiwiteit assosieer met verskillende estetiese artefakte of produkte (dans, drama, musiek, visuele kunswerke, beeldhou, argitektuur en letterkunde), is daar ook verskeie prosesse en latente kreatiewe eienskappe van alle mense wat in poësie-skryfonderrig geïntegreer kan word:






Beleidmakers (Wes-Kaap Onderwysdepartement 2006) vind motivering vir ’n teks- en prosesgebaseerde onderwysbenadering in konstruktivistiese en holistiese leerteorieë, wat gebaseer is op die volgende teoretiese beginsels:

Hiermee 'n opsomming van die KABV se vereistes vir die integrasie van poësie-onderrig.

LUISTER EN PRAAT (MONDELING)

Luister na 'n gedig / lied

Gebruik 'n teks van 'n handboek of uit die onderwyser se hulpbronlêer

Bespreek sentrale idee / boodskap

Verwys na eie ervaring

Identifiseer rym en ritme en lewer kommentaar op die effek daarvan op die luisteraar

Druk gevoelens uit wat deur die gedig gestimuleer is

Identifiseer die atmosfeer van die gedig

Bied lied / geselekteerde reëls aan

LEES EN KYK

Lees 'n gedig / lied

Bespreek hoofgedagte(s)

Druk gevoelens uit wat deur die lied gestimuleer is

Identifiseer rym, alliterasie en klanknabootsing en die effek daarvan

Verdeel woorde in klankgrepe om ritme te verstaan

Druk gevoelens oor gelese tekste uit

Identifiseer en verduidelik vergelykings en metafore

Gebruik woordeboeke om betekenis van woorde te vind

SKRYF EN AANBIED

Skryf 'n eenvoudige gedig / lied

Selekteer toepaslike inhoud

Gebruik gepaste struktuur en formaat

Gebruik taal kreatief en met verbeelding

Beplan, ontwerp en hersien 'n gedig / lied

Gebruik toepaslike ritme, rym, alliterasie en assonansie

Gebruik beeldspraak, d.w.s. vergelykings en metafore

Gebruik kennis van klankgrepe om ritme te ontwikkel

Hou ’n dinkskrum met vloeidiagramme om idees te ontdek en ontwikkel

Skryf woorde en hul betekenisse in 'n persoonlike woordeboek neer

Beplan, skryf 'n eerste weergawe en verfyn skryfwerk

TAALSTRUKTURE & –KONVENSIES

Voegwoorde, sinonieme en antonieme

Bywoorde van tyd, plek en wyse

Sinsoorte: Enkelvoudige sin, woordorde, ontkenning

Spelling en punktuasie

Spelling en spelpatrone

Woordeskat in konteks

Personifikasie, alliterasie, vergelykings, metafore, ritme en rym

LUISTER EN PRAAT (MONDELING)

Luister na ’n gedig

Voorspel die inhoud n.a.v. die titel

Waardeer en reageer op die klankeffekte wat deur die gedig gestimuleer word

Bespreek die sentrale gedagte

Bring in verband met eie ervaring

Identifiseer ritme en rym en hul effek op die luisteraar

Druk gevoelens uit wat deur die gedig gestimuleer word

Identifiseer die atmosfeer in die gedig

Dra ’n gedig voor: kies toon en uitdrukking toepaslik by die inhoud en styl van die gedig

Gebruik toepaslike intonasie en gesigsuitdrukkings

Gebruik toepaslike ligaamstaal, postuur en aanbiedingsvaardighede: pas tempo, volume en uitdrukkings aan by gedig

LEES EN KYK

Lees ’n gedig

Voorlees: voorspel inhoud n.a.v. die titel

Identifiseer rym, alliterasie en klanknabootsing en die effek daarvan

Identifiseer en verduidelik vergelykings en metafore

Bespreek nuwe woordeskat wat in die gedig navore kom

Gebruik ’n woordeboek

SKRYF EN AANBIED

Skryf ’n gedig

Kies toepaslike inhoud

Gebruik die korrekte formaat

Gebruik taal kreatief en met verbeelding

Gebruik alliterasie en assonansie

Gebruik ’n verskeidenheid van woordeskat

Gebruik beeldspraak, d.w.s. vergelykings en metafore

Gebruik toepaslike ritme en rym

TAALSTRUKTURE & -KONVENSIES

Gebruik voegwoorde, stellings en eenvoudige sinne

Personifikasie, alliterasie, vergelykings, klanknabootsing, metafore, rym en ritme

Gebruik toepaslike hoofletters, woordverdeling, woordeboeke

LUISTER EN PRAAT (MONDELING)

Luister na en bespreek ’n gedig

Gebruik voorspelling as voorleesstrategie

Druk gevoelens op ’n sensitiewe manier uit

Tree in interaksie met groepslede

Lewer kommentaar op klank en visuele effekte soos herhaling, alliterasie, vergelykings

Interpreteer die inhoud van die gedig

Som die inhoud van die gedig op

Bespreek ritme en rym

Bespreek verskillende soorte gedigte

Bespreek strukture en style van gedigte

LEES EN KYK

Lees ’n eenvoudige gedig

Gebruik voorspelling n.a.v. titel en grafiese voorstelling van gedigte

Lees hardop met toepaslike tempo, helder uitspraak en behoorlike frasering

Pas die manier waarop die gedig hardop gelees word aan om te pas by die luisteraar

Toon begrip vir die teks en die betekenis daarvan vir eie lewe

Identifiseer en analiseer die eienskappe van verskillende digterlike style, bv. ritme, rym, personifikasie, metafore

Gebruik ’n woordeboek om woordeskat uit te brei

SKRYF EN AANBIED

Skryf ’n gedig

Gebruik alliterasie, assonansie, vergelykings en metafore

Gebruik beskrywende taal

Gebruik proses van skryf

Toon begrip vir styl en register in gedigte

Reflekteer op en evalueer eie kreatiewe skryfwerk

TAALKONVENSIES & -STRUKTURE

Voorsetsels, stellings, vrae, opdragte

Alliterasie, assonansie, metafoor, vergelyking, personifikasie

LUISTER EN PRAAT (MONDELING)

Luister na en bespreek ’n gedig

Deel idees en eie ervaring en toon begrip van konsepte

Vra en antwoord vrae

Verduidelik aan ’n maat hoe jy oor ’n gedig voel

Lees hardop met toepaslike toon, klankprojeksie, uitspraak, frasering, oogkontak

Gee aandag aan punktuasie in gedigte

Gebruik toepaslike liggaamstaal

LEES EN KYK

Onafhanklike lees

Begrip en herken tekstipes en –style soos titels, opskrifte en illustrasies

Herken dele van ’n boek soos omslag, titelbladsy, inhoud, hoofstukindeling, glossarium, indeks

Toon begrip vir sleutelkenmerke van gedigte

Begryp struktuur van gedigte, beeldspraak, ritme en rym

Verstaan die uiterlike struktuur van gedigte, versreëls, strofes, tipografie

Begrip figuurlike betekenis in gedigte

Identifiseer die atmosfeer van gedigte

SKRYF EN AANBIED

Skryf ’n eie gedig

Gebruik strofekonvensies

Gebruik middele om kohesie te bewerkstellig, gebruik ’n variasie van versreëls, lengtes en strukture, beeldspraak

Gebruik proses van kreatiewe skryf

TAALKONVENSIES & -STRUKTURE

Gebruik selfstandige naamwoorde, samestellings, werkwoorde, lidwoorde, sinonieme, antonieme

Gebruik toepaslike ritme en rym, idiomatiese uitdrukking en spreuke, beeldspraak, alliterasie, assonansie

Gebruik toepaslike punktuasie.

Praktiese idees vir die stimulering van verbeelding en kreatiwiteit

Letterkunde en skryfonderrig het te doen met die ontwikkeling van die leerder se emosionele werklikheid.

'n Emosie word ondervind, nie gedink nie. Mens kan oor 'n emosie dink en praat sonder om dit te ervaar, byvoorbeeld: Ek dink sy is bang vir haar ma.

Die gevoelswaarde van 'n taalbousel is die emosionele toestand wat mens ondervind wanneer jy dié spesifieke woord gebruik.

Gevoelens en emosies is nie dieselfde nie. Gevoelens is wat iemand binne-in hulself ervaar, terwyl emosies dui op die effek wat die gevoel op hul liggaam het. Byvoorbeeld: As iemand haat in haarself ervaar, sal dit duidelik wees in haar liggaamstaal – iets soos woede in haar gesig. Daarteenoor, as 'n persoon liefde binne-in ervaar, sal dit gesien kan word in sy gesig of liggaamstaal – dalk deernis, sagmoedigheid, toegeneentheid.

Om die betekenis van 'n gedig te ontsluit, is dit nodig om die toonwaarde en atmosfeer te identifiseer. Beide het met gevoelens te make, dít wat die digter kreatief gebruik om lesers hulself te laat inleef en verbeel hulle is deel van die gedig.

Toonwaarde gee vorm en lewe aan 'n gedig, want daardeur word die houding en gemoedstoestand van 'n gedig geskep en aangebied. Toonwaarde gee stem aan die spreker en karakters – beide letterlik en figuurlik; dit skep betekenis. Deur middel van toonwaarde is die leser daartoe in staat om iets van die spreker se persoonlikheid en emosionele ingesteldheid te begryp. Voorbeelde hiervan is rustige, ernstige, humoristiese, dramatiese, woedende, vrolike, somber of ontstellende toonwaardes. Dikwels word kleur of klank geïmpliseer deur beeldspraak of klanknabootsing om toonwaarde te beklemtoon.

Atmosfeer sluit aan by toonwaarde, omdat stemming in 'n gedig daardeur geskep word.

Die agtergrond in ’n gedig toon aan wat die tyd en plek is – dit skep dus ’n konteks waarbinne die aksie (innerlik of uiterlik) plaasvind. Daarmee word die essensie van die gedig geskep.

Voorbeelde: gevaar, idille, gewelddadigheid, onsekerheid, verwarring, pyn, verlange, opwinding

Versbou-elemente: opstapeling van woorde om objekte of gevoelens te beklemtoon, sinonieme, antonieme, byvoeglike naamwoorde, bywoorde, beeldspraak, klanknabootsing, alliterasie en assonansie, ritme en rym.

Praktiese toepassing om gevoelens te integreer

(a) Soek vir gevoelswoorde (emotiewe woorde) in gedigte. Party leerders sal meer sensitief hiervoor wees as ander.

(b) Kyk na die opstapeling van woorde, klank en beelde soos hierbo genoem, om atmosfeer te ontsluit.

(c) Woorde vir gevoelens en gemoedstoestand om toon en atmosfeer in 'n gedig uit te beeld of te ontsluit.

(d) Let op na positiewe en negatiewe gevoelswaardes.
(e) Verander die onderskrifte van spotprente sodat dit net mooi die teenoorgestelde gevoel oordra as wat dit doen, m.a.w. positief word negatief en andersom.

Voorbeelde:
(e) Laat elke leerling 'n koerantberig skool toe bring. Hulle moet dan 5 woorde soek wat positiewe gevoel wek, en 5 woorde met negatiewe gevoelswaarde.

Hulle moet die woorde probeer verander sodat die positiewe 5 nou negatief is, en andersom.

Dan probeer hulle die berig so neutraal as moontlik skryf.

(f) Laat die kinders elkeen 5 sinne neerskryf waarin hulle dinge op 'n baie ontaktvolle manier sê. Ruil nou die sinne onder mekaar uit, en stel dit reg sodat dit meer taktvol is.

(g) Ons kan mense kwets of taktvol wees deur wat ons sê. As jy vir iemand sê: "Sies, maar die plant stink!" sal hy nie vir jou sy orgideë gaan wys nie. Maar as jy sê: "Verbeel ek my, of het die plant regtig 'n onaangename reuk", sal hy darem nie kwaad raak nie.

Maak die volgende sinne meer taktvol.
(e) Speel evokatiewe musiek terwyl leerders mandalas inkleur nadat hulle hul eie woordeskat ontdek en neergeskryf het.

In die KABV vir Gr 4-7 word daar verwys na 3 soorte beeldspraak, wat aldrie veronderstel dat die leerder as skrywer/digter metafories of abstrak moet kan dink:

•        Gebruik van een ding om 'n ander ding met soortgelyke eienskappe te beskryf

•        Figuurlike taalgebruik

•        Retoriese stylmiddel

•        Betekenisleer: filter om betekenis te konstrueer

•        Verbeter leser/gebruiker se begrip van 'n saak – om te verhelder en dieper konneksies te maak

•        Verhul en onthul dieper betekenisvlakke

•        Kreatiewe spasie tussen persoonlike en publieke terreine

•        Uitdrukking van houding

•        Ontmoeting met Self en Ander deur middel van assosiasies, emosies

•        Interaksie tussen "ken", "weet" en "doen (ervaar)"

•        Kan staties of dinamies wees

Dit is 'n beelde vorm van taalgebruik waar een ding gebruik word om 'n ander een met soortgelyke eienskappe te beskryf.

Voorbeeld:

Toegevou

in 'n mandjie van dierbare onthou

en waaiers van behoort

swem ek deur hout, klip en glas

uit gister se kas.

estelleke)

'n Stylfiguur waarin dinge wat op een of ander manier ooreenstem, naas mekaar gestel word om die ooreenkomste uit te lig. Die woorde “net soos”, “soos”, “asof”, “nes” is kenmerke van vergelykings.

Voorbeeld:

Plesier is nes 'n jong komkommer

Pluk jy hom dan verlep hy sommer

'n Vorm van beeldspraak waardeur menslike eienskappe en handeling aan lewelose dinge, diere of plante toegeken word.

Voorbeelde:

As ek 'n huis kon hê / met sulke mure wat sing (Marlise Joubert)

Die see sis en sê ...  (Wilma Stockenström)

Die son sak bloedig en kneus die wolke ver weg in die weste André Müller)

Laat die leerders in klein groepies (4-5) sit en lukraak een van die volgende kaartjies neem. Dan moet hulle vir 'n minuut lank dink en dadelik praat deur die vrae te gebruik. Hulle moet hulle dus verbeel hulle is een van hierdie items:
Vryskryf is 'n oefening waar 'n mens sit en aanhou skryf – sonder om op te hou – net skryf en skryf en skryf, sonder om eers jou potlood op enige moment te laat stilstaan.

Dit is moeilik aan die begin, maar hoe meer 'n mens dit doen, hoe meer vryheid ervaar jy.

Dit hou verband met 'n bewussynstroom van woorde en assosiasies. Goeie skrywers maak hiervan gebruik om hul gedagtes los te laat kom.

Belangrik vir hierdie oefening is dat 'n mens nie moet dink aan “reg en verkeerd” nie, jy moet nie konsentreer op punte en kommas of hoofletters nie. Niemand gaan dit sien nie. Dis dus 'n soort eerste poging voordat die regte skryf begin.

Dit help nogal as daar vrae is – soos hierbo in die metafoorspeletjie. Dan kan die een vraag se antwoord lei na die volgende – die denkproses word hierdeur aan die gang gesit.

Aan die einde van die oefening – gewoonlik so 'n bladsy lank se geskryf – kan die leerders belangrike woorde omkring en daarvan 'n gedig maak.

(a)       Kies nou een van die metafore

(b)       Beskryf die objek van jou keuse:

•          Hoe lyk/voel/ruik/klink dit?

•          Waar kom dit vandaan?

•          Wat sou dalk daarmee gebeur het as jy dit nie opgetel/gevat het nie?

(c)        Verbeel jou jy is klein genoeg om IN die objek te wees…

•          Hoe voel/ruik/klink dit?

•          Hoe het jy binne gekom?

•          Wat doen jy, kan jy beweeg? Hoe?

•          Hoe sal jy uitkom?

(d)       Verbeel jou jy is die objek …

•          Waar kom jy vandaan?

•          Hoe het jy hier gekom?

•          Hoe voel dit om te wees waar jy is?

•          Waarheen is jy op pad?

(e)       In watter opsigte is jy/jou lewe soos dié van die objek (of nie)?

•          Praat met jouself daaroor in jou dagboekinskrywing.

(f)        Skryf 'n gedig hieroor.

Gedigte word gesien as die spel van musiek met woorde – of ook prentjies wat met woorde geteken word. Daarom is dit belangrik dat daar in die onderrig van poësie veral aandag gegee moet word aan die bewuswording en ontwikkeling van die leerder se sintuie.

Die volgende oefeninge moedig leerlinge aan om meer bewus te wees van hul sensoriese gewaarwordings. Terwyl hulle besig is om hul omgewing te ontdek, moet hulle ook bewus wees van hulle gevoelens, reaksies, gedagtes en luim. Al hierdie dinge moet deur die leerkrag gestimuleer word in klasgesprekke en moontlik ook in voorbereide mondelinge praatjies wat die poësie-les voorafgaan.

Daar is 'n groot verskil tussen kyk en sien. Om te sien is om bewus te wees van besonderhede, kleur, vorm, tekstuur en beweging. Inleidende oefeninge in oplettendheid kan speletjies insluit waarin 'n aantal verskillende voorwerpe vir 'n kort rukkie voor die leerlinge geplaas word en dan verwyder word. Die leerlinge moet nie alleenlik onthou wat die voorwerpe is nie, maar hulle moet dit ook kan beskryf. Natuurlik sal die onderwyser vir hierdie les woordeskat gereed moet hou wat vol is van byvoeglike naamwoorde.

Die leerlinge kan ook goed kyk na 'n interessante stuk dryfhout, foto's en prente om dit wat hulle sien, te bespreek. Hulle kan 'n taak kry om 'n titel vir 'n prent te verskaf wat die essensie daarvan sal saamvat. Dit sal deeglike waarneming van besonderhede aanmoedig. Daarmee saam moet die leerlinge ook bewus wees van hulle gevoelens en reaksies en die assosiasies wat hulle het met dit waarna hulle kyk.

Die leerlinge kan buite sit en insekte, blomme, plante waarneem. Hulle kan hulle verbeel dat hulle baie klein is en dan hul gevoelens oor hierdie voorwerpe probeer beskryf. Ouer leerlinge sal dalk wil praat oor die verskillende betekenisse van visie, naamlik om te sien (gesigsvermoë), verbeeldingryke insig, iets wat in 'n droom verskyn, 'n bonatuurlike verskynsel, ens.

Vir die meeste van ons is sig ons dominerende sintuig. Die drama-oefening waarin 'n mens "blind loop" en waarmee u heelwaarskynlik bekend is, laat ons staatmaak op gevoel en gehoor.

Kies 'n groot leë spasie en verdeel in pare, die een persoon wat kan sien en die ander wat geblinddoek word. Die geblinddoekte persoon word dan 'n paar keer in die rondte gedraai om sy sin vir rigting te verwar en word dan versigtig, maar met wisselende spoed, deur die kamer gelei. Indien dramablokke as hindernisse gebruik kan word, kan hy ook oor die blokke gelei word, maar altyd met die grootste versigtigheid. Die geblinddoekte persoon word dan op die perimeter van die kamer geneem en teen vermeerderende spoed in 'n groot sirkel gelei.

Daar bestaan velerlei soortgelyke oefeninge, bv. om in 'n noodgeval en geblinddoek uit die kamer te probeer uitkom. Hierdie oefening kan ook buite plaasvind. Die geblinddoekte persoon kan dan na 'n verskeidenheid voorwerpe gelei word om aan hom 'n ryker sensoriese ondervinding te verskaf.

Na die oefening kan die leerlinge hul ervarings vergelyk. Hoe het dit gevoel om vinnig te beweeg sonder om die voordeel van sig te hê? Wat was die verkieslikste: om gelei te word of om te lei? Hoe belangrik was klanke? Hoe belangrik was gevoel? Watter soort besonderhede het jy opgemerk? Watter effek het die 'blindheid' gehad op die manier waarop jy geloop het? Jy mag moontlik 'n verbeeldingryke verslag oor blindheid kan skryf deur veral op besonderhede te konsentreer.

Skryf bv die volgende (voorgestel deur Ted Hughes): "Ek is blind. Net vyf minute lank kon ek sien. Dit is wat ek gesien het."

parfuum         stank               reuk                 geur                aroma

·        Wat is jou gunsteling reuke?

·        Beskryf die volgende:

kombuisreuke                                                     braaivleis

'n vullisdrom                                                      'n perdestal

die stad op 'n Saterdagmôre                             'n roos

glad                             sanderig                      sag                  grof                 stekerig

·      Hoe voel die klere aan 'n mens se lyf?

·      Raak die volgende aan en probeer dit dan beskryf:

'n koekie seep                        speelgoedklei

'n persoon se gesig                'n hond se neus

verskillende materiale                      'n kat se pels

'n dennekeël                          die bas van 'n boom

yswater                                  'n tuinslak

tuingrond                               seesand

·      Hoe voel dit om in die bed te lê?

·      Beskryf 'n wandeling in die wind.

soet     suur     bitter   brak     geurig ens.

·        Blinddoek die kinders en laat hulle uit 'n verskeidenheid proe en dan raai wat dit is, bv asyn, verskillende kruies en geurmiddels, suiker, lekkers, sout, drop, ens.

·        Watter een het die lekkerste gesmaak?

·        Watter een het die slegste gesmaak?

·        Beskryf elkeen.

·        Stel jou eie spyskaart op. Dink jou eie disse uit en beskryf hulle.

·        Die onderwysers kan eie opnames maak van 'n verskeidenheid verskillende klanke, bv swaar verkeer, 'n tikmasjien, 'n druppende kraan, swaar reën, geweervuur, masjinerie, voëlsang, diergeluide, papier wat skeur, die skerpmaak van 'n potlood, ens. Die leerlinge moet dan probeer om die klante te identifiseer.

·        Luister na musiek. Laat die leerlinge op maat van die musiek beweeg en dit met hul liggame probeer intepreteer.

·        Probeer die volgende beskryf:

-                     die geluide van die stad

-                     die geluide op die platteland

-                     die geluide by die see

-                     'n baba wat huil

-                     geluide in die supermark

(a)        Die onderwyser skryf 'n woord in die middel van die krytbord en die klas hou 'n dinkskrum daaroor deur van al hulle sintuie gebruik te maak. Hulle gee dan hul gedagtes, gevoelens en assosiasies weer, bv.

grotte      vuurwerke      slym    nag      maan   vonkel

Op 'n stadium kan elke leerlinge sy/haar eie doen en dan uitkyk vir enige patrone of drade wat deur hul idees loop. Uit hierdie idees sal die gedig dan groei.

(b)        'n Uitstappie na die museum waar die leerlinge vrylik kan rondloop en hul indrukke kan neerskryf. Hulle is deurgaans bewus van hul sintuie. Die klaskamer, die strand, etenstye tuis, ens. kan op dieselfde manier behandel word.

(c)        Wat is dit? Laat elke leerling 'n onderwerp kies: iets waarin hy belangstel en waarvan hy kennis dra. Laat hom dan daaroor skryf terwyl hy van soveel moontlik sintuie as wat hy by sy onderwerp kan betrek, gebruik. Hy is toegelaat om slegs een woord, waarskynlik 'n byvoeglike naamwoord, te gebruik om elke sintuig te beskryf en die titel moet tot by die laaste reël weerhou word, bv.

slymerig                                      paddas                                                            visvang

Die leerlinge kan dan 'n frase of 'n kort bysin oor elke sintuig gebruik, bv.

Sien:    geel, gloeiende goud

Ruik:    klawerryk reuk

Proe:   Sagte warm soetigheid op my tong

Gevoel:           Swaar, taai vloeistof

Onderwerp:    Heuning

Swart, brandende rookwolke

Warm soos 'n lap op vuur

Krakende, krummelrige, bitter smaak

Gebrande roosterbrood.

(d)        Die leerlinge kan oor iets skryf wat hulle aan 'n plek of gebeurtenis herinner. Dit kan 'n blom, 'n reuk, 'n kunsproduk, ens wees wat simboliseer wat die plek vir hulle beteken. Kyk in die verband na die volgende gedig van DJ Opperman:

Voorbeeld

Sproeireën

My nooi is in 'n nartjie,

my ouma in kaneel,

daar's iemand … iemand in anys,

daar's 'n vrou in elke geur!

As ek 'n stukkie nartjieskil

tussen my vingers buig of knak,

breek uit die klein sproeireën

wat geurend om my hand uitsak

die boorde weer van Swartfoloos

en met die nartjies om my heen

weet ek hoe dat 'n vrou kan troos.

O my nooi is in 'n nartjie,

my ouma in kaneel,

daar's iemand … iemand in anys,

daar's 'n vrou in elke geur!

Hier vind ons dat verskillende geure die digter aan verskillende vroue laat dink en die reuk van 'n nartjie voer hom terug na sy nooientjie en die boorde van die Swartfoloos. Die beelde is so realisties en treffend dat 'n mens jou amper kan verbeel dat jy die nartjiesproei kan ruik!

(e)  Alliterasie kan ingebring word. Die meeste kinders is lief daarvoor om met klanke en tongknopers te speel. Hulle kan enige getal van een tot tien of enige van die letters in die alfabet neem om hulle eie nonsenssinne te skep. Hulle kan ook van woorde boeke gebruik maak om hul woordeskat uit te brei, bv.

·        Wie weet waar Willem Wouter woon, Willem Wouter woon waar Westewinde waai

·        Daar druk Danie die duiwel deur die driedubbele doringdraad

·        Klein Katie Kritzinger kou knaend krummelrige koekies

·        Sannie sê Sannie sal sewe sakke sout sleep, sowaar Sannie sê sy sleep swaar

(f) Kleure: Na 'n algemene bespreking van kleure en hul assosiasies (bv rooi is 'n warm kleur wat ons laat dink aan gevaar, verleentheid, ens.) kan die kinders aangemoedig word om self 'n kleur te kies en dan te skryf oor die emosies en gevoelens wat dit by hulle opwek. Die assosiasies hoef nie noodwendig slegs die dinge wat die kleur uitmaak te wees nie.

Hulle kan die gediggies illustreer of hulle kan in 'n skildery die gevoelens wat hulle in die gedig probeer oordrag het, weergee.

Of hulle kan dink aan 'n toneel wat baie kleure behels, bv die mallemeule, 'n kersboom, ens, en dit in 'n gedig of in 'n paragraaf probeer beskryf.

(g) Vormgedigte: Kinders geniet dit om met vormgedigte te eksperimenteer, di gedigte wat 'n impak op die oog sowel as op die oor maak. Woorde kan ook op 'n bladsy geplaas word op so 'n manier dat hulle lyk soos die woord wat hulle weergee. Dit staan bekend as Kalligramme.

Met tye is hierdie gediggies weinig meer as blote vermaak en maak hulle geen ware impak nie, maar hulle bied tog aan die kinders die geleentheid om met woorde te speel.

Dit kan begin met 'n eenvoudige woordcollage soos om 'n woord in die vorm blom te skryf om die blom te beskryf. Ander moontlike voorbeelde is 'n kat, 'n krap, 'n fiets, 'n rugbybal, ens. Dit mag in 'n gedig ontwikkel.

(h) Gesigspunte (perspektief):

Lees uit die volgende beskrywings hoe verskillend 'n emmer water beskou kan word:

Elkeen behoort sy eie gesigspunt te hê…

Van hier af lyk dit soos 'n emmer water, maar

uit die oogpunt van 'n mier, is dit 'n

uitgestrekte oseaan,

'n olifant sien dit as 'n koel drankie,

en vir 'n vis is natuurlik sy tuiste.

Die manier hoe ons dinge sien, hanf af van waar ons kyk.

Dink net hoe elk van die lede van die volgende (persone) 'n boom sal sien:

'n houtkapper                        'n skrynwerker                       'n ontsnapte bandiet

'n moeë reisiger                    'n voël                                    'n eekhorinkie

'n houtluis                              'n kameelperd

Daar kan nou 'n paragraaf of 'n gediggie oor die gevoelens van elkeen van die bostaandes geskryf word. Gebruik metafore, vergelykings en personifikasie.

(i) Enkelbeelde: Die leerlinge kan 'n onderwerp kies en baie helder besonderhede oor daardie onderwerp in 'n enkele beeld probeer weergee.

Herfsaand –

'n kraai op 'n kaal tak

'n Warm kombuis,

die reuk van gebraaide hoender.

Golf

Dit het geleef in groen

en gesterf in wit.

(j) Emosies: Soek woorde of maak woorde op wat jy sal gebruik om aan te toon dat jy een van die volgende gevoelens ondervind:

Watter dinge is vir jou werklik belangrik?

Wat verskaf jou baie geluk?

Probeer die dinge beskryf wat jy haat.

Wat vrees jy? (Werklik en in jou verbeelding)

Hoe voel jy wanneer jy alleen is?

Hoe voel jy wanneer jy verveeld of die josie in is?

Wat laat jou so voel?

Wat kan jy doen om van die bui ontslae te raak?

In skryfonderrig is dit belangrik dat leerders begelei word om aandag aan besonderhede te gee.

Tog is dit nodig dat onderwysers eers die leerders stimuleer met allerlei sensoriese stimuli en ervarings, voordat daar regtig by die uiteindelike skryf en hersien van skryfsels uitgekom word. Om te beskryf, is dit nodig dat ’n digter analiseer – dit is 'n denkvaardigheid wat aangeleer en geoefen kan word.

Bruikbare instrumente wat handig is om (in konteks) denkvaardighede te ontwikkel in die taalonderrigklaskamer is Bloom se taksonomie:
In die afdeling wat handel oor sintuie is daar wenke wat kan help dat leerders leer om nie net holisties en gevoelvol nie, maar ook rasioneel bewus te wees van detail deur hul waarneming te verskerp met behulp van hul sintuie.

Om by gevoelens uit te kom, kan leerders oefening kry daarin om te reflekteer en so ook bewus te raak van hul emosies.

Dit is veral in die hersien en redigering waar besonderhede belangrik is, byvoorbeeld wanneer spelling, woordkeuse en taal- en tikfoute nagegaan word.

Ook wanneer letterkunde gelees word, is alles belangrik, niks behoort ongelukke te wees nie. Elke gedagte, elke woord behoort ’n bydrae te lewer tot die totale effek wat die digter wil bewerkstellig.

Soms is die bydraes ooglopend en direk, ander tye is dit implisiet en subtiel. Die besonderhede speel saam met die konteks om ’n geheel te vorm.

Dit is hier waar die leser van leerders se skryfsels ’n belangrike rol speel. Portuurassessering is ook ’n vaardigheid wat aangeleer kan word.

Oefeninge om bewus te raak van detail

Hieronder volg enkele oefeninge om leerders se waarneming te verskerp voordat gedigte geskep word. Vryskryfoefeninge kan help om idees en woordeskat te genereer wat leerders dan in gedigte kan gebruik.

Beskryf die volgende:

(a)       'n Hondjie

(i)        uit die oogpunt van 'n seuntjie wat hom baie graag wil hê.

(ii)       'n Ou oom wat niks van honde hou nie.

(b)       'n Motor

(i)        asof jy baie van motors hou,

(ii)       asof jy 'n ou tannie is wat glad nie van motors hou nie,

(iii)      asof dit 'n simpel motor is (sarkasties),

(iv)      asof jy spog met die motor.

(c)        Die dood van …

(i)        'n hondjie

(ii)       'n skaap

(iii)      enige persoon

(iv)       'n soldaat

(v)        'n moordenaar

(d) Vertoon aan die leerlinge 'n sneeutoneel

Gee 'n beskrywing van die toneel asof jy …

-           knus in jou warm huisie sit en uitkyk.

-           'n arm klonkie is wat buite loop en bedel.

-           'n hartseer vrou is wat loop en bedel.

-           'n skilder is.

-           iemand van 'n sonnige land is wat nie van koue hou nie/nie koue ken nie.

(e) Laat die leerlinge met 'n vergrootglas kyk na, en paragrawe skryf oor bv. paddas, 'n verkleurmannetjie, spinnekoppe, ens. Die leerling mag nie sê of hy van die goeters hou nie, maar uit sy woordkeuse/gebruik moet die leser kan aflei of hy van die goeters hou of nie.

(f) Skep 'n bepaalde stemming deur woordgebruik:

-           'n Wintersaand voor die kaggel.

-           Frederick is toe dood.

-           In die kafee.

(g) Mense kan beskryf word sonder 'n omhaal van woorde, bv. ipv om te sê iemand is nors, stuurs, groot of ongeskik, sê ons hy is 'n buffel.

Wat bedoel ons met die volgende:

platjie                         suurknol                      korrelkop                    babbelkous

kaartman                   brompot                     bangbroek                  bittereinder

remskoen                   agie

(h) Een leerling vertel aan die klas hoe kwaad dit hom maak as sy toebroodjie elke dag platgedruk word tussen sy boeke in sy tas.

'n Volgende leerling vertel dieselfde storie, maar vir hom is dit 'n groot grap.

'n Ander leerling het 'n baie klein hartjie. Hy voel baie hartseer as sy brood so platgedruk is, want hy dink aan al die moeite wat sy ma gedoen het.

Die ander leerlinge moet goed luister en sê watter leerling die oortuigendste is. Watter treffende woorde het elkeen gebruik?

(i) Die onderwyseres bring sekere prente klas toe, bv. 'n prent van 'n meisie, 'n plaat, 'n boek, ens. Die klas moet nou die verskillende prent beskryf soos wat 'n professor, 'n skollie, 'n student, jou ouma dit sal beskryf.

(j) Oefening om te visualiseer: Neem enige objek/item uit 'n pakkie wat die onderwyser klas toe bring, of 'n versameling items wat die leerders self skool toe bring uit hul huise.

Baie lank gelede in die Middeleeue, is gedigte liedere genoem. As 'n digter 'n "lied" geskryf het, het hy dit in die kastele gaan voorsing. Gewoonlik het hy self dan op 'n lier, begelei. Daardie gedigte was natuurlik baie sangerig of, om 'n woord van lier af te lei, liries. Sulke digters is troebadoers, minstrele of minnesangers genoem.

Vandag nog het die digter verskillende maniere om 'n gedig sangerig (klankryk) te maak. Hy sal woorde en klanke herhaal; hy sal van rym gebruik maak. Soms sal sy woorde soek waarin sekere klanke voorkom en as sy nie sulke woorde kry nie, sal hy selfs nuwe woorde maak om sekere klanke te maak.

Partykeer maak die digter van ritme gebruik om die lied soos ’n dans te laat wees, asof dit

swaai en draai. Dit is wanneer daar spesifiek gelet word op die beklemtoonde en onbeklemtoonde klankgrepe.

Soms sal hy spesifieke klanke wil namaak.  Ons noem dit klanknabootsing. Miskien het sommige van julle al probeer om 'n tortelduif na te maak.  Die geluid wat 'n mens dan maak, is eintlik 'n klanknabootsende woord.

Moderne gedigte is aan te beveel, maar moderne digters maak dikwels nie van hoofletters, leestekens en rym gebruik nie en dit kan verwarrend vir die kind wees.  'n Verduideliking aan die leerling in die laerskool dat leestekens en rym nie noodwendig bepaal of 'n gedig geslaagd is of nie, maar dat daar ook baie ander dinge is waarna gelet word, is nie altyd so maklik nie en val buite die leerling se aanvoeling.

Indien moderne gedigte dus gelees word, is dié verkieslik waarin tradisionele leestekengebruik en rym voorkom.

Moeilike ritmiese patrone behoort vermy te word.  Om ritme te demonstreer, is dit aan te beveel dat gedigte waarin aanvoelbare en visueel-voorstelbare bewegings voorkom aan die begin gebruik word, byvoorbeeld gedigte oor galoppende perde.

Die herhaling van klanke wat met mekaar ooreenstem; gewoonlik in die laaste lettergreep of woorde van 'n versreël.

Kruisrym:                   ABAB

Paarrym:                    AABB

Omarmende rym:      ABBA

Gebroke rym:             ABAC of ABCB

Die afgemete beweging van klank waar beklemtoonde en minder beklemtoonde klankgrepe reëlmatig op mekaar volg.

Bv.      die OSse stap AAN deur die STOWwe

geDULdig, geDIENStig, geDWEE

o KOUD is die WINDjie en SKRAAL

en BLEEK in die DOFlig en KAAL

Sommige woorde het ontstaan deurdat klanke voorgestel of nageboots is. Klanknabootsing het tot die vorming van die volgende woorde gelei:

"grom                           hoep-hoep                  klots                tjirp                             toet"

"bokmakierie               Piet-my-vrou"
Leerders kan gestimuleer word om hul eie klanknabootsende woorde te skep.



'n Praktiese instrument wat leerders se kreatiwiteit in skryfonderrig kan bevorder in dinkskrumme en skryftake:




Wanneer leerders self gedigte geskryf het, word hulle ook goeie lesers van gedigte. Hulle begin verstaan waaroor al die versbou-elemente handel en wat die funksie van elkeen is. Dit beteken dat hulle ook kan begin om mekaar se gedigte te assesseer. Hierdie proses van lees en skryf kan anoniem gedoen word sodat ’n ruimte van respek en vertroue geskep kan word.

Om leerders aktief te betrek by die leerproses – en eienaarskap te aanvaar vir hul eie leer, lees en skeppingsproses – is dit vir taalonderwysers belangrik om kennis te dra van hul individuele leerstyle (visueel, ouditief en kinesteties). Die heelbreinbenadering tot leer bied bruikbare inligting oor die funksionering van die linker- en regter brein wat deesdae die rasionele en kreatiewe breinhemisfere genoem word. Veral ook koöperatiewe leer kan met vrug gebruik word vir portuurassessering in die skeppingsproses.

Hieronder volg ’n uiteensetting van leerders se meervoudige intelligensies wat onderwysers met vrug kan integreer in taalonderrig om leerders aktief te betrek in die leerproses.

Vervolgens word die verskillende leerstyle uiteengesit:
Letterkunde is 'n kommunikasieproses, waarin die leser 'n belangrike rol speel. Daarom is dit belangrik om in die onderrig van kreatiewe skryf ook te fokus op die respons van die leser op die teks.

'n Nuwe benadering tot die onderrig van letterkunde, is die responsbenadering (ook genoem die resepsie-estetika). Die doel van hierdie benadering is om die leser se respons op of teenoor letterkunde te ontwikkel en te verfyn sodat hy/sy uiteindelik 'n teks selfstandig kan lees en met selfvertroue daarop kan reageer. Hierdie benadering het dus te doen met die leeshouding van die leser.

Die leser se respons word beïnvloed deur vooraf-kennis en ondervinding, omdat dit sy ervaring van die teks bepaal. Dit word die verwagtingshorison van die leser genoem. Een van die funksies van literatuur is om die leser se verwagtingshorison uit te brei, om lesers te laat losdraai uit hul eie isolasie.

In die bepaling van die respons van 'n leser op 'n teks, word daar gekonsentreer op die leser se identifikasie met die karakters, sy/haar projeksie in die situasie van die verhaal, 'n toepassing op sy/haar eie leefwêreld, die leser se lees as 'n objektiewe waarnemer en uiteindelik ook sy/haar evaluering van die teks.

(a)   Elemente van die lees-ervaring wat die digter/leser in gedagte kan hou:
(b)   Digters kan oop en geslote tekste skep om lesers te laat deelneem aan die herskepping van die teks:
(c)    Die verskil tussen kommentaar en kritiek

A.  Betrokkenheid:  vooruitloop van gebeure

B. Betrokkenheid:  identifikasie en assosiasie

C. Betrokkenheid:  inlewing

D. Emosionele betrokkenheid


</doc>
<doc id="112389" url="https://af.wikipedia.org/wiki?curid=112389" title="Koraal">
Koraal

Korale, of koraaldiertjies, is ongewerwelde seediertjies in die klas Anthozoa (blomdiere) van die filum Cnidaria. Hulle kom gewoonlik in kompakte kolonies van talle identiese, individuele poliepe voor. Die bekendste van die korale is die steenkorale (Scleractinia). Hulle het die hoofaandeel in die ontstaan van koraalriwwe, wat bestaan uit kalsiumkarbonaat wat die diertjies afskei om ’n harde skelet te vorm.

Elke poliep in die kolonie is identies en bestaan uit ’n sakkie met ’n stel tentakels wat die sentrale opening omring. Hulle is gewoonlik ’n paar millimeter breed en ’n paar sentimeter lank. ’n Eksoskelet word naby die basis afgeskei. Oor baie geslagte heen skep die kolonie dus ’n groot skelet wat kenmerkend van die spesie is. Hulle kan aseksueel voortplant, of seksueel deur kuitskieting: poliepe van dieselfde spesie stel gelyktydig oor ’n tydperk van een tot verskeie nagte gamete vry, gewoonlik min of meer met volmaan.

Hoewel sommige korale klein vissies en plankton vang met die netelselle aan die punt van hul tentakels, kry die meeste hul energie en voedingstowwe van fotosintetiese, eensellige alge van die genus "Symbiodinium" bekend as soöxantellas wat in hul weefsel woon. Sulke korale het sonlig nodig en groei in helder, vlak water, gewoonlik op ’n diepte van minder as 60 meter. Korale dra baie by tot die fisiese struktuur van koraalriwwe wat in tropiese en subtropiese klimate ontwikkel, soos die Groot Koraalrif aan die kus van Queensland, Australië.

Ander korale steun nie op soöxantellas nie en kan in baie dieper water oorleef, met die kouewater-genus "Lophelia" wat tot op 3 000 meter kan voorkom. Sommige is al noordwes van Cape Wrath in Skotland ontdek en ander so ver noord as aan die kus van die deelstaat Washington en die Aleoetiese Eilande.

Korale word in die klas Anthozoa van die filum Cnidaria geklassifiseer. Hulle word in drie subklasse verdeel:
Brandkorale is nie ware korale nie; hulle val in die orde Anthomedusa (soms bekend as Anthoathecata) van die klas Hydrozoa.

Korale is steellose diertjies wat van die meeste ander lede van Cnidaria verskil deurdat hulle nie ’n kwalvormstadium in hul lewensiklus het nie. Die lyf van die diertjie is ’n poliep. Die meeste korale is deel van kolonies; een poliep produseer ’n ander een en die kolonie ontwikkel eindelik uit hierdie klein begin. By steenkorale produseer die poliep ’n skelet wat uit kalsiumkarbonaat bestaan om die organisme te versterk en beskerm. Dit word afgeskei deur die poliepe en die senosark, die lewende weefsel wat hulle verbind. Kolonies steenkorale kan baie verskil wat voorkoms betref; die verskillende vorms word dikwels verbind met verskillende soorte habitat, verskille in die hoeveelheid lig en die beweging van die water.

Sagte korale het nie harde skelette nie, maar die weefsel word dikwels versterk deur die teenwoordigheid van klein skeletagtige elemente, skleriete, wat uit kalsiumkarbonaat bestaan. Sagte korale se vorms wissel baie en die meeste is koloniaal. ’n Paar sagte korale is stolonagtig, maar die poliepe van die meeste word verbind deur plate senosark. By sommige spesies is dit dik en die poliepe is heeltemal veranker. Sommige sagte korale is korsagtig of vorm lobbe. Ander is boom- of sweepagtig en het ’n sentrale aksiale skelet wat in die weefselbindmiddel veranker is.

In beide steen- en sagte korale kan die poliepe teruggetrek word, met steenkorale wat op hul harde skelet en netelselle staatmaak vir verdediging en sagte korale wat gewoonlik chemiese verdedigingsmetodes gebruik in die vorm van giftige stowwe wat in die weefsel aanwesig is.
Die poliepe van steenkorale het ’n sesvoudige simmetrie en dié van sagte korale ’n agtvoudige simmetrie. Die mond van elke poliep word omring deur tentakels, of vangarms. By steenkorale is hulle silindries en loop dunner na die punt, maar by sagte korale is hulle getak met uitsteeksels bekend as pinnules. By sommige tropiese spesies is hulle net klein stompies en by ander saamgesmelt om soos ’n spaan te lyk.

By die meeste korale is die tentakels bedags teruggetrek en snags uitgesprei om plankton en ander klein organismes te vang. Beide sagte en steenkorale in vlak water kan hul planktondieet aanvul met die produkte van fotosintese wat moontlik gemaak word deur die simbiose met eensellige alge. Die poliepe is verbind met ’n komplekse en goed ontwikkelde stelsel gastrovaskulêre kanale, wat meebring dat voedingstowwe en simbionte maklik gedeel kan word.

Poliepe lewe van ’n verskeidenheid klein organismes, van mikroskopiese plankton tot klein vissies. Die poliep se tentakels verlam die prooi of maak dit dood deur middel van netelselle. Die selle bevat gif wat hulle vinnig vrystel wanneer ’n ander organisme daaraan raak – gifangels word in die prooi geskiet en die gif word deur die hol filament vrygestel. Die verlamde prooi word dan deur die tentakels in die mondopening geplaas.

Die tentakels trek dan saam om die prooi na die maag te bring. Wanneer die prooi verteer is, gaan die maag weer oop en die reste van die prooi word uitgeskei.

Baie korale, sowel as ander lede van Cnidaria soos seeanemone, vorm ’n simbiotiese verhouding met ’n klas alge, soöxantellas, van die genus "Symbiodinium". Elke poliep huisves gewoonlik een spesie alge. Deur fotosintese verskaf die alge energie aan die korale en help met verkalking. Tot 30% van die weefsel van ’n poliep kan uit alge bestaan.

Die voordeel vir die alge is dat hulle ’n veilig blyplek het en die poliep se afval-koolstofdioksied en -stikstof inneem. Die spanning wat die alge op die poliepe kan plaas, word dikwels verlig deurdat die poliepe die alge uitwerp. Massa-uitwerpings staan bekend as koraalverbleiking, want die alge dra by tot die koraal se bruin kleur; ander kleure is egter vanweë gaskoraalpigmente, soos groen fluoresseerproteïene. Uitwerpings verhoog die poliep se kans om korttermynspanning te oorleef – hulle kan altyd later weer alge opneem, miskien van ’n ander spesie. As die spanningstoestande egter voortduur, kan die poliep eindelik doodgaan.

Korale kan beide gonochoristies (eenslagtig) en hermafrodities (tweeslagtig) wees; elk kan óf seksueel óf aseksueel voortplant. Voortplanting stel korale in staat om hulle op nuwe plekke te vestig.

Die meeste korale plant seksueel voort. Sowat 25% van tweeslagtige korale (steenkorale) vorm gonochoristiese (enkelsel)-kolonies, terwyl die res tweeslagtig is.

Sowat 75% van alle hermatipiese (rifbouende) korale strooi hul saad uit deur gamete – eiers en sperma – in die water vry te stel. Die gamete verbind en vorm ’n mikroskopiese larwe, ’n planula, wat gewoonlik pienk en ovaalvormig is. ’n Tipiese koraalkolonie produseer miljoene larwes per jaar om die kans te vergroot dat ’n nuwe kolonie vorm.

Sinkroniese uitstrooiing is tipies van ’n koraalrif. Dikwels, al is verskeie spesies teenwoordig, strooi al die korale hul saad dieselfde nag uit. Dit is noodsaaklik sodat manlike en vroulike gamete by mekaar kan uitkom. Die tyd vir uitstrooiing hang van omgewingsfaktore af wat van spesie tot spesie verskil. Dit kan temperatuurveranderings, die maansiklus, daglengte of chemiese tekens wees. Sinkroniese uitstrooiing kan tot verbastering lei en is moontlik betrokke by koraalspesievorming. Die geleentheid kan visueel dramaties wees, met die gewoonlik helder water wat troebel word van die gamete.

Spesies wat broei, is gewoonlik ahermatipies (nierifvormend) in gebiede met sterk strome of groot branders. Hulle stel net sperma vry en dit sak af op die wagtende draers van onbevrugte eiers. Sinkroniese vrystelling van sperma kan ook by dié spesies plaasvind. Ná bevrugting stel die korale planulas vry wat gereed is om by die kolonie aan te sluit.

Planulas (plat, swemmende larwes) swem na die lig om by die oppervlak van die water te kom, waar hulle dryf en groei voordat hulle afsak en ’n harde oppervlak soek waaraan hulle kan vasklou om ’n nuwe kolonie te begin. Hulle kan ook swem na die klank wat van die koraalrif af kom, en dus weg van diep waters. Ondanks die groot getal gamete wat vrygestel word, vorm min nuwe kolonies omdat baie faktore daarteen tel. Die tyd van vrystelling tot afsakking is gewoonlik twee tot drie dae, maar kan tot twee maande wees. Die larwes groei tot poliepe en word eindelik ’n koraalhoof deur aseksuele uitloping en groei.

In ’n koraalhoof plant die geneties identiese poliepe aseksueel voort, óf deur uitloping (knopvorming) óf deur verdeling (in die lengte of breedte).

By uitloping ontstaan ’n jong poliep uit ’n volwasse een. Terwyl die nuwe poliep groei, vorm sy liggaamsdele. Die afstand tussen die nuwe en ou poliep word groter en daarmee saam die senokarp (die weefsel wat die poliepe bind).

By verdeling ontstaan twee poliepe wat elk so groot word soos die oorspronklike een. As dit in die lengte verdeel, word die poliep breër en verdeel sy liggaam. Die mond verdeel ook en nuwe tentakels vorm. Die twee nuwe poliepe skep dan die liggaamsdele en eksoskelet wat hulle kort. As dit in die breedte gebeur, het een die voetgedeelte en die ander een die mondgedeelte; hulle groei dan albei die dele wat hulle kort.

Hele kolonies kan aseksueel voortplant deur twee kolonies met dieselfde genotipe te vorm. Die moontlike metodes sluit in splitsing, verlating en fragmentasie. Splitsing kom voor by sommige korale, veral in die familie Fungiidae, wanneer die kolonie in die vroeë ontwikkelingstadiums in twee of meer nuwe kolonies split. Verlating gebeur wanneer ’n enkele poliep die kolonie verlaat en hom aan ’n ander substrata anker om ’n nuwe kolonie te vorm. Fragmentasie vind plaas wanneer individuele poliepe tydens ’n storm of ander ontwrigting van die kolonie afbreek. Hulle kan dan ’n nuwe kolonie begin.

Baie korale in die orde Scleractinia is hermatipies, wat beteken hulle bou riwwe. Die meeste van dié korale verkry van hul energie van alge van die genus "Symbiodinium" bekend as soöxantellas. Hulle leef in ’n simbiotiese verhouding met hierdie fotosintetiese alga wat sonlig opneem; daarom word rifbouende korale meestal in vlak water aangetref. Hulle skei kalsiumkarbonaat af en vorm harde skelette wat die raamwerk van die rif word.
Nie alle rifbouende korale in vlak water bevat egter soöxantellas nie, en sommige diepwaterspesies wat voorkom op plekke waar daar nie sonlig kom nie, bou riwwe maar bevat nie soöxantellas nie.

Daar is verskeie soorte vlakwaterkoraalriwwe, onder meer randriwwe, sperriwwe en atolle; die meeste kom in tropiese en subtropiese waters voor. Hulle groei besonder stadig, teen miskien ’n sentimeter per jaar in hoogte. Die Groot Koraalrif by Australië het vermoedelik twee miljoen jaar gelede begin vorm. Mettertyd verdeel koraalriwwe en gaan korale dood, sand en afval versamel tussen die korale en die skulpe van mossels en ander weekdiere verrot en vorm ’n geleidelik ontwikkelende struktuur van kalsiumkarbonaat.

Koraalriwwe is uiters diverse mariene ekostelsels wat meer as 4 000 spesies visse huisves, asook enorme hoeveelhede netel-, week-, skaal- en ander soorte diere.

Hoewel korale die eerste keer in die Kambrium-periode, sowat 542 miljoen jaar gelede, voorgekom het, is fossiele uiters skaars tot met die Ordovisium-periode, 100 miljoen jaar later, toe korale van die (nou uitgestorwe) ordes Rugosa en Tabulata algemeen geword het. Paleosoïese korale het dikwels talle simbionte in hul weefsel bevat.

Tabulata-korale het in kalksteen en kalkagtige leiaarde van die periodes Ordovisium en Siluur voorgekom. Hul getalle het begin afneem in die middel van die Siluur en hulle het aan die einde van die Perm-periode, sowat 250 miljoen jaar gelede, uitgesterf.

Rugosa-korale het in die middel van die Siluur begin oorheers en vroeg in die Trias-periode uitgesterf. Hulle het alleen en in kolonies voorgekom en het ook uit kalsiet bestaan.

Die steenkorale het die nis gevul wat deur die uitgestorwe spesies Rugosa en Tabulata oopgelaat is. Hul fossiele kan in klein getalle in rotse van die Trias gevind word en het in die Jura en latere periodes algemeen geraak. Hoewel hulle geologies jonger as die Rugosa en Tabulata is, word die aragoniet in hul skelette moeiliker gepreserveer, en hul fossielrekord is dus minder volledig.

Op sekere tye in die geologiese verlede was korale baie volop. Nes moderne korale het hul voorsate riwwe geskep, waarvan baie groot strukture in afsettingsgesteentes vorm. Saam met hulle is daar ook fossiele van ander rifdiere soos alge en sponse. Dit maak sommige korale nuttige gidsfossiele.

Koraalfossiele is nie beperk tot rifoorblyfsels nie, en baie fossiele wat alleen voorkom, word elders ontdek.

Koraalriwwe word wêreldwyd bedreig. Koraalwinning, landbou- en stedelike afvalprodukte, besoedeling (organies en anorganies), oorbevissing, siektes en die grawe van kanale om toegang tot eilande en baaie te kry stel die voortbestaan van koraalriwwe in gevaar. Ander bedreigings sluit in die styging van seetemperature en asook pH-veranderings weens suurvorming in oseane, faktore wat alles met die afskeiding van kweekhuisgasse verband hou.

Sowat 10% van die wêreld se koraalriwwe is reeds dood en sowat 60% word deur menslike bedrywighede bedreig. Riwwe is veral in gevaar in Suidoos-Asië, waar 80% bedreig word. Meer as 50% van die wêreld se koraalriwwe kan teen 2030 vernietig wees; daarom beskerm die meeste lande dit deur middel van omgewingswette.

In die Karibiese See en tropiese Stille Oseaan veroorsaak direkte kontak tussen korale en seewiere bleiking en die dood van die koraal deur die oordrag van lipiedoplosbare metaboliete (stofwisselingsprodukte). Seewier en alge floreer wanneer hulle genoeg voedingstowwe kry en daar nie baie plantetende roofdiere soos papegaaivisse in die omgewing is nie.

’n Verandering van meer as 1-2 °C in die watertemperatuur en ’n verhoging van die soutgehalte kan sekere soorte koraal laat doodgaan. Onder sulke spanning werp die korale hul soöxantellas uit en daarsonder toon die koraalweefsel die wit van hul skelette – dit staan as koraalbleiking bekend.

Ondersese fonteine aan die kus van die Yucatán-skiereiland in Mexiko produseer water met ’n natuurlike lae pH (’n redelik hoë suurgehalte) en dit skep toestande wat ooreenstem met dié wat na verwagting algemeen sal word namate oseane koolstofdioksied absorbeer. In opnames is verskeie spesies koraal gevind wat oënskynlik die suurgehalte verdra. Die kolonies was egter klein en verspreid.

Mariene bewaringsgebiede, biosfeerreservate, seeparke, wêrelderfenisgebiede, visserybestuur en habitatbeskerming kan koraalriwwe teen besoedelingskade beskerm.

Baie regerings verbied nou die verwydering van koraal van riwwe en lig kusbewoners in oor rifbeskerming en ekologie. Hoewel plaaslike bedrywighede soos habitatherstel en herbivoorbeskerming plaaslike skade kan verminder, bly langtermynbedreigings soos versuring en temperatuur- en seevlakstygings ’n probleem.

Om die vernietiging van koraalriwwe in hul inheemse habitats te verminder, is projekte begin om koraal in nietropiese lande te groei.

Plaaslike ekonomieë naby groot koraalriwwe trek voordeel uit die groot hoeveelhede vis en ander seediere as ’n voedselbron. Riwwe skep ook geleenthede vir skubaduik- en snorkel-toerisme. Dié bedrywighede kan koraal beskadig, maar internasionale projekte soos Green Fins wat duik- en snorkelsentrums aanmoedig om ’n gedragskode te aanvaar, het al ’n positiewe uitwerking gehad.

Lewende korale is baie gesog vir akwariums. Sagte korale is makliker om in aanhouding te versorg as harde korale.

Korale se helder kleure maak hulle gewilde items vir halssnoere en ander juweliersware. Intense rooi koraal word beskou as ’n edelsteen. Dit is baie skaars omdat dit al te veel geoes is.

Die Chinese het rooi koraal nog altyd as ’n waardevolle mineraal beskou en dit verbind met goeie vooruitsigte en ’n lang lewe. Die gewildheid daarvan het ’n hoogtepunt bereik tydens die Qing-dinastie (1644–1911), toe dit feitlik uitsluitlik vir juwele en miniatuur-mineraalboompies vir die keiser gebruik is. Die vroeë moderne handel in koraal, wat in Chinees as "shanhu" bekend is, het in die Middellandse See begin en is deur die Britse Oos-Indiese Kompanjie na Sjina uitgebrei.

In geneeskunde word chemiese samestellings van korale gebruik vir die behandeling van kanker, vigs en pyn, asook vir ander doeleindes. Koraalskelette, byvoorbeeld "Isididae", word ook gebruik vir beenoorplantings in mense.

Coral Calx, bekend as Praval Bhasma in Sanskrit, word algemeen in tradisionele Indiese medisyne gebruik as ’n aanvulling in die behandeling van verskeie beenmetabolisme-afwykings wat met ’n kalsiumtekort verband hou. In klassieke tye is die inneem van fyngemaalde koraal, wat hoofsaaklik uit kalsiumkarbonaat bestaan het, aanbeveel vir die behandeling van maagsere.

Koraalriwwe in plekke soos die kus van Oos-Afrika word gebruik as ’n bron van boumateriaal. Antieke fossiele koraalkalksteen, soos dié van die heuwels om Oxford in Engeland, is eens gebruik as boustene en kan in ’n paar van die oudste geboue in die stad gesien word, asook in die Middeleeuse stadsmure.

Jaarlikse groeiringe in sommige korale soos die diepsee-bamboeskoraal "Isididae", kan van die eerste tekens toon van die uitwerking van oseaanversuring op die seelewe. Die groeiringe stel geoloë in staat om jaar-vir-jaar-opnames, ’n soort datering, te doen wat as grondslag dien van hoëresolusierekords van klimaats- en omgewingsveranderings van die verlede met die hulp van geochemiese tegnieke.

Sekere spesies vorm kolonies wat mikro-atols genoem word: kolonies wat bo dood is en bo die watervlak uitsteek, maar waarvan die kante meestal onderwater en lewend is. Gemiddelde getyvlakke beperk hul hoogte. Deur verskillende groeimorfologieë te bestudeer, kan ’n laeresolusierekord van seevlakveranderings opgestel word. Die ouderdom van fossiele mikro-atols kan ook met behulp van radiokoolstofdatering vasgestel word. Sulke metodes kan help om Holoseen-seevlakke te rekonstrueer.

Toenemende seetemperature in tropiese streke (~1 ºC) in die afgelope eeu het koraalbleiking, die dood en dus die krimping van koraalbevolkings meegebring. Hoewel korale kan aanpas en akklimatiseer, is dit onseker of hierdie evolusieproses vinnig genoeg sal plaasvind om ’n groot afname in hul getalle te voorkom.

Hoewel koraal groot bevolkings het wat seksueel voortpant, kan hul evolusie verlangsaam word deur oorvloedige aseksuele voortplanting. Geenvloei (die uitruil van allele en gene tussen bevolkings) verskil van spesie tot spesie. Volgens die biogeografie van koraalspesies kan nie op geenvloei staatgemaak word as ’n betroubare bron van aanpassing nie omdat hulle baie onbeweeglike organismes is. Die lengte van korale se lewe kan ook hul aanpassing beïvloed.

Aanpassing by klimaatsveranderings is egter al in baie gevalle geopenbaar. Dit vind gewoonlik plaas vanweë ’n verandering in koraal- en soöxantella-genotipes. Hierdie veranderings in alleelfrekwensies het gelei tot meer verdraagsame tipes soöxantellas. Wetenskaplikes het bevind ’n sekere soort steenkoraal-soöxantella word meer algemeen waar die seetemperatuur hoog is.

In die Golf van Mexiko, waar seetemperature styg, het kouesensitiewe horingkorale en hul simbionte nie net geskuif nie, maar dit lyk of daar ’n sekere groeitempo is wat gunstig is vir seleksie. Stadiger groeiende korale wat meer hittebestand is, het toegeneem.

Soutwaterakwariums het die afgelope tyd baie uitgebrei en sluit nou vistenks in met groot hoeveelhede "lewende rotse" waarop korale toegelaat word om te groei en versprei. ("Lewende rotse" verwys na klippe uit die see wat bestaan uit skelette van dooie organismes.) Hierdie tenks word óf in ’n natuurlike toestand gehou met alge en ’n diep sandbed wat filtrasie verskaf óf as "vertoontenks", met die rotse wat skoongehou word van die alge en mikrofauna wat normaalweg daarop sou groei – dit word gedoen sodat die tenk skoon en netjies kan bly.
Sagte koraal is die gewildste vir rifakwariums, want van hulle is maklik om te groei en plant voort in ’n verskeidenheid toestande. Ernstiger visliefhebbers hou soms steenkoraal met klein poliepe in hul tenks, al is dit moeilik om te versorg. Steenkoraal met groot poliepe is ’n goue middeweg.

Koraalboerdery is die groei van korale vir onder meer navorsings- en handelsdoeleindes of vir die herstel van koraalriwwe. Veral vir laasgenoemde toon koraalboerdery groot potensiaal, omdat riwwe wêreldwyd bedreig word.

Die proses behels die verkryging van stukkies koraal of larwes van ’n koraalrif. Dit is algemeen bekend as die "tuinmaakmetode" omdat dit ooreenstem met die groei van plante in ’n kwekery totdat hulle groot genoeg is om uitgeplant te word. Die koraal word dus eintlik soos ’n plant behandel en die dele wat in koraalkwekerye gegroei word, word dan ook "sade" genoem. Hulle word daarna in hul natuurlike habitat ontplooi, in dié geval die see. So word die vroeë natuurlike groeistadiums van korale, wanneer hulle die meeste geneig is om dood te gaan, gesystap.

Koraalboerdery word hoofsaaklik om drie redes beoefen: bewaring, om openbare akwariums te verskaf vir uitstallings en om materiaal aan privaat akwariums te verskaf. Volgroeide korale kan ook teruggeplaas word op ’n koraalrif, gewoonlik waar dit beskadig is, om die herstel van die rif aan te help.



</doc>
<doc id="112397" url="https://af.wikipedia.org/wiki?curid=112397" title="Lys van vername restaurante in Suid-Afrika">
Lys van vername restaurante in Suid-Afrika

Hier volg 'n lys van vermeldbare restaurante in Suid-Afrika:






















</doc>
<doc id="112399" url="https://af.wikipedia.org/wiki?curid=112399" title="Izak Krüger">
Izak Krüger

Ds. Izak David Krüger (24 Augustus 1882 – Stellenbosch, Kaapland, 6 Augustus 1965) was tussen 1911 en 1954 predikant in vyf gemeentes van die Gereformeerde Kerk (GKSA).

Izak Krüger, 'n kleinseun van die stigters van die Gereformeerde kerk Colesberg I.D. en Hester du Plessis, het op Burgersdorp skoolgegaan en sy teologiese opleiding geniet aan die Teologiese Skool Burgersdorp. Hy en ds. P.W. Bingle was die laaste twee studente wat hul teologiese studie onder prof. Jan Lion Cachet voltooi het voor die ou professor se aftrede op 1 Mei 1911. Krüger het dus einde 1904 saam met die Teologiese Skool van Burgersdorp na Potchefstroom verhuis ná ’n Sinodebesluit van 1904. Oor dié verhuising sou hy 40 jaar later skryf: "Die teenstelling tussen die twee dorpe was vir óns, Kaaplanders, baie groot: die Karoo-dorp en die Mooirivier-dorp, oud-hoofstad van Transvaal. Die één lê weggesteek in ‘n hol diepte aan die voet van ‘n bergreeks, die ander oop en bloot, onder skoot van die eerste sonstrale; die één is geleë in ‘n droë streek, die ander langs die some van die Mooirivier met sy byna onafsienbare rye treurwilgers; die één met dig bymekaar geboude huise, die ander met groot erwe, dun uitgerek, al langs die Mooirivier af; die één met stowwerige strate, die ander met grasbegroeide of –omsoomde strate. Maar … hoe groot die teenstelling in die guns van laasgenoemde ook al was, tóg was daar heimwee na die ou tuiste in die hart, en het meer as een student destyds gesug: Oos, Wes, Tuis Bes!"

Nadat hy sy studie op Potchefstroom voltooi het, het hy na Amsterdam gegaan waar hy sy doktorale eksamen afgelê het. Weens omstandighede kon hy egter nooit sy proefskrif voltooi nie, maar in die "Almanak" van die GKSA word die graad Teol.Drs. wel aangedui.

Ds. Krüger is in 1920 op 'n vergadering van die gesamentlike kommissies vir die vertaling van die Bybel in Afrikaans as sameroeper aangewys van die vertalers wat die Formuliere vir die drie Afrikaans-Hollandse kerke moes vertaal. Die aanvanklike momentum van die vertaling van die Belydenisskrifte en Formuliere het mettertyd gestuit op besinning en heroorweging. Teen 1925 was daar konsensus dat die vertaling van die Belydenisskrifte en Formuliere by die Bybelvertalers tuishoort en dat die vertaling van die Bybel eers afgehandel moes word voor die Belydenis en Formuliere aangepak kon word. In hierdie verband het ’n derde oorweging na vore gekom, naamlik om die vertaling te benut vir ’n redaksionele vereenvoudiging van veral die Formuliere. Hierdie oorweging het sy oorsprong gehad by ’n Kommissie wat GKSA-Sinode van 1924 benoem het met die oog op die hersiening van die Belydenisskrifte, die Formuliere en die gronde vir egskeiding. Op die 1927-Sinode (op Reddersburg) rapporteer die skriba van hierdie kommissie, ds. Krüger. Die Kommissie beveel onder meer aan dat die vertaling van die Formuliere in Afrikaans ’n redaksionele vereenvoudiging sal insluit en "dat met beide ander Holl. Kerke van ons land" in hierdie verband gekorrespondeer is.

Sy brief is aan die Federale Raad van NG Kerke en aan die Moderator van NHK, ds. L.E. Brandt, gerig. "By nader oorweging," skryf hy op 8 Mei 1926, het die Kommissie gevoel "dat ’n bloot letterlike vertaling sonder meer nie doeltreffend sal wees nie". Hulle beveel ’n "redaksionele vereenvoudiging" aan omdat daarmee reg sal geskied "(1) aan die suiwere Afrikaanse taaleië, (2) aan ’n juiste inhoudsweergawe van genoemde stukke en (3) sal die geskrifte vir ons kerklike publiek weer lewe’. Wat hom betref is hierdie "simbole die gemeenskaplike eiendom ... van die 3 Hollandse Kerke in ons land"; daarom word die onderskeie Kerke versoek tot samewerking. Hierbenewens word hulle gevoel hieromtrent graag verneem. Daar word ook gevra vir voorstelle met betrekking tot ’n moontlike modus operandi. Hierdie brief sou onderskeidelik dien by die vergadering van die Federale Raad van NG Kerke in Maart 1927 en die Algemene Kerkvergadering van die NHK in Augustus 1928. En, dit het ’n bepalende invloed uitgeoefen ten opsigte van die verdere verloop van die vertaling van die Belydenisskrifte en Formuliere in Afrikaans. Daarmee het ’n eerste fase in die vertaling van die Belydennisskrifte en Formuliere tot ’n einde gekom. In die opvolgende fase is die werk van vertaling finaal aan die Bybelvertalers toevertrou.

Ds. Krüger was in die middel 1930’s voorsitter van die Vrouemonumentkommissie, wat saam met ander probeer het om die Voortrekkermonument in Bloemfontein te laat oprig. Dié berig het in "Die Volksblad" verskyn, maar die datum is onduidelik. Dit het onder meer gelui: “Bloemfontein se aanspraak op die Voortrekkermonument sal vanmiddag sterk onder die aandag gebring word van die onderkomitee van die Sentrale Volksmonumentekommissie wat tans geskikte plekke in verskillende dele van die land besoek. Die komitee bestaande uit adv. E.G. Jansen, voorsitter, sen. F.S. Malan, mnr. I.M. Lombard, mnr. C.M. Booysen, inspekteur van skole, mnre. Gerard Moerdyk, boumeester, B.H.J. van Rensburg, direkteur van die Oorlogsmuseurn, en J.J. Seheepers, sekretaris, het vanoggend van Thabantsjoe hier aangekom. Hulle is dadelik na die Vrouemonument en die Oorlogsmuseum, waar ds. I. D. Krüger, voorsitter van die Vrouemonumentkommissie, en mnr. Van Rensburg, direkteur van die Oorlogsmuseum, hulle rondgeneem het. Vanmiddag sal verteenwoordigers van die stadsraad bestaande uit mnre. L.W. Deane, J.B. Dersley, die stadsklerk, mnr. S. Fawcett-Peek, en die stadsingenieur, mnr. Usher, en ’n afvaardiging van die stadsrade van die suidelike Vrystaat wat Bethulie, Fauresmith, Jagersfontein, Koffiefontein, Philippolis, Reddersburg, Smithfield en Trompsburg verteenwoordig, die komitee die geskikte plekke in Bloemfontein aanwys en Bloemfontein se aanbevelenswaardige hoedanighede vir die monument onder die aandag bring.

“Die Bloemfontelnse stadsraad is gewillig om Seinheuwel af te staan vir die monument en ook geriewe beskikbaar te stel as moontlik besluit word om die monument op die terrein van die Vrouemonument op te rig. Die stadsraad is blykbaar nie gewillig om 'n terrein op Naval Hill af te staan nie. 'n Groot monument op Naval Hill van die vorm en aard wat met die Voortrekkermonument beoog word, sal 'n uitsaaistasie daar onmoontlik maak en die stadsraad meen dat Bloemfontein se aanspraak om die groot sentrale uitsaaistasie van Suid-Afrika te kry, besonder sterk is. Lede van die kommissie met wie ons gesprekke gehad het, het hulle besonder ingenome verklaar met die plekke wat hulle tot dusver te sien gekry het. ‘Elke plek het sy eiesoortige aanspraak op die monument en Bloemfontein sal seker aandag geniet vanweë sy sentrale ligging,’ het een van die lede aan ons verklaar.”

Terug in Suid-Afrika is ds. Krüger in 1911 in sy eerste gemeente, Aliwal-Noord, bevestig waar hy die opvolger was van ds. W.J. de Klerk, die leraar van 1907 tot 1911. Op Aliwal-Noord het ds. Krüger tot 1916 gebly, want in daardie jaar aanvaar hy ’n beroep na Bloemfontein, waar hy in Augustus bevestig is. In Bloemfontein was hy ook die opvolger van ’n groot gees in die Gereformeerde Kerkverband, ds. Willem Postma, ’n seun van die grondlegger van die Kerk, ds. Dirk Postma. Bloemfontein se eerste Dopperkerk het vroeg in die 1920's afgebrand, moontlik in ds. Krüger se tyd, want sy eerste dienstyd in die Rosestad het tot 1923 geduur, toe sy ’n beroep aanneem na Potchefstroom. Hy is opgevolg deur dr. Casparus de Wet, later ’n hoogleraar op Potchefstroom, wat net tot 1925 in Bloemfontein gebly het. Ook op Potchefstroom was ds. Krüger ds. De Klerk se opvolger, want hy het daarheen gegaan van Aliwal-Noord af en die bediening tydelik in 1923 verlaat om voltyds registrateur van die PUK vir CHO te word, hoewel hy nog van tyd tot in die plaaslike Dopperkerk gepreek het.

Een van die eerste twee take wat ds. Krüger op Potchefstroom met sukses aangepak het, was die delging van die skuld op die nuwe pastorie. Ook is groot herstelwerk aan die kerkgebou gedoen waarvan pres. Paul Kruger die inwydingsrede op 23 Januarie 1897 gelewer het. Onder mev. Krüger se bekwame leiding het die susters van die gemeente ’n besonderse aandeel in die kerklike lewe gehad. Hulle is georganiseer in ’n Dorkasvereniging. Vier jaar nadat ds. Krüger bevestig is, het Ventersdorp en Klerksdorp van Potchefstroom afgestig. Dit was net ’n jaar nadat die pastoriegesin in rou gedompel is nadat ’n seuntjie van die leraarspaar tydens ’n katkisasiepiekniek deur ’n ossewa doodgetrap is.

Ds. Krüger het vriendelike en broederlike betrekkinge met die predikante van die susterkerke op Potchefstroom gehandhaaf. Met die viering van die gemeente se 125-jarige bestaan in 1988 het ’n bejaarde lidmaat ds. Krüger nog goed onthou. Hy kon onthou hoe bang die lidmate was vir die "streng dominee met die mooi dogters". Hy was ook lief vir lank preek, wat daartoe gelei het dat die kinders in die kerk lastig kon raak, maar op die keper beskou was hy ’n geliefde predikant; vandaar ook dat die gemeente hom ná sewe jaar weer beroep het, hoewel sonder welslae. By sy afskeid in 1930 het leraars van die NG gemeentes (daar was destyds twee) hom ’n adres aangebied as blyk van waardering. Ds. Krüger was in sy lang loopbaan meermale voorsitter van die nasionale sinode en voorsitter van die kuratorium van die GKSA. Langer as 40 jaar het hy gedien as lid van die raad van die PU vir CHO.

In 1930 het ds. Krüger teruggekeer na Bloemfontein en tot aan die einde van die Tweede Wêreldoorlog in 1945 in die Vrystaatse hoofstad gebly. In sy afwesigheid uit die gemeente is ’n nuwe kerkgebou, ontwerp deur Wynand Louw en Gerard Moerdyk, in die Bloemfonteinse middestad voltooi. Ná ’n 15-jarige bediening het hy ’n beroep na Venterstad aangeneem, maar net tot 1949 daar gebly, toe hy ’n beroep aanneem na Oos-Londen, sy laaste gemeente, waar hy sy emeritaat in 1954 aanvaar het. In sy tyd (1950) het die toe 25 jaar oue gemeente die Moth-saal op die hoek van St. Peter- en Recreationweg gekoop, wat destyds sentraal geleë was. Dit was nadat die eerste sowel as tweede kerkgeboutjie gesloop is. Ds. Krüger is 11 jaar ná sy aftrede oorlede nadat hy en sy vrou hulle op Stellenbosch gevestig het.

Ds. Krüger was 54 jaar lank getroud met Hester (née Coetsee, 24 Desember 1884 – 21 Januarie 1984). Hul dogter Monica was getroud met die appèlregter F. Rumpff, seun van ds. Derk en mev. Femke Rumpff, en Rita met prof. Pieter Verhoef (25 April 1914 – 18 Januarie 2013), hoogleraar aan die Stellenbosse Kweekskool, van 1975 tot 1979 dekaan van die Universiteit Stellenbosch se teologiese fakulteit en lid van die redaksie van die 1983-vertaling van die Afrikaanse Bybel. Uit Verhoef se pen het in 1998 verskyn "Ds. I.D. Krüger: Die mens en sy Preke". Nog ’n dogter, Christine Louw, was vroueredaktrise van "Die Oosterlig". Daar was ook ’n seun wat sy pa se name gekry het.




</doc>
<doc id="112406" url="https://af.wikipedia.org/wiki?curid=112406" title="2012 Hongaarse Grand Prix">
2012 Hongaarse Grand Prix

Die 2012 Formule Een Hongaarse Grand Prix is op 29 Julie 2012 op die Hungaroring renbaan in Mogyoród, Hongarye gehou. Dit was die elfde wedren van die kampioenskapseisoen en is deur Lewis Hamilton in sy McLaren-Mercedes gewen.


</doc>
<doc id="112407" url="https://af.wikipedia.org/wiki?curid=112407" title="2011 Hongaarse Grand Prix">
2011 Hongaarse Grand Prix

Die 2011 Formule Een Hongaarse Grand Prix is op 27 Julie 2011 op die Hungaroring renbaan in Mogyoród, Hongarye gehou. Dit was die elfde wedren van die kampioenskapseisoen en is deur Jenson Button in sy McLaren-Mercedes gewen.


</doc>
<doc id="112408" url="https://af.wikipedia.org/wiki?curid=112408" title="2010 Hongaarse Grand Prix">
2010 Hongaarse Grand Prix

Die 2010 Formule Een Hongaarse Grand Prix is op 1 Augustus 2010 op die Hungaroring renbaan in Mogyoród, Hongarye gehou. Dit was die twaalfde wedren van die kampioenskapseisoen en is deur Mark Webber in sy Red Bull-Renault gewen.


</doc>
<doc id="112432" url="https://af.wikipedia.org/wiki?curid=112432" title="Rekenaarondersteunde taalonderrig (ROTO)">
Rekenaarondersteunde taalonderrig (ROTO)

Hierdie artikel doen verslag oor die ontwikkeling en gebruik van 'n rekenaarondersteunde taalonderrigprogram vir addisionele taalonderrig.

In navolging van verskeie teoretici voer die programontwikkelaar aan dat die pikturale humor soos vervat in T.O. Honiball se strokiesprente as toegepaste Afrikaanse folklore beskou kan word – 'n soort kernliteratuur wat op mondelinge volksverhale berus. Dit kan dus suksesvol in 'n Afrikaans as Eerste Addisionele Taalklaskamer gebruik word.

Die artikel bespreek die fases en faktore wat die ontwikkeling van die program vir gebruik in 'n virtuele taalklaskamer beïnvloed het, asook die doelwitte, keuse van tekste en die inhoud daarvan.

Opvoeders wat in 'n multikulturele Suid-Afrika letterkunde onderrig, moet kennis dra van die konteks waarbinne leerders hulle individuele verskille en kultuurmanifestasies beleef. As gevolg van persoonlike, maatskaplike en kulturele verskille, bestaan die moontlikheid van interkulturele konflik in multikulturele klaskamers. Dit kan egter deur sowel die betrokkenheid as die afstand wat 'n pikturale humorstudie bied, ontlont word. In die toenemende beweging na en klem op die virtuele leeromgewing, bied strokiesprente 'n ideale medium om die addisioneletaalleerder se kulturele en visuele geletterdheid op 'n interessante en genotvolle manier deur middel van rekenaarprogramme te bevorder. Daarbenewens word die leerder ook daadwerklik by die leerproses betrek indien 'n rekenaarondersteunde taalonderrigprogram (hierna ROTO-program genoem) interaktief ontwerp word.

Met behulp van die bestaande verwysingsraamwerk van strokiesprentgebruike, kan die onderwyser addisioneletaalleerders help om hulle visuele vaardighede te ontwikkel. Visuele vaardighede behoort die ontvangers se positiewe belewing van strokiesprente te verhoog en daardeur hullle belangstelling in lees te verbeter.

Met inagneming van die beginsels van addisioneletaalonderrig in besonder, het die programontwikkelaar in die ROTO-program 'n kommunikatiewe omgewing met betekenisvolle taaltoevoer d.m.v. een van T.O Honiball se strokies geskep wat leerders help om hulle Afrikaanse woordeskat te verryk en die gebruik daarvan aan te moedig. In so 'n omgewing het die leerders deurlopende toegang tot die teikentaal, met uitkomsgerigte aktiwiteite wat hulle aanmoedig om binne die konteks wat geskep word te kommunikeer (deur take soos die herkenning van en betekenisskepping met woorde en frases, die aanleer van nuwe uitdrukkings, ens.).

Addisioneletaalleerders koester dikwels negatiewe stereotipes van die teikentaal se moedertaalsprekers. In die geval van Afrikaans het apartheid dié probleem in die nabye verlede vir moedertaalsprekers vererger. Selfs die teikentaalsprekers mag ontgogeld voel met die politieke bagasie wat hulle (onwillig) saamdra, en meen dat die nuwe samelewing hulle identiteit as minderwaardig ag. In teenstelling met wat addisioneletaalleerders dalk dink, is moedertaalsprekers dikwels op soek na 'n subjektiewe waardebepaling van hulle tradisies, en wonder hulle of hulle eie kultuur die moeite werd is. In hierdie verband kan daar na die debat in 2007 oor die "De la Rey-"liedjie van Bok van Blerk in die gedrukte en elektroniese media verwys word.

Kulturele inhoude kan soms negatief vertolk word, maar dit kan ook verrykend en dinamies wees, mits onderwysers sensitief en gebalanseerd daarmee omgaan. Dit is 'n ryke bron van kulturele geletterdheid en kultuurskepping wat wag om ontgin te word.

Hoewel taal in enige kultuur 'n belangrike rol speel, is mense nie noodwendig gevangenes van hulle taal is nie, maar dat hulle taalgebruik wel hulle wêreldbeskouing weerspieël. Blootstelling aan die teikentaalkultuur bied die aangeleerde gedrag en waardes van addisioneletaalleerders kan uitdaag en positief ontwikkel. Leerders se kritiese geletterdheid en letterkundewaardering kan byvoorbeeld deur die insluiting van folklore in die vorm van 'n spel met idiomatiese uitdrukkings versterk word. Hulle visuele geletterdheid kan weer ontwikkel word deur waar te neem hoe stereotipe karakters, liggaamstaal en gedrag uitgebeeld word.

'n Belangrike funksie van folklore dat dit tot kognitiewe stimulering kan bydra. Hier kan spesifiek verwys word na sensoriese bewuswording, metaforiese denke en die benoeming van voorwerpe en gebeure, asook die emosionele ontwikkeling wat met die ontleding van gewilde voorbeelde, soos die (dikwels absurde en parodiese) gebruik van spreekwoorde gepaardgaan. Figuurlike taalgebruik kan tot die uitskakeling van emosionele struikelblokke in taalonderrig bydra omdat dit 'n vorm van beeldrykheid verteenwoordig wat lank reeds deel van alle mense is, en selfs terapeutiese waarde kan hê.

Die Toegepaste Folklorestudieraamwerk skep 'n platform vir Afrikaanse folklore om mense te help om hulle ambivalensie te ondersoek, selfs terwyl hulle met die verwoording van die boodskap hulp soek. Hierdie het op sowel addisioneletaalleerders as moedertaalsprekers van Afrikaans betrekking. Folklore kan 'n nuttige medium wees om 'n brug mee te bou, sodat emosionele probleme (soos gevoelens van skok, hulpeloosheid, taal-angs, vrees vir mislukking of gebrekkige motivering) wat die leerproses kan belemmer, teengewerk kan word. Folklore kan ook help om kultuuroordrag te vertolk of te verstaan.

Enkele kenmerke van folklore is die volgende:
Its irresistable allure to mass industrial culture enables it to interpenetrate and survive in various levels of the social and economic [lees: opvoedkundige] strata where traditional products are translatable into new commodities for consumption by both the local and the newly emerging global communities...Folklore is 'n soort kernliteratuur, 'n oorgelewerde verwoording van die gebeure en waardes wat inherent deel uitmaak van die menslike spesie. Juis as gevolg hiervan kan enige leerder hom-/haarself daarmee vereenselwig, want dit handel oor en spreek tot die mens se basiese behoeftes, die vermoë om te groei, te voel, te kommunikeer, die werklikheid deur sy verstand te beheer en 'n geestelike dimensie te beleef. Uiteindelik kan leerders deur middel van die bekende agtergrond/inhoud van 'n folklore-teks van die omvang van die taal self bewus word, met al die betekenisdiepte en -inhoud  wat daarin opgesluit lê. Die graad van verstaanbaarheid waarmee 'n addisioneletaalleerder betekenis in folklore kan skep, word deur die leser se persoonlike betrokkenheid beïnvloed, wat weer op sy beurt tot die leser se kreatiewe wisselwerking met en deelname aan die teks kan lei – van die meganiese tot die ontledende aspek van die taalstelsel.

Deur middel van Afrikaanse folklore-tekste in ROTO-programme kan die leerder ontdek hoe gebeure ontvou, en deur middel van interaktiewe deelname sy emosionele ervarings en persoonlike reaksie deel. Die relevansie van 'n goeie leesteks (ongeag die oorsprong) lê daarin dat die leerder deel van die teks word (en persoonlik daarmee in 'n tweegesprek tree). Op hierdie manier word die taal deursigtig.

Folkloriste skep binne en dikwels buite die grense van 'n gemeenskap openbare dialoë oor tradisionele kultuur. Tussen folkloriste en die kultuur waarbinne hulle optree, word mense se kulturele betekenis gevorm deur die metafore wat reeds tot hulle beskikking is en dié wat hulle skep. Nuwe metafore vir mense se geloof in die waarde van kulturele verskeidenheid, gelykheid en gelykmatigheid sal hulle help om hulle werk beter te verstaan, aan te bied en te verduidelik aan die baie gehore wat wil luister, kyk en lees. Almal beoordeel hulle verhoudinge tot kulturele tradisie bewustelik of onbewustelik aan die hand van die metafore wat hulle erf of skep.

'n Herlewing van folklore kan deur middel van die kuberruimte kan plaasvind en dit kan as metafoor gepas is in die postmoderne paradigma. Die rede hiervoor is juis dat folklore se inherente kenmerke soos 'n hibridiese karakter, sinkretisme en metafiksionaliteit. Voorbeelde hiervan kan in hedendaagse advertensies, modes en films soos "Jurassic Park", "Shrek" en "Harry Potter" gevind word, asook in wetenskapfiksie wat sterk op intertekste op grond van tradisionele literatuur steun.

Strokiesprente en spotprente is voorbeelde hiervan – ‘media forms with unlimited potential to obliterate what is supposedly “antique” … about folklore’. Folklore toon ongetwyfeld kenteoretiese neigings wat direk uit die volgehoue kontak met die snelveranderende omgewing vloei waarin dit naas die massamedia en ander ontluikende tegnologieë bestaan. Wanneer folklore herskep en in nuwe kontekste geplaas word, ontstaan daar 'n nuwe folklore-genre. Die massamedia se potensieel wesenlike bydrae tot die instandhouding en skepping van folklore blyk dus duidelik hieruit.

Folkloriste kan op strokiesprentverhale en televisiereekse konsentreer en daaruit put om betekenis te skep sodat die kulturele erfenis vir ingewyde (moedertaalsprekers) sowel as oningewyde (anderstalige) gebruikers tot sinvolle ervaring en begrip kan lei. Die argument in hierdie verband kan gestaaf word deur na kontekstuele folkloriste se gemoeidheid met die omgewing waarin die folklore-teks veranker is, te verwys.

Folklore word namate nuwe geslagte ontstaan, dinamies in nuwe verhoudinge verweef, en met die koms van elke nuwe konteks neem die eietydse wêreld gretig aspekte van hierdie ou tradisie op en eien homself dit toe. Wanneer dit mondelings, elektronies of in gedrukte vorm oorgedra word, is die meeste folklore-genres geneig om 'n groot deel van die fundamentele eienskappe daarvan te behou, aangesien die manier van oordrag nie noodwendig die waarde en status daarvan as folklore verminder nie. As gevolg van die beskikbaarheid en toeganklikheid van elektroniese oordragstelsels, vergroot die moontlikheid dat folklore anderstaliges kan bereik aansienlik.

T.O. Honiball se strokies kan as toegepaste Afrikaanse folklore beskou word, hoewel nie alle folklore-spesialiste strokiesprente soos dié as deel van die folklore-kategorie beskou nie – volgens sommige sluit dit nie uitdruklik mondelinge tradisies in nie. Tog het enkele voorbeelde van Honiball se pikturale humor uit die ‘Jakkals en Wolf’-intertekstradisie van mondelinge volksverhale wat geslagte lank oorvertel is gespruit, en is dit ook daarop gegrond. Daarom kan "Adoons-hulle" (1977a) en "Wolf en Jakkals van Uilekraal" (1978) as deel van die massakulturele folklore beskou word waarin die eietydse stadslewe deur die massamedia uitgebeeld word. "Oom Kaspaas in die knyp" (1979) het ook uit mondelinge grootliegstories ontstaan, en is op 'n groot, spogsieke karakter in die Bosveld gegrond wie se stories boemerang en hom gevolglik altyd die voorwerp van spot maak. Hierdie stories van Honiball verskaf interessante leergeleenthede in die addisioneletaalklas, veral oor die elemente van humor in die diereverneukers, komiese situasies, liggaamstaal en taalgebruik (byvoorbeeld sommige karakters se byname).

By die ontwerp van 'n ROTO-program is daar op tekentradisies en strokiesprente as visuele tekste gelet, asook hoe sulke humoristiese tekste tot die ontwikkeling van visuele en kulturele geletterdheid in die omgewing van die Afrikaans-taalklas kan bydra. Die fokus kan meer spesifiek op leerders se ontvangs van Afrikaans as 'n addisionele taal val waar sekere fasette en 'n paar verrassende taalgebruiksmoontlikhede onderrig kan word.

Visuele geletterdheid kan lesers intellektueel en emosioneel bemagtig, en skakel ook die gedrukte teks se monopolie op 'n mens se simboliese omgewing uit. Daarom is dit belangrik om leerders in taalonderrig toe te rus om visuele boodskappe te vertolk. Omdat visuele geletterdheid in 'n groot mate van die ontvanger se verwysingsraamwerk afhang, is dit ook nodig om kulturele geletterdheid ten opsigte van die verworwe taal te ontwikkel. Kulturele geletterdheid kan as die netwerk van agtergrondkennis beskryf word wat mense daartoe in staat stel om grappies, verwysings, assosiërings, metafore, ensovoorts te verstaan. Uit 'n literêr-pedagogiese oogpunt kan die humor in die tekeninge van T.O. Honiball as kulturele manifestasies beskou word, en sy strokiesprente as kuns wat daaruit ontstaan het. Met betrekking tot pikturale humor, kan die aanduidende, konnotatiewe en ideologiese assosiërings wat deur beelde opgeroep word, bestudeer word.

Die konstruktivistiese benadering tot leer is hierdie benadering in die ontwikkeling van die ROTO-program met Honiball se strokies gevolg. Volgens hierdie leerteoretiese paradigma bou die leerder sy eie kennis binne 'n gegewe, egte konteks op, waarbinne betekenisvolle leer plaasvind sonder dat dit op blote memorisering berus. Die leerinhoud van die betrokke ROTO-program is ontwerp om 'n dinamiese verhouding tussen die leerder en die leermateriaal tot stand te bring wat die leerder toelaat om risiko's te loop, keuses te maak en selfstandig volgens sy eie pas en leerstyle te vorder.

Die programontwikkelaar as instrukteur wou graag met die ROTO-program die volgende doelwitte bereik:

In die ontwerp van die betrokke ROTO-program was dit belangrik om seker te maak dat die kontekste en take relevant is, en dat konseptuele begrip ontwikkel word. Daar is op 'n gelyklopende ontwerp- en ontwikkelingsproses besluit waarvolgens elke module ontwikkel is eerder as om vir die voltooide ontwerp te wag.

Die tekste is gekies om binne hoërskoolleerders se rekenaarervaringswerklikheid te pas; dit is bekend dat een-en-twintigste-eeuse leerders hulleself graag met rekenaarspeletjies vermaak en op die internet rondrits. Verder pas dit in by hulle belangstellingsveld van massamedia, wat in al hoe meer vorme beskikbaar is, byvoorbeeld visuele beelde, grafika, beweging, klank en kleur. Al dateer die Honiball-tekste uit die tagtigerjare, word dit wel op 'n leerdergerigte wyse in die ROTO-program aangebied.

Op hoërskoolouderdom geniet leerders grappies, poetse, byname en pikturale humor wat op komiese lyftaal, karikature en situasiehumor berus. Die Adoons-storie handel oor die onnut Fielies, wat sy familie onwetend in die moeilikheid laat beland, terwyl die Kersfoto vir die meeste families steeds 'n bekende tradisie is. Terwyl die leerders hulleself op hierdie manier met karakters en gebeure in die tekste kan vereenselwig, kan hul kulturele horisonne verbreed ten opsigte van Afrikaanse toegepaste folklore om by die HNK-verklaring van 2003 se ontwikkelingsuitkomste te pas. Laasgenoemde het vereis dat leerders in verskeie sosiale kontekste kultureel en esteties sensitief moet ontwikkel, en dat leerders se kulturele horisonne ten opsigte van Afrikaanse toegepaste folklore verbreed. Die multimedia wat gebruik is, help onderwysers as fasiliteerders om die belangrike uitkomste van kommunikasie en die doeltreffende gebruik van tegnologie te verwesenlik deurdat dit die wisselwerking tussen die leerder en die materiaal verhoog.

'n Virtuele klaskamer kan gesien word as ’n kommunikasie-stelsel wat vir ’n groep gebruikers ’n onderrig- en leergeleentheid skep buite die fisiese beperkings van die tradisionele klaskamer se mure met behulp van ’n webgebaseerde rekenaarnetwerk.

Die program bestaan uit keuses en voortdurende positiewe, konstruktiewe terugvoering wat die leerder help om sy eie vordering deur middel van 'n leersiklus te evalueer wat uit waarneming, integrasie en motoriese aksie bestaan. Daar is in beginsel aanvaar dat leerders deur ervaring, dade, en die regstelling van hulle eie foute sal leer. Navorsing toon dat die virtuele klaskamer potensieel 'n gestruktureerde omgewing skep waarbinne leerders se aandagspanprobleme hanteer kan word. ROTO-programme maak aanspraak op leerders se toegespitste aandag, volgehoue aandag, selektiewe aandag en afwisselende aandag, en help op hierdie manier bepaald as terapie vir verdeelde aandag – 'n probleem wat toenemend by jong kinders voorkom wat juis as gevolg van die een-en-twintigste eeu se inligtingsoorlading hiperaktief is.

Binne die konteks van toegepaste folklore met T.O. Honiball se tekste, is verskeie outentieke take geskep wat leerders se kommunikasievaardighede ontwikkel. Die ROTO-program is ingevolge Mayer se vier metodes geskep wat tot die doeltreffende ontwerp van rekenaaronderrigprogramme kan bydra:
Volgens die "multimedia-effek" vind 'n dieper leerproses met 'n multimediaverduideliking as met 'n blote verduideliking in woorde by leerders plaas Dit het betekenisvolle implikasies vir addisioneletaalleer, en bied 'n verklaring vir die insluiting van oudiovisuele media by die Adoons-storie in die ROTO-program.

Die "samehang-effek" verwys na die bevinding dat leerders beter leer wanneer die onderrigmateriaal betekenisvol is en inligting uitsluit wat nie relevant is nie. Hierdie bevinding sluit aan by Krashen se betekenisvolle toevoerhipotese in die kommunikatiewe benadering wat veral op addisioneletaalonderrig van toepassing is. Die begripsoefeninge by die Adoons-storie asook die legkaartoefening oor die Adoons-Kersfoto berus op die samehang-effek omdat die visuele media wat die verbale teks ondersteun telkens toepaslik is en nie onnodige inligting verskaf nie. Nieverwante inligting kan met die leerder se aandagspan, selfs al is die inligting interessant. Dit is omdat nieverwante inligting die leerders se kousaleverbandsketting, wat in die organiseringsproses gevorm word, onderbreek; dus word nietersaaklike skemas gesoek om die visuele en verbale toevoer mee te verwerk.

In die luister-, begrips-, uitspraak- en legkaartoefening is daar veral van die "ruimtelike-aangrensingseffek" gebruik gemaak, waar ooreenstemmende woorde en prente naby mekaar in plaas van ver uitmekaar op die skerm verskyn. Hierdie onderrigmetode ondersteun die leerder se werkende geheue, want dit bevorder die proses waardeur visuele en verbale modelle deur die leerder geïntegreer word – 'n sleutelfaktor in aktiewe leer.

Die "verpersoonlikingseffek" speel 'n belangrike rol in die ROTO-program. Die unieke vertelstyl van Dana Niehaus by die Adoons-storie, die gebruik van ouditiewe vrae in die luisteroefening, asook die positiewe ouditiewe en visuele verbale kommentaar op leerders se pogings om vrae te beantwoord, dra daartoe by dat die onderrigprogram in 'n gesprekstyl eerder as 'n formele styl aangebied word. Dit sluit dus aan by die voorbeelde wat Mayer noem aangesien die media tekenprente en vertelling, asook tekenprente met teks op die skerm insluit.

In die vorm van byvoorbeeld tweegesprekke met praatroetines, asook verbandhoudende dagboekinskrywings bied die Kaspaas-tekenprent aan die einde verdere onderrigmoontlikhede waarmee leerders se skryfvaardighede ontwikkel kan word. Leerders is ook aangemoedig word om binne die konteks van hierdie stories deur middel van e-pos met mekaar te kommunikeer en so hulle nuutverworwe woordeskat te gebruik.

Om vir leerders se onderskeie leerstyle en taalontwikkelingsvlakke voorsiening te maak, is woordelyste, grammatiese en kontekstuele inligting, woordklanke en prente vir verwysing, asook korrekte antwoorde vir terugvoering vir elke oefening binne die program beskikbaar gestel.

Die interaktiewe take in die ROTO-program bestaan uit die volgende:
Die volgende stappe is gevolg met die ontwerp van die ROTO-program:
Ná voltooiing van die program is 'n nuwe groep nagraadse onderwysstudente in 2004 daaraan blootgestel. Hulle moes ook die humorbelangstellings- en humorstylvraelys invul, en moes aan die hand van 'n aantal gestruktureerde vrae krities op die opvoedkundige waarde van die program binne 'n addisioneletaalonderrigkonteks kommentaar lewer, response wat hoofsaaklik baie positief was.


</doc>
<doc id="112440" url="https://af.wikipedia.org/wiki?curid=112440" title="Taakgerigte en kommunikatiewe aktiwiteite vir addisioneletaal-onderrig">
Taakgerigte en kommunikatiewe aktiwiteite vir addisioneletaal-onderrig

Taakgerigte en kommunikatiewe aktiwiteite is gebruik in 'n onderrigprogram vir Afrikaans as Eerste Addisionele Taal aan leerders in die senior fase by 'n primêre skool in Norwood, Johannesburg. Die fokus van die onderigprogram was spesifiek die aanleer van Afrikaans as Eerste Addisionele Taal in die klaskamerkonteks.

Die taakgerigte en kommunikatiewe benaderings tot taalonderrig word bespreek en dan kry die onderrigprogram aandag. Daarna volg die kriteria wat in aanmerking geneem is by die ontwerp van die onderrigmateriaal en aktiwiteite wat gebruik is. Uiteindelik word die kommunikatiewe potensiaal van die taakgerigte aktiwiteite in die onderrigprogram bespreek.

Baie onderwysers wat verantwoordelik is vir die onderrig van Afrikaans as Eerste Addisionele taal is in 'n vorige bedeling opgelei en het só tradisionele inhoudgerigte opvoeders geword met 'n meganistiese fokus op strukturele kennis van die taal (Blacquière, 1989). Daar is tydens hulle opleiding te min klem gelê op leerders se affektiewe betrokkenheid en die verband tussen taalontwikkeling, gevoelens, houdings, kommunikatiewe vaardighede en denke (Botha, 1989). Dit is waarskynlik een van die redes waarom baie leerders 'n negatiewe houding en 'n gebrek aan intrinsieke motivering teenoor die onderrig van Afrikaans het en waarom baie 'n onbevredigende ontwikkeling van denke en kommunikatiewe vaardighede (veral lees en skryf) toon.

Voorbeelde van leerders se negatiewe gesindhede teenoor Afrikaans word deur Bosch bespreek. Leerders kan die onderrigwyse van Afrikaans as vak negatief beleef en dat hierdie negatiewe belewing aanleiding gee tot swak gemotiveerdheid ten opsigte van die vak, onderprestasie, lomp taalhantering en swak uitdrukkingsvermoë.

As teenvoeter vir genoemde moontlike negatiewe gesindhede in die addisionele-taalonderrigkonteks, kan die taakgerigte benadering die onderrig van Afrikaans interessant en sinvol maak omdat die fokus nie op die taalstrukture is nie, maar op sinvolle, kommunikatiewe aktiwiteite.

Die volgende uiteensetting van taaktipes is in die onderrigprogram gevolg:
Verder was daar 'n fokus op funksie (kommunikasie) in taalonderrig deur integrasie van leerders se meervoudige intelligensies (gardner)

Die gebruik van MI deur opvoeders voorsiening kan maak vir ryker, meer relevante taalleerervarings waar leerders hulle ware vermoëns kan demonstreer. Dit sluit aan by wat Gardner omskryf as ""to teach for understanding, to prepare individuals for the world beyond school …"" Navorsing het getoon dat leerders deur MI-onderrigstrategieë gehelp kan word om beheer te neem van hulle eie leerproses; hulle probleemoplossingsvaardighede te ontwikkel; en argumente deur middel van hulle intelligensies te artikuleer en te kommunikeer. Dit is ongelukkig so dat taalonderwysers nog nie baie gebruik maak van leerders se ander (as linguistiese) intelligensies nie.

Een van die onderwysers by die Laerskool Norwood ('n oostelike voorstad van Johannesburg) wat bereid was om indiensopleiding deur middel van ervaringsleer te ontvang, het drie dubbelperiodes van haar leerdergroepe vir die onderrigprogram beskikbaar gestel. Hierdie leerders was in graad 6 en 7 en het Afrikaans as 'n (tweede) addisionele taal aangeleer. Hulle was meestal van Soweto, Alexandra en die omliggende gebiede rondom Norwood afkomstig en hulle huistale was oorwegend Sesotho, IsiZulu en Engels.

Tydens die eerste sessie het die programontwikkelaar die les onderrig, daarna het die programontwikkelaar en onderwyseres gesamentlik die tweede dubbelperiode behartig, en uiteindelik het die onderwyseres alleen die derde sessie se taalonderrig gedoen. 'n Vryskutfotograaf het 'n video-opname van die tweede en derde lesse gemaak sodat dit as data en onderrigmateriaal kon dien. Die eerste les is beskou as 'n proeflopie sodat die fotograaf kon sien wat die dinamika van die les is en waarop om te fokus.

1. Voordat die les begin het, het die leerders uitnodigingsbriefies aan die programontwikkelaar, die fotograaf en die skoolhoof geskryf. Die onderwyser het die leerders gehelp om die formele register ("ons nooi u na ons Afrikaanse les") sowel as die insluiting van tyd, plek en datum te gebruik in die briewe wat die leerders op hulle eie manier versier en aangebied het. Na afloop van die les het die leerders bedankingsbriewe aan die programontwikkelaar en die fotograaf geskryf waarin hulle die nuwe woorde (en formele aanspreekvorm) wat hulle geleer het, moes gebruik. Albei hierdie aktiwiteite kan gesien word as geleenthede wat gebied is vir ekspressiewe en kreatiewe take.

2. Tydens die les het die leerders eerstens na 'n komiese legkaartprent gekyk en objekte en persone opgenoem waarvoor hulle reeds Afrikaanse woorde ken. In hierdie stadium het die programontwikkelaar en onderwyser die meervouds- en verkleiningsvorme van die woorde wat leerders genoem het, terloops uitgewys. Die leerders moes ook aan die hand van 'n voorbeeldsin identifiseer wat in die prentjie vir hulle snaaks was. Hierdie aktiwiteite is voorbeelde van inligtingverwerkingstake.

3. Daarna het die leerders die legkaartstukke wat hulle ontvang het, gebou en die totale legkaart as klasgroep gesamentlik voltooi (dieselfde as die prent waarna hulle gekyk het). Vervolgens het die leerders die woorde gebou wat hulle as geskommelde letters ontvang het en gekontroleer of dit reg gespel was volgens die flitskaarte wat op die skryfbord geplak was. Met hierdie woorde is 'n verskeidenheid enkelvoudige sinne volgens 'n gegewe struktuur (bv. "die konstabel blaas op 'n fluitjie") gebou. Albei die aktiwiteite waarin die leerders iets moes bou, kan gesien word as voorbeelde van probleemoplossings- en inligtingverwerkingstake.

4. Die volgende stap was dat die leerders elkeen 'n miniatuur (baie klein weergawe van die oorspronklike item, + 5 cm groot — sommige was speelgoed, bv. pop, bank, kar, huis, boom, ens.) gekies het wat by ’n werkwoord wat aan hulle gegee is, gepas het en hulle eie sinne met die woord moes maak. Laastens het almal 'n vel papier ontvang waarop die nuwe woordeskat in "bingo"-speletjievorm geskommel was. Die onderwyseres het telkens nuwe sinne met die woorde gebou. Leerders moes dus goed luister en afmerk watter woorde hulle hoor. Die wenner het 'n sjokolade ontvang. Hierdie aktiwiteit het elemente van 'n handelingstaak (omdat dit 'n speletjie is) en 'n inligtingsverwerkingstaak (hulle moes lees en luister na inligting en daarna die woord afmerk).


Hoewel die verskil tussen kommunikatiewe onderrig en formele onderrig in die huidige studie met graad 6- en 7-leerders nie statisties bereken en vergelyk is nie, het dit tog uit die video-opname en bedankingsbriewe duidelik geblyk dat die vermoë en motivering van al drie groepe wat onderrig is om selfstandige naamwoorde en werkwoorde te identifiseer en te formuleer en sinne daarmee te bou, aansienlik ontwikkel het met behulp van die taakgerigte aktiwiteite. Akkuraatheid, vlotheid sowel as algemene kommunikatiewe vaardighede is in die onderrigprogram ontwikkel deur onderrig wat betekenisgefokus was (prent, legkaart en miniature), waar leiding deurentyd deur middel van vormgefokusde aktiwiteite, spelling en die vervangingstabel, sowel as korreksie in konteks gegee is. In 'n opvolggesprek tussen die programontwikkelaar en onderwyseres het dit vir laasgenoemde mettertyd begryp dat veral die vervangingstabel 'n bruikbare onderriginstrument is om leerders se sinsbouvaardighede te ontwikkel, juis omdat die leerders in latere lesse oor ander sinstrukture weer na die gebruik van sodanige tabelle verwys het. Alhoewel die verwante linguistiese items in die huidige ondersoek nie afsonderlik bereken en vergelyk is nie, het die leerders se taalgebruik aangetoon dat Engels 'n groot invloed op hulle Afrikaans het en dat foutfossiele ook voorkom.

Dit ly geen twyfel nie dat die taakgerigte aktiwiteite in die kommunikatiewe benadering tot taalonderrig pas. Van den Berg se opsomming van die kenmerke van hierdie benadering rakende 'n mikro-evaluering van die onderrigprogram is gebruik om die kommunikatiewe waarde van die take in die navorsingsprogram te beoordeel. Daar is spesifiek gelet op die leerdergebaseerde, responsgebaseerde en leergebaseerde reaksies van die teikengroepe:


</doc>
<doc id="112441" url="https://af.wikipedia.org/wiki?curid=112441" title="NG gemeente Pionierspark">
NG gemeente Pionierspark

Die NG gemeente Pionierspark is deel van die Nederduitse Gereformeerde Kerk in Namibië. Pionierspark is op 22 Mei 1970 met 600 lidmate van die NG gemeente Windhoek-Wes afgestig.

Die Windhoek-munisipaliteit het in 1965 besluit om die dorpsgrond en ’n gedeelte van die plaas van die Roomse Katolieke kerk wat vandag as Pionierspark bekendstaan, te proklameer as ’n nuwe dorpsuitbreiding. Die proklamasie het in 1966 ’n werklikheid geword.

Sowat 1200 bewoonbare erwe is in 4 sones beskikbaargestel. In sone A sou ’n erf R1 500 kos met ’n minimum bouwaarde van R14 000. Sone C was die goedkoopste met erwe teen R700 en ’n bouwaarde van R7 500. Sones B en C het tussen hierdie waardes gelê.

Kerklik het die inwoners van die nuwe Pionierspark deel uitgemaak van die Windhoek-Wes gemeente. Die Windhoek-Wes-kerkraad het verstaan dat hierdie nuwe woongebied eendag ’n afsonderlike gemeente sal wees en het in Augustus 1967 reeds aansoek gedoen om erwe te bekom vir ’n kerkgebou en pastorie. Terselfdertyd het hulle begin om 50% van alle dankoffers eenkant te sit vir ’n bruidskat aan die nuwe gemeente wanneer dit eendag afstig.

Teen 1969 het die lidmate in die nuwe Pionierspark-wyke die Windhoek-Wessers oorheers en het daardie gemeente se kerksaal uit sy nate gebars. Op 9 Desember 1969 die kerkraad dus goed dat Pionierspark mag afstig. Die nodige wiele is aan die rol gesit en op 22 Mei 1970 stig Pionierspark af met 600 lidmate. Die nuwe gemeente kon hulle eie nessie begin krap met ’n bruidskat van R8,785 in die sak sowel as twee erwe ten bate van R1,215. Dit is die erwe waar die kerk en saal-kompleks vandag staan, sowel as die pastorie agter die kerk in Albertstraat.

Vir die eerste 6 jaar van haar bestaan, het Pionierspark geswerf wat betref ’n plek vir aanbidding. Aanvanklik is afsonderlike eredienste in Windhoek-Wes se saal gehou, maar daar was spanning tussen die gemeentes. Vanaf Februarie 1971 word kerk gehou in die Safari-motel se saal, maar dit was ook nie ’n bevredigende reëling nie. Diakens moes meermale die vorige Saterdagaand se partytjie-reste opruim voor hulle kon regmaak vir die erediens. Teen September 1971 skuif die gemeente se kerkplek na die Duitse Privaatskool se Aula. In Desember 1972 trek die gemeente vir oulaas na ’n tydelike plek van aanbidding toe hulle begin gebruik maak van Pionierspark Laerskool se skoolsaal. Hier sou hulle bly tot met die inwyding van hulle eie kerkgebou in Februarie 1976.

Pionierspark se kerkraad het in Februarie 1972 die planne vir hulle kerkgebou goedgekeur. Daar sou sitplek wees vir 1025 mense en die gebou sou R300,000 kos. Dit was die grootste en duurste kerkgebou van sy tyd.

Soos met enige bouery, was daar maar die kinkels in die kabel. So byvoorbeeld die aankoms van die kansel. Dit is ’n soliede stuk Karibib-marmer en is met ’n vragmotor ingery, deur die voorportaal, tot op sy plek voor in die kerk. Toe die klip se gewig egter van die bak af is, het die vragmotor soveel gelig dat dit nie weer onder die voorportaal se kosyn kon deur om uit te ry nie. Toe is dit maar bande afblaas om die ou grote uit te kry!
Die oprigting van die saal en kategeselokale het ook sy stryde meegebring. Die besluit val in 1981 en die projek sou R500,000 kos. Om amper dubbeld die kerk se geld te betaal vir ’n saal en kategeseklasse het nie oral ewe goed afgegaan nie. Die tydperk is gekenmerk deur baie spanning oor die geldsake. 

Vandag is hierdie bates wat die gemeente in staat stel om heelwat te doen!

Wanneer ons terugkyk oor ons jare van gemeente-wees, is dit met ’n gevoel van dankbaarheid teenoor die Here. Mag hierdie stukkie van die Bruid van Christus voortgaan om die lieflike geur van die goeie nuus aangaande Jesus Christus te versprei.


</doc>
<doc id="112442" url="https://af.wikipedia.org/wiki?curid=112442" title="Pieter Snyman">
Pieter Snyman

Ds. Pieter Gert Wessel Snyman (noemnaam Piet, plaas Steenbokfontein, Koster, 18 September 1902 – Salisbury, Suid-Rhodesië, 8 Februarie 1948) was ’n predikant in twee gemeentes van die Gereformeerde Kerk: van 1931 af van Krokodilrivier en van 1944 tot sy dood minder as vier jaar later van Salisbury, waarvan hy die eerste leraar was en dus ’n ware baanbreker van sy kerk in Suid-Rhodesië. Op sy grafsteen in Harare staan: “Eerste leraar, Geref. Kerk, Suid-Rhodesië (1944–1948). Geestelike leier van sy volk. Sy lewenskrag is verteer deur die lig wat hy vir sy God en volk versprei het. Julle is ’n volk deur God geroepe. Opgerig deur die Afrikaners van Rhodesië en sy eggenote, Elize, en kinders, Leona, Theunetta en Evert. Soli Deo Gloria.”

Die latere ds. Snyman was, soos ds. J.V. Coetzee hom eenkeer tipeer het, van sy jeug af 'n “oorgegewe mens” en het gespruit uit 'n vrome voorgeslag, “kerkmense in die volle sin van die woord”, aldus prof. Fanus dy Toit. Hy is op 21 Oktober 1902 op Witrand, distrik Marico, gedoop. Sy vader, vroeër van die plaas Steenbokfontein, distrik Koster, wat bekend was as oom Evert en wat sy seun oorleef het, was 'n seun van genl. J.P. Snyman. Sy moeder was Alida Theunetta Grobler, die enigste suster van min. P.G.W. Grobler (1873–1942), na wie ds. Snyman genoem is. Min. Grobler se moeder was ’n dogter van 'n suster van pres. Paul Kruger. Sewe kinders is uit Evert Snyman se twee huwelike gebore. Hy het as veldkornet die hele Tweede Vryheidsoorlog (1899–1902) deurgeveg en onder meer deelgeneem aan die gevangeneming van lord Methuen. Prof. J.C. van Rooy skryf in die "Gedenkalbum van die Gereformeerde Kerke in Suid-Rhodesië na vyftig jaar 1914–1964": "(Pieter Snyman) was besonder lief vir sy vader, van wie hy die erns, die daadkrag en deursettingsvermoë ontvang het, terwyl hy van sy moeder die gawe om heerlik en hartlik te kon lag, gekry het." Pieter Snyman se moeder se vurige begeerte om haar seun nog op die kansel te sien, het nie in vervulling gegaan nie. Toe hy in sy finale jaar was (1930), kort voor sy bevestiging, is sy in die jeugdige ouderdom van 49 jaar oorlede. Omdat hy in die Paarl ernstig siek gelê het, kon haar seun nie die teraardebestelling bywoon nie.

Prof. Du Toit skryf Piet Snyman se familie het getuig hy was van jongs af 'n gehoorsame en leergierige kind. Weens 'n nieraandoening moes hy vir vier jaar die skool verlaat. Maar agter die vee het hy homself in die studie verdiep en dikwels het sy vader gesien hoe hy ’n miershoop as sy kansel gebruik het. Sy vraeboek en Bybel was in die eensame veld sy metgeselle en daar het hy ook die kategismus goed leer ken. Hoewel hy die skool in st. 4 verlaat het, kon hy met sy terugkeer direk oorgaan na st. 6. Prof. Du Toit skryf: “Sy liefde vir die natuur, ja vir die hele skepping van God, hier in die veld opgedoen, het hom altyd bygebly.” Prof. Van Rooy skryf sy innige liefde vir die natuur, die bome, die veld het deel van sy vaderlandsliefde uitgemaak. Dit was in die veld dat die roepstem na hom gekom het dat hy verkondiger van die Woord moes word. 

Prof. Van Rooy skryf: "Die familie is drie keer byna van aardse besittings beroof deur hul ywer vir die staatkundige vryheid van hul volk. Die vryheidsdrang het woes gebruis in die are van hierdie mense wat geglo het dat geen nasie die reg het en goed genoeg is om andere te oorheers en te vertrap nie." 

Deels danksy die bemoediging van sy leraar en ’n huisvriend van die Snymans, ds. David Kotzé – van 1915 tot 1921 predikant van die gemeente Koster (1915–1921), waar Snyman grootgeword het, en van 1921 tot 1946 van Rustenburg, waar hy op hoërskool was – wat ’n huisvriend was, het Piet Snyman besluit om predikant te word.

Sy hoërskoollewe vanaf 1920 op Rustenburg (waar hy in 1923 gematrikuleer het) is reeds gekenmerk deur “diepe lewenserns”, soos prof. Du Toit dit stel. “Hy het hom beywer vir gesonde vermaak en te velde getrek teen dans en ander ydele vorme van ontspanning. Sy leuse was: Die lewe is te kort om dit in ydelheid deur te bring. Sy betreklik korte lewe van 45 jaar het hy dan ook vol gelewe. Sy kinderlike geloof kon hy so heerlik uitsing as ons voorsinger in die Heimat-eetsaal.” 'n Onderwyser het van hom getuig: "'n Toegewyde leerling met verbasende deeglikheid en pligsgetrouheid. Hy was opgeruimd van geaardheid, maar daarby ook ernstig en doelbewus. Van jongs af het hy vriendskap kon waardeer." Prof. Van Rooy sê hy was "in murg en been student tot op die dag van sy dood. Met pynlike noukeurigheid het hy een van die waardevolste teologiese biblioteke in die land opgebou en het hy ook gewerk aan sy doktorsgraad."

Nadat hy die Kandidaatseksamen afgelê en die grade B.D. en M.A. (Wysbegeerte, met lof) behaal het, is prop. Snyman in 1931 op Pansdrift (distrik Brits) bevestig as herder en leraar van die uitgestrekte gemeente Krokodilrivier. Dit was nadat hy in die eg verbind is met Elise (of Elizabeth) Anne Arnold (22 Januarie 1905 – 25 Oktober 2000), van die Paarl. Twee dogters, Leona en Theunette (of Theunetta), en ’n seun, Evert (of Ewert), is uit die huwelik gebore. Hier het ds. Snyman hom met volle toewyding aan sy gemeente gegee. Terselfdertyd het hy die omgewing van die pastorie in 'n lushof omskep. Weens ’n gebrek aan huiswerkers moes hy sy eggenote in baie opsigte behulpsaam wees.

Prof. Du Toit skryf dit ds. Snyman het altyd student gebly. “Dit was sy sielsbegeerte om vir verder studie oorsee te gaan, maar die finansiële middele het ontbreek. Hoe dit hom geluk het om sy pragtige biblioteek op te bou, bly selfs vir sy beste vriende 'n raaisel. Al het hy net die artikel oor Karl Barth in "Koers in die Krisis" geskrywe, moes dit vir elkeen duidelik wees dat hy teoloog van die eerste rang is.” Hy is dan ook tot adjunkvoorsitter van die buitengewone sinode van 1946 gekies.

Ds. Snyman het hom in sy 13 jaar tot Mei 1944 as predikant van Krokodilrivier nie net vir sy gemeente beywer nie, maar homself ook aan die breër samelewing gegee. Prof. Van Rooy skryf: "Die jong dominee het spoedig getoon dat hy oor 'n sterk organisasievermoë beskik; sy deeglike preke wat getuig het van erns, voorbereiding en studie en voorgedra met vuur en krag, het gou die gemeente laat floreer. Spoedig was hy ook aan die voorpunt van die stryd om Christelike Nasionale Onderwys; hy het hom beywer vir die opvoeding van die jeug en hy was voorsitter van die Koringkoöperasie, bestuurslid van die Reddingsdaadbond en medestigter van die verbruikerswinkel op Brits. 

"Hier het ds. Snyman bewus geword van die ekonomiese agterstand van sy volk en hoewel hy nooit opgehou het om hom in te span vir die ekonomiese vrywording van sy mense, het hy altyd gewaarsku teen die vloek van die materialisme, geldgierigheid en selfsugtigheid.

"Hy het nooit aktief aan die politieke stryd deelgeneem nie, maar nooit geskroom om die lig van Gods Woord te laat skyn op die staatkundige stryd nie. Hy het nooit 'n onsuiwer klank laat hoor nie, en niemand het getwyfel waar hy staan nie. Selfs diegene wat van hom verskil het, het sy oortuiging met eerbied bejeën." Bewys van sy invloed en aansien is dat hy gevra is om hom as kandidaat beskikbaar te stel in die Volksraadsverkiesing van 1943. Al het hy die versekering gekry (waarskynlik by die Nasionale Party) dat al die ander kandidate (seker van die NP in die benoemingstryd) uit die strydperk sou tree as hy sou instem om deel te neem en hoewel hy hart en siel vir die saak gevoel het, was sy roeping om Gods Woord te verkondig altyd eerste. Hy het hy dié aanbod van die hand gewys. Kort voor sy dood is hy weer genader om hom in die Unie verkiesbaar te stel in die 1948-verkiesing. Hy het gedurig gepleit vir die eenheid van die Afrikanervolk.

Prof Van Rooy skryf die afskeid van sy gemeente was pynlik toe hy die beroep na Rhodesië aangeneem het. "Krokodilrivier het 'n innige liefde vir die leraar ontwikkel en swaar van hom afskeid geneem. Met sy koms na Rhodesië het die karakter van hierdie merkwaardige persoon ten volle ontplooi. Die feit dat hy 'n florerende gemeente, met sy eie pastorie en pragtige tuin (wyle ds. Snyman het geleef in die tuin), kerkgebou en sy talle vriende en verenigings sonder om te aarsel prys gegee het om na Rhodesië te gaan, waar hy 'n handjievol lidmate moes bearbei oor ’n gebied van 150,000 vierkante myl met slegte paaie en die ver-meende gevare van malaria en Engelse onderwys vir sy kinders, het getoon van watter staal hy gemaak is."

Prof. Du Toit skryf ds. Snyman se “offervaardigheid het onder meer daaruit geblyk dat hy aan die roepstem van Suid-Rhodesië gehoor gegee (en) 'n gevestigde gemeente prysgegee het om kerkbouer te wees”. Oor sy besluit om die beroep na die Gereformeerde kerk Salisbury as hul eerste predikant te aanvaar, het hy aan sy vrou gesê dat die belange van die Kerk altyd eerste moet staan. Hy het skaars vier jaar in Rhodesië gestaan, maar soos ’n ouderling gesê het: Wat hy vir daardie uitgestrekte wêreld beteken het, kan nie in woorde uitgedruk word nie.” Dit was deels danksy sy onvermoeide ywer dat die Afrikaners in Rhodesië kort ná sy dood “hul eie mondstuk” (menende waarskynlik ’n nuusblad) gekry het.

Hoewel hy kort voor sy dood twee beroepe na die Unie gekry het, het hy aan oudl. Van der Molen gesê dat sy werk in Rhodesië nog nie klaar was nie. “So het hy gedink,” skryf prof. Du Toit, “maar in die oog van die Here was dit klaar, afgerond.” Al was sy hartaandoening vir hom 'n aanduiding dat sy tyd kort was, het hy nie gekla nie en met 'n versnelde tempo gewerk. Die naweek voor sy dood het hy nog sowat 1 300 km afgelê – met suurstofapparaat in sy sak. Die aand voor die finale aanval het hy nog 'n stuk werk gedoen. ’n Groot skare Afrikaners het sy begrafnis bygewoon en later het talle bygedra tot sy grafsteen se koste.

In 1943 maak die kerkraadsnotule vir die eerste maal melding van die plaas Cowley in die wyk Darwendale, waar ’n voorbereidingsdiens gehou is. Op hierdie plaas sou later die eerste predikant vir Suid-Rhodesië beroep word. Die kerkraad besluit ook nou om alle kombinasiegedagtes te laat vaar en om in Oktober 1943 te beroep. Finansieel is die gemeente vir drie jaar gewaarborg vir £800 per jaar: brr. Robbertse en Venter en Van der Molen sal elk vir £200 per jaar instaan en die gemeente vir die orige £200. Die Klassis adviseer ook dat ’n leraar beroep word sonder klassissteun "siende die finansiële waarborge". Indien nodig, kan later weer steun gevra word. 

Op 13 November 1943 is die lidmate bymekaar op die plaas Cowley. Die blye en heerlike dag, waarna almal so lank reeds uitgesien en waarvoor soveel jare onophoudelik geywer is, het aangebreek: die beroepsdag. Al die name van die Gereformeerde predikante word voorgelees met die oog op die opstelling van ’n groslys "en sodoende by verdere stemming tot een tweetal te kom waaruit dan beroep word". Ds. P.G.W. Snyman, wat die beroep gelei het, word "met algemene stemming op een na" gekies. 

Op 11 Junie 1944 word die bevestiging in NG Kerk Salisbury waargeneem deur ds. D.N. Kotzé (Totius is gevra, maar kon vermoedelik om die een of ander rede nie kom nie). Vir die eerste maal, sover vasgestel kon word, word kerk gehou op Salisbury self. 

Stadigaan het Salisbury ontwikkel tot die nuwe sentrum van die gemeente, hoofsaaklik vanweë die inisiatief en vergesigte van die nuwe leraar. In sy beroepsaanvaardingsbrief skryf hy: "Op die huidige tydstip dink ek dat die pastorie sosentraal geleë moet wees dat ek vandaar die verskillende sentra vir dienste die maklikste en met die minste koste kan bereik. Dit sal tegelykertyd die versekering gee dat ek nie onnodig lank van my huis afwesig hoef te wees nie." Dis belangrik "want die predikant moet beslis ook sy studietye hê. Persoonlik staan ek daarop dat die kerkraad sowel as die predikant hulle moet kan verantwoord ten aansien van die predikant se studies." 

"Hier was ’n groot man aan die werk met ’n groot taak," skryf ds. J.H. van Wyk in "Gedenkalbum van die Gereformeerde Kerk in Suid-Rhodesië" (1964). "Dit was ’n bestiering van God dat Hy juis op hierdie stadium van die bestaan van die Geref. Kerk Suid-Rhodesië, toe fundamentele werk gedoen moes word, ds. P.G.W. Snyman met sy besondere gawes en talente beskik het om hierdie werk te kom doen. En dat hy homself in hierdie hoë roeping nooit gespaar het nie, maar hom ten volle op sy taak ingewerp het, blyk uit die feit dat hy dit nie langer as vier jaar kon volhou nie. Vir sy God en kerk en volk het hy hom byna letterlik doodgewerk. Die ywer vir God se huis het hom verteer, Ps. 69:10."

Uit die staanspoor is goeie orde op sake gebring en dinge reggevat. Vir eers was die kerkraad te klein (art. 38 K.O.) en word gereël dat ouderlinge en diakens saam vergader "sodat oor en weer hulpdienste verrig word en wel so dat die ouderlinge en diakens elk in hulle eie sake oorwegende invloed sal hê". Twee keer per jaar sal kerkraadsvergaderinge in Salisbury gehou word. Die leraar begin met die uitstuur van omsendbriewe, ’n Sustershulpfonds word in die lewe geroep om onder toesig van die kerkraad geld in te vorder vir ’n kerk. ’n Aparte armkas word geopen met ’n eie kassier. Die voorsitter en skriba kry opdrag om kerkgrond in Salisbury aan te koop. Die predikant hou Sondae katkisasie in die buitewyke en weekliks in Salisbury. 

Reeds met die eerste kerkraadsvergadering "is diaken Z. Prinsloo van oordeel dat die ampsbediening van die predikant te druk is, maar die voors. wys daarop dat dit nie te druk is nie. Alles vlot goed", (23 Des. 1944). Die eerste notule is 17 folio's, eiehandig deur ds. Snyman geskryf (soos sy gebruik hier was). 

’n Kommissie moes ondersoek instel na die Enkeldoorn-kerkgrond; br. Ferreira gee nou aan die kerk ’n beter en ruimer stuk grond. "Ons klassis en selfs die Part. Sinode van Transvaal het met die beroeping tot ’n mate besware gesien in verband met die onderhoud van die Woordbediening, maar ons staan almal beskaamd". Die inkomste was £1 602.17.2 (uitgawes £1 216.14.8), terwyl die boufonds op £633.9.8 staan. (23 Junie 1945). 

Die voorsitter kry selfs toestemming van die kerkraad om vir die nuwe Sendingstasie Karmel te kollekteer. In November 1945 het die boukommissie alreeds kerk- en pastorieperseel in Salisbury aangekoop teen £125 en £150 plus die transportkoste. ’n Geskikte bouplan sal bekom word en dan sal dadelik begin word met die bou van ’n kerk met ongeveer 200 sitplekke. Vanaf 1946 sal die gemeente jaarliks £25 stort in die PUK Boufonds. 

’n Brief van die Ring van Bulawayo van die NG. Kerk is ontvang i.v.m. "'n goeie verstandhouding t.o.v. die doop en aanneem van kinders en jongmense waardeur die wette, gebruike en tug van ons respektiewe kerke wederkerig eerbiedig sal word". Hierop berei die Geref. Kerk ’n weloorwoë stuk voor waarin ons standpunt duidelik gestel word. Selfs ’n Geref. lidmaat word nie sonder attestasie in die kerk opgeneem nie. "En gebeur dit dat iemand uit ’n ander kerkgenootskap met bewys van lidmaatskap oorkom in die Geref. Kerk, dan word, na die indiening van die bewys van lidmaatskap, vooraf eers deur ’n kommissie uit die kerkraad onder-soek ingestel na die redes van sy oorkoms. Dit verseker o.m. goeie dissipline in gevalle van tug en in tye wanneer daar 'moeilikhede' in die ander kerk mag wees". Doop-lede van ander kerke wat in die Geref. Kerk geloofsbelydenis wens te doen en so lidmate te word, kan alleen "onder behoorlike medewete van die betrokke ouers en van die kerk waartoe die ouers behoort" geskied. Doop word alleen aan "ander" kinders bedien "by ontstentenis van gereelde bediening", gepaardgaande met "skriftelike toestemming van ’n betrokke ouderling of leraar". Die naam word dan deurgestuur na die betrokke kerk. 

Insake die Nagmaal moet ’n ander "lidmaat" daarvoor by die kerkraad aansoek doen met opgaaf van die nodige getuienisse omdat die kerkraad daaroor moet oordeel". 1946 maak die notule melding dat ene P. Hirschfield aan die Geref. Kerk geld renteloos en sonder verband vir die bou van ’n kerk wil leen. "Verder wil mnr. Hirschfield enige duisende ponde tot ons beskikking stel om vir hom hier in S.-Rhodesië ’n plaas te koop en dan die produksiewinste vir ’n aantal jare, vir ons boufonds te gebruik" (gedoen vir drie jaar). Opdrag word aan oudl. Robbertse gegee om die saak te onderneem. Die kerkraad het nou ook ’n omgewerkte skets van die here Geers en Geers van Johannesburg van ’n voltooide Baptistekerkgebouplan aanvaar. November 1946 meld die notule"„aangesien hier nou ’n aantal huisgesinne in Salisbury woonagtig is, oordeel die eerw. kerkraad dat die tyd nou aangebreek het om vir Salisbury ’n ouderling te kies", wat gedoen word in die persoon van C.F. Barnard. Hiermee is Enkeldoorn finaal deur Salisbury as sentrum vervang en, skryf ds. Van Wyk, "moet ons die mislukkings tot die oprig van ’n eie kerkgebou op Enkeldoorn as ’n besondere bestiering van die Here beskou omdat lg. vir beide die twee latere gemeentes Salisbury en Bulawayo by verre na nie as sentrum kon dien nie."

Die notule lui voorts: "Br. D. J. Robbertse vra dat die wysiging van die Naam van ons gemeente op die agenda geplaas moet word sodat dit meer vertolkend van ons kerklike toestand in Rhodesië mag wees." Junie 1947 is hier reeds tien huisgesinne in Salisbury. Oudl. Robbertse moes nou twee wyke behartig t.w. Umtali-Inyazura en Darwendale-Sinoia. Besluit word om die kerksaal in Eastlea te bou. Die Geref. Kerk tree ook toe tot A.K.U.R. (Afrikaanse Kultuurunie van Rhodesië) deur ’n vrye affiliasie en vrye donasie "om op die wyse mee te werk in die handhawing van ons Christelik Nasionale lewe as Afrikaanse bevolkingsgroep in hierdie kolonie". 

Ds. Van Wyk skryf: "Dat die kerk as instituut hier sy terrein oorskry het dit lê nie op die weg van die kerk om met ’n niekerklike liggaam te affilieer nie, is vir elkeen onmiddellik duidelik maar tog verklaar- en verstaanbaar vanuit die besondere noodsituasie in die land asook die warme patrioteitsgevoel van wyle ds. Snyman. Hierdie grensoorskryding is vir tientalle jare volgehou." 
Dat nie alleen die gewone lewe maar veral die kerklike lewe besondere eise gestel het, blyk uit die verhaal van die ontslagaanvraging van ouderling Van der Molen in Desember 1947 omdat hy as nuwe burgemeester van Gwelo "in hierdie kolonie ampshalwe baie dinge moet doen wat regstreeks indruis teen ons Geref. leer en lewe". Die kerkraad wys die broeder daarop dat daar nie ’n "dubbele moraal" bestaan nie, hoewel hulle deeglik onderskei wat ampshalwe gedoen word en "wat jy willens met behae doen", met die gevolg dat oudl. Van der Molen verder aangebly het. 

Op 8 Mei 1948 lei ds. D.N. Kotzé die kerkraadsvergadering te Gwelo. Die droewige nuus het gekom van die oorlye van ds. P.G. W.Snyman. Ds. Van Wyk skryf: "’n Reus het geval. Die gemeente is sprakeloos. Deur sy dood het hy miskien meer vir die Geref. Kerk 'bereik' as tydens sy bedieningstyd. Rhodesië het begin besef dat daar ook ’n Gereformeerde Kerk bestaan. Einde 1948 word met Mafeking geskakel en vasgestel dat die grens tussen Mafeking en Enkeldoorn die landsgrense van Rhodesië en Betsjoeanaland sal wees."

Prof. Fanus du Toit begin ds. Snyman se lewensberig in die Gereformeerde Kerk se "Almanak" vir die jaar 1949 soos volg: “Dit is met 'n innige piëteitsgevoel dat ek hier 'n woord van waardering wil spreek in verband met die lewe en werk van 'n ontslape vriend en broer. Die hele hart is nog uit lit, maar om oor so 'n Godgewyde lewe te skrywe, is 'n inspirasie. En later: “Ons wat sy medestudente was, weet met watter geweldige energie hy gewerk het, wat 'n skitterende student hy was en by dit alles – wat 'n nederige en beminlike mens. Hoe hartlik en aansteeklik kon hy lag! En as iemand met hom verskil het, kon hy nie rus voordat die saak opgelos is nie.”

Prof. Du Toit skryf ds. Snyman se preke was altyd “deeglik bestudeer en met 'n gloed van oortuiging voorgedra. Al was dit soms vir die deursnee hoorder stywe kos, die diepe erns wat uit sy wese gestraal het, was van meer betekenis as sy woord.”

Ds. Snyman se vader het by sy graf onder meer gesê: “As 'n held het hy op die voorposte gestaan en as held het hy geval!” Prof. Du Toit sluit hierby aan en skryf: “Hy het sy hartebloed gegee vir die saak van sy kerk en volk. ‘Terar dum prosim’ – die leuse van die Benediktynse monnike – was ook sy leuse. ‘Laat ek verteer word, as ek maar net van nut kan wees.’” Op ’n persoonlik noot rig prof. Du Toit ’n boodskap direk aan sy ontslape kollega: “Vaarwel, liewe vriend. Vir my en vir baie ander wat jou as 'n eie broer beskou het, is die wêreld nou so anders. Maar ons treur nie soos diegene wat geen hoop het nie. Jou lewe sal 'n blywende besieling wees en sal ons tot groter kragsinspanning aanspoor. Ons vaste vertroue is dat jy nou ten volle ervaar die betekenis van die slotwoorde van die reeds genoemde artikel: ‘Hoe heerlik is dit om Gereformeerd te wees,’ d.w.s. om te roem in die vrymag van Gods genade – om die ewige welbehae.”



</doc>
<doc id="112445" url="https://af.wikipedia.org/wiki?curid=112445" title="Potchefstroom Gimnasium">
Potchefstroom Gimnasium

Potchefstroom Gimnasium is ’n staatshoërskool in Potchefstroom, Noordwes, wat onderrig in Afrikaans aan leerders van gr. 8 tot 12 bied.

Die skool het ontstaan uit die Teologiese Skool Burgersdorp van die Gereformeerde Kerk wat in 1869 gestig is om in die behoefte aan predikante vir dié kerkverband te voorsien. Die Teologiese Skool het ook onderrig aan sekondêre leerders gebied ter voorbereiding op hul teologiese studie aangesien godsdiensonderrig aan staatskole in die Kaapkolonie in 1865 gestaak is. 

Die Voorbereidende Skool het in 1907 onder beskerming van die Teologiese Skool op Potchefstroom ontstaan nadat laasgenoemde begin 1905 volgens ’n besluit van die Gereformeerde Sinode op Middelburg, Kaap, daarheen verhuis het. Die Voorbereidende Skool se stigters was proff. Jan Kamp, A.P.C. Duvenhage, Jan Lion Cachet, Ferdinand Postma en dr. J.D. du Toit, indertyd leraar van die Gereformeerde kerk Potchefstroom. Prof. Kamp het baie jare lank die Nederlandse taal en letterkunde aan die leerlinge onderrig, was tot 1915 lid van die skoolkomitee (ook as sekretaris) en vanaf 1921 lid van die beheerraad van Potchefstroom Gimnasium. Hy het op 'n heel beskeie wyse 'n besonderse invloed op die gees en rigting van Potchefstroom Gimnasium uitgeoefen en was tot en met sy dood in 1924 in noue kontak met die skool.

In sy eerste jaar het die Voorbereidende Skool ses leerlinge in st. 4 tot 7 gehad wat klas geloop het in die Teologiese Skool se biblioteek. Die eerste onderwyser was H.J.J. (lord John) van der Walt, wat later hoof geword het van die driedelige onderwysinstelling van die Gereformeerde Kerk op Steynsburg. Danksy ds. W.J. de Klerk, Totius se opvolger as predikant van die plaaslike Gereformeerde kerk, se onvermoeide geesdrif het die Potchefstroom Gimnasium in 1915 en die Potchefstroomse Universiteitskollege vir Christelike Hoër Onderwys (nou die Potchefstroomse Kampus van die Noordwes-Universiteit) in 1919 tot stand gekom.

Ad Coetsee het op 15 Julie 1908 as enigste onderwyser en hoof van die Voorbereidende Skool op Potchefstroom sy lang onderwysloopbaan aan en verbintenis met die Gimnasium begin.

Hiervoor moes hy ’n permanente onderwyspos aan die Albert Academy op Burgersdorp, ’n gevestigde skool (met goeie pensioen- en diensvoorwaardes), prysgee vir 'n klein beginnerskooltjie met 12 leerlinge, saamgehok in ’n ontoereikende biblioteeklokaal, teen ’n karige salaris van £10 per maand (sonder pensioen). Ook moes hy help om die geld vir sy salaris te in. Die skool het onder sy hoofskap en bekwame leiding tot so ’n mate ontwikkel en groter finansiële eise gestel, dat dit in 1915 'n staatskool geword het. Hy het die meeste daartoe bygedra het dat die Potchefstroom Gimnasium as staatskool sy Christelik-nasionale karakter behou het. Ds. J.V. Coetzee het in die feesuitgawe van die skoolblad (1907–1982) van hom geskryf: "Hy het sy stempel van verdraagsaamheid, stille leiding en algemene menslikheid op sy personeel en leerlinge afgedruk. Hy het hom veral beywer vir die karaktervorming van die jeug op Christelik-nasionale grondslag en het ook veel vrug van sy arbeid gesien in die belangrike plekke in die samelewing wat baie van sy oudleerlinge beklee.”

Van sy leerlinge het onder andere drie ministers, die eggenote van ’n eerste minister, talle professore, predikante, onderwysers, vele ander professionele beroepslui, vooraanstaande sakelui en boere, asook sporthelde en kultuurbouers geword. Die Christelike Opvoedkundevereniging het hom vereer en bekroon met ’n erelidmaatskap. In 1938 moes hy, op versoek van die Transvaalse Onderwysdepartment, van sy hoofskap afstand doen omdat sy kwalifikasies ontoereikend was toe die skool hergradeer is. Hy het dié teleurstelling te bowe gekom en nog vyf jaar lank as assistentonderwyser aan die skool onderwys gegee.



</doc>
<doc id="112451" url="https://af.wikipedia.org/wiki?curid=112451" title="Ad Coetsee">
Ad Coetsee

Johannes Jacobus Adriaan (Ad) Coetsee (distrik Middelburg, Kaapkolonie, 30 Oktober 1884 – Pretoria, 23 April 1973) was jare lank hoof van die Potchefstroom Gimnasium.

Coetsee is op ’n plaas in die distrik Middelburg, Kaap, gebore. Sy ouers was lidmate van die Gereformeerde Kerk en so gaan hy vir sy onderrig na die Gereformeerde Teologiese Skool Burgersdorp. Tydens sy studiejare op Burgersdorp het hy kennis gemaak met prof. Jan Lion Cachet en die latere ds. W. J. de Klerk. Twee van sy medestudente was Ferdinand Postma en J.D. du Toit. Cachet, Postma en Du Toit het, was in 1907 medestigters van die Voorbereidende Skool, wat in 1915 grotendeels deur De Klerk se toedoen die Gimnasium, ’n staatskool, geword het. Al vier dié manne het later op Potchefstroom 'n besonderse invloed op Coetsee en sy onderwysloopbaan uitgeoefen. 

In sy eerste onderwysjaar in 1907 was hy hoof van die Vrye Christelike Skool op Burgersdorp en gedurende die eerste ses maande van 1908 assistent-onderwyser aan die Albert Academy, ook op Burgersdorp. Nadat hy sy intermediêre onderwysdiploma verwerf het, het Ad Coetsee op 15 Julie 1908 as enigste onderwyser en hoof van die Voorbereidende Skool op Potchefstroom sy lang onderwysloopbaan aan en verbintenis met die Gimnasium begin. 

Ad Coetsee word beskryf as ’n beskeie mens wat alle take versigtig aangepak en nooit moed opgegee het nie. Hy het gedurende sy loopbaan hard gewerk en dikwels meer as sy deel gedoen deur gelyktydig hoof en vakonderwyser te wees. Ook was hy ’n idealis. As bewys hiervoor dien daarop gewys te word dat hy permanente onderwyspos aan ’n gevestigde skool (met goeie pensioen- en diensvoorwaardes) verruil het vir klein beginnerskooltjie met 12 leerlinge, saamgehok in ’n ontoereikende biblioteeklokaal, teen ’n karige salaris van £10 per maand (sonder pensioen). Ook moes hy help om die geld vir sy salaris te in. Die Voorbereidende Skool waarvan hy die hoofskap aanvaar het, was een van die weinige CNO-skole wat nog met Christelik-nasionale onderwys voortgegaan het. 

Vir hom was dit ’n lewenstaak om onderwys ooreenkomstig die Christelik-nasionale onderwysbeginsel te gee; daarom kan hy as die grondlegger van die Christelik-nasionale gees en rigting van die Voorbereidende Skool en Potchefstroom Gimnasium beskou word. Die skool het onder sy hoofskap en bekwame leiding tot so ’n mate ontwikkel en groter finansiële eise gestel, dat dit in 1915 'n staatskool geword het. Hy het die meeste daartoe bygedra het dat die Potchefstroom Gimnasium as staatskool sy Christelik-nasionale karakter behou het. J.V. Coetzee het in die feesuitgawe van die skoolblad (1907–1982) van hom geskryf: "Hy het sy stempel van verdraagsaamheid, stille leiding en algemene menslikheid op sy personeel en leerlinge afgedruk. Hy het hom veral beywer vir die karaktervorming van die jeug op Christelik-nasionale grondslag en het ook veel vrug van sy arbeid gesien in die belangrike plekke in die samelewing wat baie van sy oud-leerlinge beklee.” 

Van sy leerlinge het onder andere drie ministers, die eggenote van ’n eerste minister, talle professore, predikante, onderwysers, vele ander professionele beroepslui, vooraanstaande sakelui en boere, asook sporthelde en kultuurbouers geword. Die Christelike Opvoedkundevereniging het hom vereer bekroon met ’n erelidmaatskap. 

In 1938 moes hy, op versoek van die Transvaalse onderwysdepartment, van sy hoofskap afstand gedoen omdat sy kwalifikasies ontoereikend was toe die skool hergradeer is. Hy het dié teleurstelling te bowe gekom en nog vyf jaar lank as assistentonderwyser aan die skool onderwys gegee. Ná sy aftrede in 1943 het hy en sy vrou, Kitty, huisouers van die Kruger Kindertehuis in Johannesburg-Suid geword. Ook hier het hy met onderskeiding gewerk en tot 1949 besonderse opvoedingswerk verrig sodat die nuwe en moderner tehuis na hom genoem is, naamlik die Adriaan Coetsee-tehuis. 

Ad Coetsee het sy laaste lewensjare op Potchefstroom in stille afsondering deurgebring en kon in 1957 die halfeeufees van Potchefstroom Gimnasium herdenk. Hy en sy eggenote het later na Pretoria verhuis waar hy in die ouderdom van 88 jaar oorlede is.

Ad Coetsee was getroud met Catharina Rebecca (Kitty) Postma, suster van prof. Ferdinand Postma en dogter van ds. Martinus Postma. Prof. Postma was ook getroud met ’n Coetsee van Middelburg, naamlik Margaretha, wie se suster Alida getroud was met prof. Postma se broer, ds. Dirk Postma.

Ad Coetsee se suster was Johanna Alida Postma (1879–1929), die eerste vrou van ds. Dirk Postma, van 1906 tot 1940 predikant van die Gereformeerde kerk Burgersdorp. As dit die geval was, was sy ouers J.J.A. (Adriaan) Coetsee en M. Coetsee, stigters van die Gereformeerde kerk Middelburg, Kaap en familie van broer Coetsee van Roosterhoek, die plaas waarop die eerste gemeente van die Gereformeerde Kerk in Kaapland (Burgersdorp) herstig is.



</doc>
<doc id="112463" url="https://af.wikipedia.org/wiki?curid=112463" title="Universidad de La Laguna">
Universidad de La Laguna

Die Universidad de La Laguna (Universiteit van La Laguna; algemeen na verwys as ULL) is ’n multikampus en openbare navorsingsuniversiteit in San Cristóbal de La Laguna (Tenerife, Spanje). Dit is in 1927 gestig en is die eerste universiteit wat in die Kanariese Eilande opgerig is.

Tans is meer as 23 000 studente ingeskryf, en is die universiteit in ses kampusse verdeel: "Sentraal", "Anchieta", "Guajara", "Ofra", "Santa Cruz" en "Suidkampus" in Adeje.

In 2015 het die Universiteit van La Laguna vir 'n plasing as een van die top 500 universiteite ter wêreld ingeskryf via die Instituut van Onderwys van Sjanghai (China). Dit is die enigste manier vir dié twee openbare universiteite in die Kanariese Eilande om so ’n eer toe te val. Die Universiteit van Leiden (Nederland) se Sentrum vir Wetenskap en Tegnologie het die "Leiden"-posisie aan die Universiteit van La Laguna toegeken as die eerste Spaanse universiteit waarmee die Universiteit van Leiden wetenskaplike bande gesmee het. In 2016 is die Universiteit van La Laguna as die tweede beste Spaanse universiteit met betrekking tot die Geesteswetenskappe aangewys, aldus ’n opname deur die "Everis Foundation".



</doc>
<doc id="112464" url="https://af.wikipedia.org/wiki?curid=112464" title="Alepista">
Alepista

Alepista is ’n genus van motte in die Arctiidae-familie. Hierdie genus bevat die enkele spesie, Alepista irregularis, en word in Madagaskar aangetref. Dit is dus 'n monotipiese takson.


</doc>
<doc id="112465" url="https://af.wikipedia.org/wiki?curid=112465" title="Anne-Marie Beukes">
Anne-Marie Beukes

Anne-Marie Beukes is 'n hoogleraar in Toegepaste Linguistiek aan die Universiteit van Johannesburg. Sy werk as 'n Suid-Afrikaanse vertaler.

Sy matrikuleer aan die Hoërskool John Vorster in Nigel. Hierna behaal sy ’n BA-graad in Tale aan die destydse Randse Afrikaanse Universiteit (RAU), ’n honneurs- en magistergraad in Afrikaans aan die Universiteit van Pretoria en ’n D.Litt. et Phil.-graad in Toegepaste Linguistiek aan die RAU.

Sy begin haar loopbaan as vertaler by die Transvaalse Provinsiale Administrasie, waarna sy na ’n jaar begin om Spraakwetenskap te doseer aan die Departement Spraakheelkunde aan die Universiteit van Pretoria. In 1986 word sy dosent in die Departement Linguistiek en Literatuurwetenskap aan die RAU. Tussen 1993 en 2003 is sy hoof van die Taalbeplanningsafdeling van die Nasionale Taaldiens in die Departement van Kuns en Kultuur. Hier is sy ten nouste betrokke by grootskaalse regeringsprojekte ten opsigte van taalbestuur, soos die Language Plan Task Group (LANGTAG), die loodsprojek van die "Telephone Interpreting Service for South Africa" (TISSA), die Mensliketaaltegnologieprojek en die ontwikkeling van die Nasionale Taalbeleidsraamwerk. Hierna keer sy terug na die RAU (later die Universiteit van Johannesburg) waar sy ’n professor is in Toegepaste Linguistiek en tot 2015 hoof van die Departement Linguistiek. Sy doseer Vertaalstudie, Taalbeplanning, Sosiolinguistiek, Kruiskulturele Kommunikasie en ’n aantal ander taalpraktykkursusse. Sy dien ook as Raadslid van die Pan-Suid-Afrikaanse Taalraad (1996/7).

Sedert 1986 is sy betrokke by die Suid-Afrikaanse Vertalersinstituut en word hier in 2005 tot voorsitter verkies, ’n pos wat sy tot 2013 beklee, waarna sy as ondervoorsitter van die instituut dien.  Sy verteenwoordig hierdie instituut ook vanaf 1996 tot 2005 vir nege jaar by die "International Federation of Translators" (FIT) en dien as vise-president van FIT vanaf 2003 tot 2005. Vanaf 2005 tot 2012 dien sy op die Opleidingskomitee van FIT. Sy is ’n geakkrediteerde vertaler van Engels en Afrikaans. In 2014 word sy verkies tot voorsitter van die Afrikaanse Taalraad (ATR). Sy is die ondervoorsitter van die Minister van Kuns en Kultuur se Deskundige-adviespaneel oor Mensliketaaltegnologie en dien ook op die Minister van Kuns en Kultuur se verwysingspaneel vir die hersiening en opstel van die Witskrif op Kuns en Kultuur. Sy dien sedert 2015 op die Raad van die Suid-Afrikaanse Akademie vir Wetenskap en Kuns.

Anne-Marie se navorsingsbelangstelling is die sosiologie van taal, taalpolitiek, taalbeleid- en beplanning, en –bestuur, asook die sosiologie van vertaling. Haar navorsing vind neerslag in referate gelewer by 28 internasionale en 23 plaaslike vakkongresse, asook 20 artikels in plaaslike en internasionale vaktydskrifte en 11 hoofstukbydraes in boeke. Sy is ’n NNS-gegradeerde navorser en werk tans aan ’n NNS-befondsde projek oor “Identiteit en die Swart Afrikaners van Onverwacht”. Sy bly in Lynnwoodrif in Pretoria.

Sy is outeur (saam met Marné Pienaar) van “Veeltalige Vertaalterminologie / Multilingual Translation Terminology”, ’n versameling van ongeveer 200 vertaalterme in Engels en Afri-kaans met korresponderende definisies en praktiese voorbeelde, asook ekwivalente terme in Frans, Duits, Spaans en Nederlands. Verder skryf sy verskeie artikels wat in vakkundige boeke en tydskrifte verskyn. Haar artikel oor “Language policy incongruity and African languages in post-apartheid South Africa” wat in die Julie 2009 uitgawe van Language Matters: Studies in "the Languages of Africa" gepubliseer is, tel in 2010 onder die vyf mees gekwoteerde artikels uit hierdie tydskrif.






</doc>
<doc id="112466" url="https://af.wikipedia.org/wiki?curid=112466" title="Vrees">
Vrees

Vrees is 'n gevoel wat sekere organismes as gevolg van 'n waargenome gevaar of bedreiging ervaar. Hierdie gevoel lei tot 'n verandering in metaboliese en orgaanfunksies, en uiteindelik in gedrag, met die gevolg dat hierdie organismes in gevaarsituasies sal vlug, wegkruip of versteen. Vrees kan óf rasioneel en gepas, óf irrasioneel en onvanpas wees. 'n Irrasionele vrees word 'n fobie genoem.

Alhoewel daar 'n noue verwantskap tussen vrees en angs bestaan, word daar tog 'n onderskeid getref. Angs ontstaan as gevolg van bedreigings wat as onbeheerbaar of onvermydelik beskou word. Die vreesreaksie dien as oorlewingsmeganisme aangesien dit toepaslike gedragsresponse aktiveer. Daarom ook dat dit dwarsdeur evolusie behoue gebly het.

In 'n 2005 Gallup-meningspeiling (VSA) is adolessente tussen die ouderdomme van 13 en 17 gevra wat hulle die meeste vrees. Dit was 'n oop vraag en deelnemers kon enigiets noem. Die top tien vrese was in rangorde: terroriste-aanvalle, spinnekoppe, die dood, mislukking, oorlog, kriminele of bendegeweld, eensaamheid, die toekoms en kernoorloë.

In 'n raming van mense se grootste vrese het outeur Bill Tancer die mees dikwelse aanlyn navrae ontleed waarin die frase "vrees vir..." voorgekom het. Sy top-10 lys van vrese wat in 2008 gepubliseer is, was: vlieg, hoogtes, narre, intimiteit, dood, verwerping, mense, slange, mislukking en bestuur.

'n Paar van die mees algemene fobies is die vrees vir demone en spoke, vir die bestaan van bose magte, vir kakkerlakke, spinnekoppe, slange, hoogtes, water, noutes, tonnels, brûe, naalde, sosiale verwerping, mislukking, eksamen en om voor mense te praat.

'n Persoon met arachnofobie ervaar vrees of ongemak in die nabyheid van 'n spinnekop, ongeag die feit dat meeste spesies skadeloos is. Soms kan selfs 'n voorwerp wat soos 'n spinnekop lyk, 'n paniekaanval by 'n arachnofobiese persoon veroorsaak. Dit word outomatonofobie genoem. Een van die mees algemene vrese is glossofobie of die vrees om voor mense te praat. 'n Persoon praat dalk maklik tussen vriende, maar wanneer daar in die openbaar gepraat moet word, ontstaan die vrees dat hy/sy die verkeerde woorde gaan sê. Nog 'n algemene vrees is vrees vir pyn, of die vrees om deur iemand seergemaak te word. Vrees vir pyn in 'n geloofwaardige situasie veroorsaak dat 'n persoon terugdeins of wegskram.

Doodsangs is multidimensioneel; dit dek "vrese verwant aan 'n persoon se eie dood, ander se dood, vrees vir die onbekende ná die dood, vrees vir uitwissing en die vrees vir die sterfproses, insluitend vrees vir 'n stadige dood en 'n pynlike dood."

Sielkundiges is verdeeld oor die hipotese dat godsdienstige toewyding deur 'n doodsvrees gemotiveer word, en dat hierdie vrees deur die belofte van 'n hiernamaals verlig word. Volgens 'n 1976-studie van mense uit verskeie Christelike denominasies, was toegewyde persone wat gereeld kerk toe gegaan het, die minste bang vir die dood. Die opname het op 'n negatiewe korrelasie tussen vrees vir die dood en "godsdienstige belange" gedui.

Vrees vir die onbekende of irrasionele vrees is die gevolg van negatiewe denke wat uit angs voortvloei. Baie mense is bang vir die "onbekende". Irrasionele vrees kan na baie areas vertak, byvoorbeeld na die hiernamaals, die volgende tien jaar of selfs môre. Om bang te wees maak dat mense dit wat moontlik voorlê, in hulle gedagtes vererger in plaas daarvan om te beplan en te evalueer. Dit kan uiteindelik tot gewoontes soos luiheid en uitstel lei. Die dubbelsinnigheid van 'n onseker en onvoorspelbare situasie kan in sommige bevolkings angs en ander psigologiese en fisieke probleme veroorsaak; veral by diegene wat deurlopend daarmee gekonfronteer word, bv. oorloggeteisterde plekke, terrorisme, mishandeling... ens. Swak ouerskap wat vrese by kinders inprent, kan hulle sielkundige ontwikkeling en selfs persoonlikheid aantas.

Mense ontwikkel spesifieke vrese as gevolg van dit wat hulle geleer het. In die Sielkunde word dit as vreeskondisionering bestudeer.

'n Vrees kan aangeleer word wanneer 'n traumatiese gebeurtenis ervaar of waargeneem word. As 'n kind byvoorbeeld in 'n put val en sukkel om uit te kom, kan hy of sy 'n vrees vir putte, hoogtes (akrofobie), noutes (kloustrofobie) of water (akwafobie) ontwikkel. Daar word aangevoer dat vrese aangeleer word, ongeag of 'n persoon 'n trauma self ervaar het en of hy die vrees by ander waargeneem het.

Vrees word ook deur kulturele en historiese kontekste beïnvloed. In die vroeë twintigste eeu was baie mense bang vir polio, 'n siekte wat die liggaamsdeel strem wat daardeur aangetas word, en daardie liggaamsdeel lewenslank immobiel laat.

Vanuit 'n evolusionêr sielkundige perspektief beskou, is verskillende vrese moontlik verskillende aanpassings wat 'n rol in ons evolusionêre geskiedenis gespeel het. Sommige vrese, soos die vrees vir hoogtes wat moontlik by alle soogdiere voorkom, het tydens die mesosoïese tydperk ontwikkel. Ander vrese, soos die vrees vir slange, kom moontlik by alle aapsoorte voor en het gedurende die senosoïese tydperk ontwikkel. Die vrees vir muise en insekte is moontlik uniek aan die mens en het tydens die paleolitiese en neolitiese tydperke ontwikkel (toe muise en insekte belangrike draers van aansteeklike siektes geword het).

Vrees is slegs hoog indien die waargenome gevaar en erns albei hoog is, en is laag wanneer die gevaar of erns laag is.

Spesiespesifieke verdedigingsreaksies (SSVR's) of vermydingsleer in die natuur is die spesifieke geneigdheid om sekere bedreigings of stimuli te vermy; dit is hoe diere in die natuur oorleef. Mense en diere deel hierdie spesiespesifieke verdedigingsreaksies, soos die veg- of vlugrespons, insluitend skyn-aggressie, valse of intimiderende aggressie en die vriesrespons wat deur die simpatiese senustelsel beheer word. SSVR's word spoedig via interaksie met lede van dieselfde spesie, ander spesies en interaksie met die omgewing aangeleer. Hierdie stelle reaksies of response word nie maklik vergeet nie. Die dier wat oorleef, is die dier wat reeds weet wat om te vrees en hoe om hierdie bedreiging te vermy.

Daar is drie vorms van SSVR's: vlug, veg (skyn-aggressie) of vries. Dr. Robert C. Bolles, 'n navorser aan die Universiteit van Washington, het bevind dat die meeste organismes 'n intrinsieke stel vrese het wat die voortbestaan die spesie verseker. Rotte sal van enige skok-impuls weghardloop en duiwe sal hulle vlerke harder klap wanneer hulle bedreig word. Die vlerkgeklap van duiwe en die wegskarrel van rotte word as 'n spesiespesifieke verdedigingsreaksie of -gedrag beskou.

Die breinstruktuur wat die middelpunt van die meeste vreesverwante neurobiologiese gebeure vorm, is die amigdala, agter die pituïtêre klier. Dit vorm deel van 'n stroombaanwerk van "vreesleer". In die teenwoordigheid van 'n bedreigende stimulus genereer die amigdala die uitskeiding van hormone wat vrees en aggressie beïnvloed. Die Sielkunde verwys na hierdie respons as die veg-of-vlug reaksie wat deur die hipotalamus, deel van die limbiese stelsel, gereguleer word. Sodra veiligheid herstel is en die persoon nie deur potensiele bedreigings omring word nie, sal die amigdala hierdie inligting na die prefrontale korteks stuur waar dit vir soortgelyke toekomstige situasies bewaar word. Hierdie proses staan as geheuekonsolidasie bekend.

In bedreigende situasies stel insekte, akwatiese organismes, voëls, reptiele en soogdiere odorante stowwe vry. Hierdie chemiese seine, wat oorspronklik alarmstowwe genoem is, staan vandag as alarmferomone ("Schreckstoff" in Duits) bekend. Die doel daarvan is om hulleself te beskerm en terselfdertyd lede van dieselfde spesie teen gevaar te waarsku. Dit lei tot waarneembare gedragsverandering soos vries, verdedigende gedrag of verstrooiing, afhangende van die omstandighede en spesie.

Alhoewel alarmferomone nog nie fisies geïsoleer is en hulle chemiese struktuur nog nie in mense geïdentifiseer is nie, bestaan daar bewyse van hulle teenwoordigheid. 'n Duitse studie van 2006 het getoon dat wanneer deelnemers aan angs-geïnduseerde versus oefen-geïnduseerde menslike sweet van 'n dosyn mense blootgestel is, vyf deelnemers die oefen-geinduseerde sweet van gewone kamerlug kon onderskei. Uit hierdie vyf was daar drie deelnemers wat oefen-geïnduseerde sweet van angs-geinduseerde sweet kon onderskei. Die deelnemers se akoestiese skrikrefleks-reaksie op 'n geluid wanneer hulle aan angssweet blootgestel is, was groter as wanneer hulle oefensweet geruik het. Dit het vir die eerste keer getoon dat chemiese vreesseine die skrikrefleks in mense kan reguleer sonder dat enige emosionele komponent teenwoordig is.

Die mense se vrees vir die einde en sy bestaan is anders gestel sy vrees vir die dood. Hierdie vrees het die lewens van ons voorgeslagte van rituele voorsien. Die doel van rituele was om die doodsvrees te besweer; dit het daartoe bygedra om die kulturele idees te versamel wat ons vandag nog onderskryf. Rituele het ook die bewaring van kulturele idees gefasiliteer. 'n Mens sou kon sê dat die ontstaan van gemeenskappe aan mense se vrees vir die dood toegeskryf kan word. Hierdie vrees het mense geforseer om te verenig en saam, in plaas van alleen, teen gevare te veg.

Godsdiens is vervleg met verskillende vrese wat mense deur die eeue gehad het. Hierdie vrese is nie slegs metafisies (insluitend die kwessies rondom lewe en dood) nie, maar ook eties van aard. In 'n sekere sin kan ons aanvaar dat vrees 'n groot invloed op moraliteit gehad het. Hierdie aanname druis egter in teen konsepte soos Morele Absolutisme en Morele Universalisme – waarvolgens ons morele waardes óf in die goddelike óf in die natuurwette van die heelal gewortel is en nie deur enige menslike gevoel, gedagte of emosie voortgebring kan word nie.

Dan is daar 'n vrees in die Bybel met 'n ander betekenis, naamlik die vrees van die Here. In hierdie geval word vrees gebruik om 'n kinderlike of 'n slaafse passie uit te druk. In gelowiges is die vrees van God 'n "heilige ontsag" of "eerbied" vir 'n bepaalde god en die wette van die geassosieerde godsdiens.

Vrees kan polities en kultureel gemanipuleer word om 'n bevolking van idees te oortuig wat hulle andersins sou verwerp, of hulle van idees te laat afsien wat hulle andersins heelhartig sou ondersteun. Tydens rampe sal nasiestate die bevolking se vrees nie slegs manipuleer deur 'n verduideliking van die gebeurtenis te verskaf of minderheidsgroepe te blameer nie, maar ook om hulle vorige oortuigings aan te pas. Die manipulasie van vrees geskied deur middel van simboliese instrumente soos terreurrolprente en administratiewe ideologiee wat tot nasionalisme lei. Na afloop van 'n ramp word die vrees in 'n euforiese klimaat geherkanaliseer wat op patriotisme gebaseer is. Die vrees en boosheid is onlosmaaklik verweef.

'n Medisinale behandeling vir vreeskondisionering en fobies via die amigdala, is die gebruik van glukokortikoïede. In een studie is die glukokortikoïed-reseptore geïnhibeer deur muise met lentivirale vektore wat Cre-recombinase bevat, in te spuit. Resultate het getoon dat die onwrigting van die glukokortikoïede-reseptore gekonsidioneerde vreesgedrag geïnhibeer het.

Kognitiewe gedragsterapie word suksesvol aangewend om mense te help om vrees te bowe te kom. Vrees is meer kompleks as die blote vergeet of uitwissing van herinneringe. 'n Aktiewe en suksesvolle benadering behels dat mense hulle vrese herhaaldelik konfronteer. Deur hulle vrese op 'n veilige manier te konfrontreer, kan 'n persoon die snellerherinnering of stimulus onderdruk. Hierdie praktyk, bekend as "blootstellingsterapie" kan help om tot 90% van mense met spesifieke fobies te genees.

Persone wat skade aan die amigdala opgedoen het, soos met die Urbach-Wiethe-sindroom, is nie in staat om vrees te ervaar nie. Dit is nie 'n aftakelende siekte nie, maar 'n gebrek aan vrees kan maak dat 'n persoon in 'n gevaarlike situasie beland wat hy of sy andersins sou vermy.



</doc>
<doc id="112470" url="https://af.wikipedia.org/wiki?curid=112470" title="Afrikaanse volksoorlewering">
Afrikaanse volksoorlewering

Leerders van Afrikaans as 'n addisionele taal kan in staat gestel word om te reageer op estetiese, emosionele, kulturele en sosiale waardes. Onderwysers kan Afrikaanse volksoorlewering (Engels: "folklore") gebruik om te fokus op die ontwikkeling van die leerders se vermoë om om te gaan met kulturele en estetiese sensitiwiteit in verskillende sosiale kontekste. Afrikaanse voorbeelde van volksoorlewering sluit in stories met humor, toordery, die oordrag van sosiale en kulturele waardes en tradisies, ekologiese betekenis, idiomatiese uitdrukkings, prysgedigte, monsterkarakters en stereotipes.

Deur middel van 'n bekende agtergrond en/of konteks van 'n teks, kan leerders van Afrikaans as 'n addisionele taal bewus raak van die estetiese verskeidenheid van die teikentaal; hulle kan vertroud raak met die diepte en inhoud van betekenis wat in die teks geïmpliseer word.

As 'n teks verstaan word, raak die leser persoonlik betrokke en kan dit die leser lei om kreatief om te gaan met die teks – met sowel die meganiese aspekte van die taalstelsel as die analitiese aspekte – waar sy/hy kan deelneem aan die storie. Die leerder kan dus vind hoe die gebeure ontvou, sy/hy kan deel in die karakters se emosionele ervarings en hul persoonlike ervaring kommunikeer. Hierin lê die relevansie van 'n goeie lees van die teks (ten spyte van die oorsprong wat in 'n ander taal is) – omdat die leser leef in die teks en in die proses word die taal deursigtig.

Volksoorlewering is deel van 'n kernletterkunde en in hierdie artikel word die volgende Afrikaans voorbeelde van volksoorlewering bespreek: stories met humor, toordery, die oordrag van sosiale en kulturele waardes en tradisies, ekologiese betekenis, idiomatiese uitdrukkings, prysliedere, monsterkarakters en stereotipes.

Die mate waartoe leerders leermateriaal verstaan en daarmee identifiseer kan versterk word deur die gebruik van kulturele kontekste wat goed aan hulle bekend is. Alle mense is aktiewe deelnemers aan 'n dinamiese kulturele proses. As volksoorlewering deel is van die letterkunde-onderrigprogram is, kan die aanleer van Afrikaans as 'n addisionele taal 'n belangrike rol  speel in die leerder se alledaagse lewe; in plaas daarvan dat dit net 'n intellektuele oefening is wat uitgevoer word in die isolasie van 'n taalklas.

Volksoorlewering, soos Potter dit beskryf, kan gesien word as 'n lewendige fossiel wat weier om te sterf. Dit is 'n neerslag van die wetenskaplike en kulturele rykdom van die eeue en millennia van menslike ervaring. Volksoorlewering het ontwikkel as die tradisionele, meestal  mondelinge oordrag en verduideliking van die oorsprong en vroeë geskiedenis van die mens."

Die Amerikaanse antropoloog Bascom definieer volksoorlewering as 'n deel van die kultuur, nie die geheel nie. Dit sluit mites, legendes, verhale, spreuke, raaisels, die tekste van ballades en ander liedjies, en ander vorme van mindere belang in; ook ander volksbesit soos kuns, dans, musiek, kostuums, die medisyne, en selfs geloof.

Miruka gee 'n spesifieke bespreking van wat 'n narratief is: 'n verhaal van mense, gebeure, plekke, ensovoorts – feitelik en/of fiktief. Die verhale is hoofsaaklik mondeling oorgedra van persoon tot persoon en van geslag tot geslag. Die term "verhaal" en "volksverhaal" word gebruik om dieselfde konsep aan te dui.

Die betekenis van die bogenoemde vir die onderrigprogram van Afrikaans as 'n addisionele taal is dat die kulturele ervarings van die leerder ingesluit, verryk en aangepas word deur volksoorlewering as 'n instrument in 'n literêre konteks.

Een manier om harmonie in Suid-Afrika se multikulturele nasie te herstel is om leerders te help om interkulturele sensitiwiteit te ontwikkel. Die onderrig van 'n kernletterkunde kan bydra tot hierdie doel. Volksoorlewering is 'n voorbeeld van so 'n kernletterkunde. Dit bestaan uit die oordraagbare verwoording van die gebeure en waardes wat inherent deel van die menslike ras as 'n spesie is – waardes wat spesifiek en tog universeel is: integriteit, lojaliteit, eer, vryheid, ensovoorts.

Die multikulturele karakter van die Suid-Afrikaanse samelewing impliseer dat elke gemeenskap sy eie beelde van universele waardes en idees skep. Met die bestudering van 'n letterkundeteks lei die opvoeder in die addisionele taal die leerders om die relevante waardes wat inherent aan die teks is te ontdek en te bestudeer. volksoorlewering as 'n literêre instrument kan daartoe bydra dat niemand se integriteit of self-agting bedreig word nie. Elke leerder bring met hom/haar sy/haar eie weergawe van hierdie waardes na die klaskamer.

Harmon definieer volksoorlewering as volg: "folklore is something which the individual has in common with his fellows … It makes possible – perhaps it might be defined as that which constitutes – his rapport with his particular segment of mankind."

Die term "volksoorlewering" het' n wye verskeidenheid van betekenisse en sommige navorsers interpreteer die konsep losweg en ander meer intensief, soveel so dat daar 'n hele woordeboek vir hierdie een term. Die artikel fokus op Afrikaanse volksoorlewering wat humor, toordery, die oordrag van kultuur, ekologiese vertellings, idiomatiese uitdrukkings, prysgedigte en stereotipes behels.

Ervaring met Zoeloe-onderwysstudente het getoon dat die Afrika-volksverhale (deur Minnie Postma, Eugène Marais en volksverhale uit Oos-Afrika), sowel as die strokiesprente van T.O. Honiball die belangstelling van die studente stimuleer en hulle aandag gevange gehou het. Hulle het nie gesukkel om die agtergrond te verstaan terwyl die verkryging van nuwe woordeskat plaasgevind het. Hulle was onmiddellik in staat om te identifiseer met die karakters en kon deelneem aan die uitgebreide leeswerk. Terwyl hulle hierdie stories en strokiesprente gelees het, het hulle reseptiewe woordeskat verhoog en dit het uiteindelik hulle vordering gefasiliteer om 'n meer aktiewe en produktiewe vorm van taal aan te leer (praat en skryf).

Die volgende belangrike elemente van volksoorlewering kan geïdentifiseer en ontleed word in die letterkunde-onderrigklaskamer waar Afrikaans as addisionele taal aangeleer het.

Die praktiese implementering van die navorsing wat gedoen is deur Bosch op verskillende aspekte van humor kan bydra tot die genot van die lees van humoristiese volksverhale – sodoende dra dit by tot 'n gevoel van pret in die aanleer van 'n addisionele taal. Ervaring het getoon dat die humor deur Zoelesprekende onderwysstudente verstaan en uitgedruk word deur die navolging van komiese situasies, toon van die stem, gesigsuitdrukkings en lyftaal. Addisionele taalleerders sukkel om humor wat die implisiete subtiliteit van die woord speletjies behels, te waardeer.

Morain verwys na "kinesics" wat deel moet wees van enige leerprogram dit sluit persepsie. Morain is van die mening dat kinestiek kan bydra tot die begrip van die sosiale en interkulturele verhoudings, omdat diegene wat 'n addisionele taal aanleer ernstig gestrem is as hulle van plan is om in interaksie te tree met die lewende lede van die kultuur in plaas van met papier en die gedrukte media. Kiinestiek in die vorm van komiese lyftaal is 'n kreatiewe manier van kommunikasie oor die grense heen en voeg 'n ander dimensie aan die waardering en uitdrukking van die humor in die addisionele taal.

Een van die funksies van die volksoorlewering is om die gehoor te vermaak. Humoristiese gebeure veroorsaak deur bedrieërs kan bydra tot vermaak en geestelike stimulasie. Voorbeelde hiervan is die optrede van die "Jakkals en Wolf" karakters van Afrikaanse volksverhale wat Honiball uitgebeeld in strokiesprente en spotprente. Sy stories volg 'n ou tradisie van die Middel-Nederlandse letterkunde – van die satiriese "Van den Vos Reynaerde" – en Honiball het die Walt Disney van Afrikaans geword met sy spotprente en strokies. Hy gebruik satire om mense liggies te bespot en om menslike swakheid in die Afrikaanssprekende samelewing van die dag te ontmasker; hy spot met die eksentrieke gewoontes en gebruike van 'n gemeenskap.

Dit word nie deur al die volksoorlewering-spesialiste aanvaar dat spotprente en strokiesprente soos hierdie deel uitmaak van volksoorlewering nie, omdat hulle nie uitdruklik mondelinge tradisies insluit nie. Maar, aangesien hierdie strokiesprente van Honiball gebaseer is op die "Jakkals en Wolf" intertekstuele tradisie van orale volksverhale in Afrikaans wat vir geslagte oorgelewer is, is Honiball se "Adoons-hulle" (1977) en "Wolf en Jakkals van Uilekraal" (1978) deel van die massakulturele volksoorlewering waar die stadslewe en verstedeliking uitgebeeld word deur die massamedia van die dag. Dorson haal Bausinger (1961): "we no longer believe that industrialization necessarily implies the end of a specific folk culture, but rather we attempt to trace the modifications and mutations undergone by folk culture in the industrialized and urbanized world."

Hierdie strokiesprente deur Honiball verskaf interessante onderrigmoontlikhede in die addisioneletaalklaskamer, veral as gevolg van die elemente van humor in die dierebedrieërs, komiese situasies, liggaamstaal en taalgebruik (bv. die byname van sommige van die karakters). Volgens Jansen, moet strokiesprente en TV-reekse die belang van folkloristse erken en hulle aanmoedig om verder die voorkoms en betekenis van die esoteriese-eksoteriese faktor in die volksoorlewering te integreer.

'n Afrikaanse storie wat geklassifiseer kan word as 'n magiese verhaal- omdat dit die rol van toordery en die herhaling van die nommer drie behels – is "Die Wolfkoningin" deur I. D. du Plessis. Hierdie storie word 'n Kaapse verhaal genoem omdat dit die kultuur van die mense van Maleise oorsprong beklemtoon en gekonsentreer is in die Wes-Kaap (Du Plessis kan beskou word as een van Suid-Afrika se voorste kenners op die Kaapse Maleise-stories). Steenberg meen daar is 'n verband tussen hierdie storie en sprokies. Dit is 'n verhaal van die toordery wat sommige aspekte van die innerlike wêreld van die mens weerspieël. Volgens Miruka se klassifikasie van die volksverhaalinhoud, kan dit 'n denkbeeldige (fiktiewe) verhaal genoem word.

Hierdie denkbeeldige verhaal het 'n tipies Oosterse omgewing met 'n landelike atmosfeer. Daar is jagters, 'n hut, ryk grondeienaars ("wazirs") en pragtige dames ("poeteri"). Daar is 'n definitiewe beweging van 'n aardse ruimte (die huis van 'n houtkapper) na 'n magiese ruimte ('n dansparty en 'n wolf se lêplek), en uiteindelik 'n terugkeer na 'n aardse werklikheid (die huis van die wazir). Die nommer drie kom telkemale voor in verskillende ruimtes en met betrekking tot die verskillende voorwerpe; dit simboliseer die karakter se soeke na vryheid, identiteit en die gemeenskap. Die hoofkarakter se inkantasie om die vrylating van die magiese krag (waar sy verander van 'n wolf in 'n pragtige dame) bewerkstellig sentreer ook rondom hierdie getal.Die simboliek van hierdie voorwerpe strek "the capacity of both expression and comprehension, and becomes the medium through which some of the most universal, elemental – and intangible – concepts of man are conveyed".

Sommige van die beste voorbeelde van Afrikaanse volksoorlewering is stories aangeteken en geskryf deur Minnie Postma, wat grootgeword het en hierdie verhale heoor soos dit oorvertel is deur die Sotho-mense van daardie omgewing.

'n interessante voorbeeld van 'n Afrikaanse volksverhaal wat geleë is in 'n Afrika-konteks en wat die oordrag van kulturele waardes, tradisies en sienings behels, is Postma se storie "In die begin". Hierdie storie verduidelik hoe dinge was tussen vrou en man in die begin. Miller gee 'n soortgelyke bespreking van dieselfde verskynsel in 'n bespreking van 'n Sotho-Tswana-mite genoem "The First Marriage and the First Bachelor".

Hattingh bespreek Postma se mondelinge oordrag in detail en dui daarop dat Postma die verskillende eienskappe van die Suid-Sotho-verhale verstaan en in haar verhale integreer. Volgens Hattingh meen Jacottet (1908) dat hierdie storie sy oorsprong in die San-kultuur het, want die mense in die storie gebruik boë en pyle, wapens wat nooit gebruik is deur die Basotho nie. In beide Postma en Jacottet se voorstellings van hierdie mite, word die vrou se identiteit beskryf in terme van manlike kriteria. Postma voeg egter 'n nuwe dimensie by: haar vertelling toon 'n vrou as 'n intelligente, kreatiewe en innoverende wese, selfs as sy is die dienaar van die man is. Die dialoog in die storie is tipies van die mondelinge vertelling in dramatiese ontwikkeling. Die verhouding tussen die manlike en vroulike is besonder harmonieus, anders as in die meeste ander Suid-Sotho-verhale.

Die volksverhale van Eugène Marais is tipiese voorbeelde van Afrikaanse ekologiese verhale met betrekking tot die verhouding tussen dinge en mense. Marais volg die tradisie van die San-stories, meer spesifiek dié wat bekend is as dwaalstories, waarby liedjies en gedigte ingesluit is.

In "Die Vaal Koestertjie" vind ons die bekende temas van bedreigde onskuld en skoonheid, en die swakker karakter se oorwinning oor die fisiese krag en bespotting. Volgens Kannemeyer, volg hierdie storie – met sy gebruik van die Afrikaner, paradoks, inversie en kumulatiewe en progressiewe parallelisme – tot 'n groot mate die tradisionele lyn van feêverhaalliteratuur. 'n jong Koisan-meisie, Nampti, het 'n baie spesiale verhouding met 'n klein voëltjie wat sy haar klein grys suster noem omdat hulle beide koestertjies is.

Hierdie karakter pas baie goed by Miruka se algemene beskrywing van die voëls in ekologiese stories – sy lyk onfeilbaar en verskyn in tye van krisis, sy dien as 'n boodskapper wat dringende en belangrike boodskappe oordra – meer spesifiek inligting oor die magise formule wat kan verander en die protagonis versterk. Sy (die voël) is onoorwinlik, is in die lug en buite bereik van die antagoniste – in hierdie geval die ander jong vroue. Sy gee raad vir die protagonis en is haar voog.

Soos ander volksverhale, kan hierdie storie gebruik word in die taalklaskamer moraliteit, keuses en waardes soos geduld en verdraagsaamheid, selfs fatalistiese welwillendheid te verken en bespreek.

Taal speel 'n belangrike rol in enige kultuur. Hyde meen dat mense nie noodwendig gevangenes van hul taal is nie, maar dat die manier waarop iemand 'n kultuur en die wêreld sien tog weerspieël word in sy taal. Trivedi beklemtoon die belangrikheid van die oordrag van waardes sowel as die erkenning van die emosionele probleme wat die leerders mag ervaar (soos kultuur skok en gevoelens van hulpeloosheid), taalangs en vrees van mislukking as hulle nie in staat is om die kulturele boodskap in die teks te verstaan of te interpeteer nie. Hulle kritiese waardering sal word versterk deur te luister na Afrikaanse volksoorlewering.

Miruka noem 'n belangrike funksie van volksoorlewering, naamlik dié van geestelike stimulasie. Ontwikkelingsaspekte soos opleiding van geheue, sensoriese bewustheid, analise en sintese, sowel as die affektiewe ontwikkeling kan deel wees van die lees van volksoorlewering. Die ontwikkeling van al die geestelike en ander vermoëns kan verbeter word deur 'n Afrikaanse volksverhaal vol idiomatiese uitdrukkings, naamlik "Klein-Riet-alleen-in-die-roerkuil" deur Eugène Marais, wat deel vorm van "Dwaalstories" (1927).

Hierdie storie deur Marais volg die basiese patroon van die Wes-Europese sprokies en mites daarin dat die San-held (Klein Riet) die opdrag kry om 'n belangrike taak uit te voer binne 'n spesifieke tydraamwerk. Nolte dui aan dat die hele storie ontwikkel rondom 'n verskeidenheid Afrikaanse idiomatiese uitdrukkings. Hierdie uitdrukkings kan beskou word as 'n weerspieëling van die waardes van die bronkultuur in die klaskamer vir Afrikaans as 'n addisionele taal.

Idiomatiese uitdrukkings is baie goed ontvang en waardeer deur addisionele taal-leerders van Afrika-kulture (soos die ervaring met die Zulu-sprekende onderwysstudente toon – miskien omdat hulle so baie hiervan in hul moedertaal het. As gevolg van verstedeliking is baie idiomatiese uitdrukkings besig om verlore te raak in Afrika-tale. Hierdie leerders het 'n ryk instink vir idiome en het dikwels selfs nuwe uitdrukkings in die addisioneletaalkonteks geskep (bv. 'Matriek is nie matras nie').

'n Volksverhaal vol van idiomatiese uitdrukkings Afrikaanse kan leerders op hulle gemak (emosioneel) laat voel, hulle sintuie stimuleer (deur hulle bewus te maak van metafore in hul eie omgewing en deur te probeer om hierdie waarnemings en ervarings in hul eie manier in Afrikaans te verwoord soos genoemde voorbeeld). Dit kan ook 'n geleentheid skep om sommige van hierdie temas wat aangespreek word in 'n volksoorleweringsteks te bespreek.

'n verhaal soos "Lied van die reën" deur Eugène Marais is 'n ideale voorbeeld van 'n Afrikaanse pryslied. Kamwangamalu kom self uit 'n Afrika-kultuur en is van mening dat byna elke element in 'n taalprogram in staat om 'n kulturele boodskap oor te dra":" """Culture is the socially learned, shared assemblage of practices, perceptions, attitudes, world views, value systems and beliefs that determine the texture of our lives as members of a given community."

Volgens Mihálik is hierdie volksverhaal deur Marais – hoewel dit beskou kan word as 'n inheemse sprokie – 'n voorbeeld van 'n Afrikaanse pryslied wat vergelyk kan word met die Sotho-en Zulu prysliedere toegewy aan die natuur. Mihálik verwys na Finnegan se siening dat daar 'n ooreenkoms is tussen die Afrikaanse en Europese volksoorlewering en dat beide kom uit 'n oerbron. Marais het hierdie stories van 'n sekere "ou Hendrik" (waarskynlik Tswana of Sotho) tydens sy besoeke aan die Waterberge gehoor.

'n Volksverhaal wat beelde oproep van die Europese sprokie "Skoonheid en die ondier" aan die een kant en pas by Miruka se beskrywing van 'n verhaal waarin Afrikaanse monsterkarakters voorkom, is "Brolloks en Bittergal" deur C. J. Langenhoven. Dit is die eerste keer gepubliseer in 1925, en het Afrikaanssprekende luisteraars van een generasie na die volgende sedertdien vasgenael gehou.

Die hoofkarakter, Brolloks, is'n groteske en monsteragtige wese, onbetroubaar en vol bose planne. Hy is soos Miruka se beskrywing van die Luo-mensvreters wat nie mens of dier is nie, maar die eienskappe van albei vertoon; en die Maasai reus: "a man-eater as well as an eater of its own kind … [possessing the] quality of grandiosity and hedonism". Brolloks lewe soos wat 'n mens sou, maar is 'n mensvreter. Miruka beklemtoon dat mensvreters maskers van die mensdom is; hulle is geen verskil van dié in die samelewing: "they are no different from those in society who specialise in ugly deeds but who can appear very mild and sociable to gain access to the victims". Brolloks stem ooreen met Miruka se interpretasie van die monster wat staan "for evil and death. He symbolises the ominous flail of vice looming over humanity and threatening to reduce it to nothingness. He is a replica of those of us who are dehumanised, alienated, immoral and egotistically ready to achieve their goals … regardless of the repercussions on the larger society".

Temas wat in hierdie Afrikaanse volksoorleweringsteks tevore kom is ingewikkelde alledaagse morele kwessies, soos gierigheid, afknouery en hedonisme.

Robinson meen kennis van die verskille tussen kulture kan skei eerder as om te verenig, want dit kan lei tot stereotipering. Volgens haar is dit eintlik die studie van die ooreenkomste wat sal lei tot interkulturele begrip. Bredella & Haack kyk ook na stereotipes en voer aan dat "a foreign culture challenges our basic assumptions and demands that we reconstruct the original context of a culture in order to understand its symbols in terms of the people who have created them".

Lippmann meen: "not to try and give up stereotypes but to learn to use them in a reflective and self-critical way … the insight into the selective nature of stereotypes can make us self-critical and can encourage us to compare other perspectives and the motives behind them."

Hattingh gee verslag van 'n studie waar sy die storie "Tséane en die perd" (geskryf deur Minnie Postma) gebruik in navorsing met haar Afrikaans Tweede Taal-studente. Hierdie volksverhaal vertel die verhaal van 'n swart vrou wat nie pas in met die tradisionele stereotipe nie. Tséane word uitgebeeld as 'n rebel – ten spyte van haar streng, tradisionele opvoeding smag sy na vryheid en om 'n rol te speel anders as die een wat haar patriargale samelewing van haar vereis. Hierdie storie was Hattingh se studente se eerste ontmoeting met Afrikaanse mondelinge letterkunde as deel van die belangrike kulturele erfenis van Afrika – hulle het waardering vir die storie gehad omdat hulle kon identifiseer met die inhoud.

Hierdie artikel is gebaseer op navorsing gedoen deur Kruger


</doc>
<doc id="112484" url="https://af.wikipedia.org/wiki?curid=112484" title="Braam le Roux">
Braam le Roux

Ds. Abraham Hercules (Braam) le Roux (Kimberley, 10 Julie 1951 – Botswana, 18 November 2009) was ’n predikant en sendeling in die Gereformeerde Kerk en die Reformed Churches in Botswana, 'n kampvegter vir menseregte, veral dié van die San, en ontwikkelingswerker. 

Ds. Le Roux het sy lewe gewy aan die stryd om menseregte vir die inheemse volkere van Suider-Afrika, veral die San, onder wie hy 27 jaar lank in Botswana geleef en gewerk het. Ten tyde van sy dood weens ’n hartaanval in die ouderdom van 58 jaar, was hy hoof van die Kuru Family of Organisations, ’n groep nieregeringsorganisasies wat toe met die ongeveer 27 000 San in Botswana en Suid-Afrika gewerk het. 

Die Le Roux-egpaar was betrokke by ’n groot verskeidenheid ontwikkelingsprojekte wat daarop gemik was om lewensmiddele, waardigheid en inspraak in hul eie sake aan die Sanmense te bied. Van dié projekte was bevordering van Santale, kultuur en kuns, waaronder die geletterdheidsprogram vir die Naro-taal, waaruit die Bybelvertaling in Naro voortgespruit het, onder beskerming van die Christelik Gereformeerde Kerke in Nederland (CGKN), en by name drr. Hessel en Coby Visser. Die Le Rouxs het hulle veral toegespits op die reg op moedertaalonderrig vir die talle minderheidsgroepe in Botswana, sowel as die beskerming van grondregte vir die Naro-mense, maar ook die San as geheel. Inkomste vir die verarmde volk is aangemoedig deur bestaansboerdery en toeristeprojekte te bevorder, waaronder opleiding om hul tradisionele kennis bekend te stel deur middel van begeleide toere in die Kalahari sowel as die Okavangodelta. Verskeie erfenis- en kunsvlytsentrums is deur hulle begin en die Naro-kunsprojek op D'Kar het aan ’n aantal San wêreldroem besorg. So het British Airways byvoorbeeld in 1998 die kopiereg op ’n skildery deur die Kuru-kunstenaar C’goise gekoop om op die stertvin van ’n Boeing 747 te gebruik en is meer as 20 uitstallings wêreldwyd al deur die Kuru-kunsprojek gehou.

Le Roux is in die Diamantstad gebore as die tweede van ’n konvensionele Afrikaanssprekende gesin se vier kinders. Sy vader was ’n lewendehaweagent en sy moeder ’n sekretaresse by die Reddingsdaadbond. Hy het skoolgegaan in Bloemfontein en daarna aan die Teologiese Skool van die Gereformeerde Kerk in Potchefstroom sy teologiese studie in 1979 voltooi. Aan die Potchefstroomse Universiteit het die werklikheid van apartheid hom in die gesig gestaar toe hy verbied is om geletterdheidsklasse op die kampus aan te bied vir swart werkers van die plaaslike township. Die organisasie wat hy begin het om ander studente daarby te betrek, PROMPU, is deur die universiteit verbied, ’n keerpunt in sy lewe wat daartoe gelei het dat hy as predikant van die Gereformeerde kerk Vanderbijlpark van 1981 tot 1982 betrokke geraak het by die stryd om ’n regverdiger politieke bedeling. In dié tyd het hy ook 'n gemeente in Sebokeng ('n township by Vanderbijlpark) bedien en lidmate van sy gemeente aangespoor om gesprek te voer met lidmate van die township en ook Bybelstudie gelei oor die onskriftuurlikheid van apartheid as beleid. 

In 1982 het hy sendeling geword van die Gereformeerde kerk Aranos in Namibië en met behulp van die Dekar Sendingkommissie (wat 'n aantal Gereformeerde gemeentes betrek het by die sending in Botswana) en ook die Dekar-stigting in Potchefstroom. Hy het dié pos beklee tot die Gereformeerde kerk Aranos die sendingwerk in Botswana in 1990 gestaak het. Le Roux het hierna bande met die CGKN versoek, en is gedurende die oorgangstyd ondersteun deur die Gereformeerde kerk Potchefstroom-Noord, wat ook betrokke was by die samesmelting van die vyf klein San-gemeentes wat ontstaan het uit die sendingwerk van die Gereformeerde sowel as die Nederduits Gereformeerde Kerke in Afrika. Met behulp van 'n kommissie gelei deur dr. Koos Vorster en dr. Ben de Klerk asook ds. Jan Wessels van die CGKN, is al die plaaslike sendelinge en kerkrade betrek by die stigting van die Reformed Churches in Botswana in 1994, 'n historiese kerklike deurbraak – en die begin van 'n eie, selfstandige Gereformeerde struktuur in Botswana, met kerkorde, plaaslike registrasie en eie sinode.

In Potchefstroom het Le Roux kennis gemaak – en is later getroud – met ’n medestudent, Willemien Jerling (geb. 23 Augustus 1952), wie se pa, Dirk, die boerdery op die sendingplaas D'Kar vir die Aranosgemeente bestuur het. Dirk Jerling, wat in 1967 uit die RSA na Botswana verhuis het, het ook as lekeprediker die sendingaksie vir die Aranosgemeente aan die gang gehou nadat die eerste sendeling, ds. Andries Rampa, in 1969 teruggekeer het na Suid-Afrika. Tydens sy besoeke aan Willemien se familie het Braam die San bevriend en ook as teologiese student drie periodes van praktiese werk onder toesig van die Dekargemeente gedoen. Hy was aangegryp deur die mense wie se nomadiese jagtersbestaan algaande uitgewis is deur nedersetting van die Kalahari deur verskeie groepe veeboere wat oor 'n tydperk van 100 jaar die San tot 'n byna feodale arbeidersklas op die beesplase gereduseer het. 

Die Gereformeerde kerk Aranos, wat die plaas besit het wat deur Dirk Jerling bestuur is, het in 1978 die klein Gereformeerde gemeente Dekar onafhanklik verklaar, met 'n splinternuwe kerkgebou en die grond as bruidskat. Die Gereformeerde kerk Ghanzi, vir wit lidmate het reeds in 1973 ontbind en as verspreidwonende lidmate van Gobabis gefungeer. Dirk Jerling, met tydelike hulp van prof. Demps van der Merwe en Prof.Sarel van der Merwe wat die Dekar Sendingkommissie bestuur het, het die gemeente geassisteer en onderneem om 'n sendeling vanuit die Gereformeerde Kerke in RSA na die gemeente te stuur om veral te help met sendingwerk en kerkraadsopleiding. Na ongeveer 6 mislukte beroepe het die plaaslike gemeentelede spesifiek gevra dat Le Roux beroep moes word en het die egpaar in 1982 na D’Kar verhuis, met spesiale vergunning van die Gereformeerde kerk Vanderbijlpark, waar hulle maar pas 18 maande werksaam was. Dit het gou vir die Le Rouxs duidelik geword dat gewone herderlike werk nie genoeg sou wees om die mense se armoede te verlig en die vooroordeel en diskriminasie te beëindig waaraan hulle onderwerp is nie. Hulle het toe voortgebou op die eerste inkomsteskeppende projekte reeds begin deur Dirk en Pollie Jerling, en dit in samewerking met van die plaaslike San-kerkraad groepeer onder die naam Kuru Projects, die eerste ondersteuningsorganisasie vir dié mense in Botswana. Hierdie projekte is later ondersteun deur die D'kar-stigting onder beskerming van verskeie Potchefstroomse gemeentes, maar toe die werk en administrasie daarvan te veel word vir die plaaslike kerkraad om te beheer, is 'n nieregeringsorganisasie, Kuru Development Trust, in 1986 onafhanklik van die kerk geregistreer.

Dit was uitdagend vir die Le Roux-egpaar om met dié mense te werk wie se selfbeeld verpletter is deur eeue lange onderdrukking. Toe dit duidelik word dat gewone inkomste en ekonomiese opheffing nie die nodige selfstandigheid teweeg bring nie, het hulle besef dat 'n kommunale wanhoop onder die mense bestaan, en begin werk daaraan om trots in hul herkoms en hul uniekheid voor God te herstel. Hierdie werk aan taalerkenning (byvoorbeeld die stigting van 'n Naro-koor om inheemse kerkmusiek te ontwikkel en bevorder), tradisionele handwerk en dans, opteken van tradisionele verhale en speletjies, het gelei tot die oprigting van ’n kultuursentrum waar die jonger geslag, wat op plase grootgeword het of weggestuur is na kosskole ver verwyderd van hul eie mense, hul tradisies en oorlewingsvaardighede kon leer waardeer. Om die mense beter te verstaan, het die egpaar en hulle twee kleuters ’n paar maande lank in een van die San-nedersettings, Hanahai, gaan woon in 'n grashut en hul daaglikse roetine en selfs jag- en versameltogte meegemaak.

Die negentigerjare was die aanvang van die Verenigde Nasies se Dekade van Inheemse Volke, wat baie aandag (en ook heelwat finansiering) na die San gebring het. 'n Opleidingsentrum, museum, opleidingsprojek vir kleuterskoolonderwysers, leerwerkswinkel, kunsprojek en ook 'n toerismeprojek (die Dqae Qare San-plaas) het uit hierdie tydperk gevloei. Kuru het teen 'n onvoorsiene tempo gegroei tot daar meer as 100 werknemers in die organisasie was. Om die politieke druk op Kuru te verlig, het Le Roux gehelp om 'n San-regtegroep, First People of the Kalahari, en 'n streekswye Working Group of Indigenous Minorities (Wimsa) tot stand te bring. Hoewel hy uit beginsel nooit self by die politieke proses betrokke geraak het nie, en probeer het om Kuru by sy ontwikkelingsvisie te hou, was die skielike emansipasie van die San-mense vir die regering van Botswana te suspisieus en te sensitief. So het Botswana se owerheid, wat oorheers word deur Batswana, sy verblyfpermit summier in 1993 teruggetrek. Sy uitsetting uit die land het ’n wêreldwye oproer veroorsaak wat onverwagte aandag op die San se lot gevestig en in plaas van die beweging te stuit, aanleiding gegee het tot selfs groter steun vir hulle. In die plaaslike pers is destyds bespiegel Le Roux se groot “sonde” was om ’n afvaardiging van die Kuru-trust na ’n konferensie oor die regte van inheemse mense in Kopenhagen te vergesel. Die destydse president, sir Ketumile Masire, het twee maande later egter toegelaat dat die Le Rouxs met hul werk kon aangaan en eindelik het hy in 2002 burgerskap van Botswana gekry. 

Le Roux was bekend daarvoor dat hy die San se lot ter harte geneem het, en het hom dikwels gekwel dat die pyn van ’n volk in oorgang vererger is deur sy betrokkenheid omdat hy hulle sou aanspoor om te vinnig te beweeg of dalk in die verkeerde rigting. Terselfdertyd het hy in 'n tentmakerrol as predikant van die D'Kar gemeente bly werk, omdat hy bly glo het dat die gelowiges onder die San die ware en beginselvaste leiding sou kon gee wat hulle volk nodig het. Ten spyte van die groot erns wat hy in hom saamgedra het oor die invloed van hom en sy gesin op hierdie proses, was hy tog bekend vir sy sin vir pret en drama en besoekers aan die Le Roux-egpaar se onkonvensionele woonplek kon altyd avontuur te wagte wees.

Om plaaslike leierskap op D'Kar te bevorder, en omdat die administrasie van die Kuru Development Trust meer geword het as waarvoor die Le Rouxs hulleself aanvanklik ingelaat het, het Le Roux en sy vrou besluit om terug te keer na hulle pioniersrol en onbereikte San in ander dele van Botswana te gaan dien. In 1998 het hulle hul aan die rand van die Okavango-delta gevestig en ook daar drie nieregeringsorganisasies begin om die nood van die Khwe en ||Anikhwe mense in die gebied aan te spreek. Terselfdertyd het hulle die nuwe ervaringe geniet, bv. om die waterweë in hul motorbootjie te verken. In hierdie tyd het hy 'n Afrikaanssprekende huisgemeente bedien, maar ook betrokke gebly by die werk op D'Kar deur te help om die Kuru Development Trust te omvorm tot die Kuru Family of Organisations, wat regionaal gewerk het en tema-gebaseerde ontwikkelingshulp gebied het tussen hul eie mense en areas. Ter wille van oudag-inkomste het hy vanaf 2005 ook betrokke geraak by ’n krokodilboerdery. In 2008 het die egpaar besluit om die leierskap van die Kuru-organisasies prys te gee ter wille van 'n lokale opleidingsprogram vir 'n groep San jeug wat geoormerk was om sekere sleutelposisies in die verskillende organisasies oor te neem. Hy het hierna begin om 'n opleidingsprogram vir ontwikkelingswerkers en sendelinge te ontwikkel, in samewerking met die D'Kar kerkraadslede en ander verteenwoordigers van Sangroepe wat insette gelewer het in die San se lewensperspektief en waardes, en hoe dit geïntegreer kon word in moderne organisasie strukture. Terseldertyd het hy hom ingegrawe in hoe om groente organies te kweek, maar die lappie grond van sy skoonmoeder, Pollie Jerling, waarop hulle saamgewoon het, is so geteister deur ape, olifante, seekoeie, ystervarke en bosbokke, dat daar maar min van enige oeste gekom het. 

Voordat sy beplande kursusse en die boek waaraan hy gewerk het, egter afgehandel kon word, is Braam le Roux oorlede. Tydens ’n welkome eerste reënbui van die seisoen in die Kalahari, het 'n hartstilstand hom oorval terwyl hy sy boot probeer vasmaak het. Hy is oorleef deur sy vrou, hul kinders Laurika, Eben en Hettie, en (ten tyde van sy dood) twee van sy latere tien kleinkinders.




</doc>
<doc id="112488" url="https://af.wikipedia.org/wiki?curid=112488" title="Van Plettenberg-bakens">
Van Plettenberg-bakens

Goewerneur Joachim van Plettenberg het tydens sy reis in 1778 in die Kaapkolonie twee bakens geplant wat nou as gedenkwaardighede bewaar word.

In September 1778 het Van Plettenberg en 'n geselskap amptenare, insluitende Robert Jacob Gordon, Kaapstad verlaat op 'n uitgebreide reis in die binneland van die kolonie om hulle op die hoogte te stel van die heersende omstandighede aan die oosgrens. Die reis het hulle gebring deur die Karoo, die Kamdeboo, by die huidige Aberdeen, Graaff-Reinet en Jansenville verby, oor die Sneeuberge tot by Colesberg en terug langs die kus verby Plettenbergbaai.

Op Sondag 4 Oktober 1778 is die geselskap 28 km wes van die huidige dorp Colesberg op die plaas Quaggasfontein. Op ongeveer 200 m van die Seekoeirivier ('n sytak van die Oranjerivier) rig hulle 'n gedenksteen op met die wapen en naam van die goewerneur en die jaartal. By hierdie punt het die groep omgedraai en die gedenksteen was ook die noordoostelike grensbaken van die kolonie op daardie stadium. Histories staan die plek daarom bekend as "Des Edelen Heers Baken". In 1938 is die baken tot monument verklaar en is daar 'n bronsgedenkplaat aangebring.

Die baai waarin die Keurbooms-, Bitou- en Piesangriviere uitmond, is op 6 November 1778 bereik. Hierdie baai het al verskeie name gehad, naamlik Mooibaai (Bahia Formosa), Angolabaai en Baai Content. Van Plettenberg besluit om die baai na homself te vernoem en sedertdien staan dit as Plettenbergbaai bekend. Om te bevestig dat die baai en omgewing onder beheer van die VOC is, rig hy op 'n heuwel regoor die middel van die baai 'n baken op met die wapen van Nederland aan die een kant en aan die ander kant die monogram van die VOC en die Van Plettenberg-familiewapen. Hierdie baken is 2 m hoog, 30 cm breed en 13 cm dik. Dit bestaan uit 2 plat blou leiklippe wat met lood aanmekaar geheg is. In 1936 is dit tot gedenkwaardigheid verklaar en omhein. Tans staan daar 'n replika van die oorspronklike baken en is die egte baken in 'n museum in Kaapstad.



</doc>
<doc id="112490" url="https://af.wikipedia.org/wiki?curid=112490" title="Termiese besoedeling">
Termiese besoedeling

Termiese besoedeling is die agteruitgang van waterkwaliteit deur enige proses wat die omringende watertemperatuur verander. 'n Algemene oorsaak van termiese besoedeling is die gebruik van water as 'n afkoelmiddel deur kragsentrales en industriële vervaardigers. Water wat as 'n afkoelmiddel gebruik is, word teen 'n hoër temperatuur in die natuurlike omgewing gestort; die verandering in temperatuur verminder die beskikbare suurstof en affekteer die samestelling van die ekosisteem. Vis en ander organismes wat by 'n spesifieke temperatuur aangepas is, kan deur 'n skielike verandering in watertemperatuur ('n skielike toename óf afname) doodgemaak word. Dit staan bekend as "termiese skok".

Stedelike afloop—stormwater wat oor paaie en parkeerareas in oppervlakwater spoel—kan ook 'n bron van verhoogde watertemperature wees.

Verhoogde temperature verlaag die vlak van opgeloste suurstof in water. Dit kan akwatiese diere soos visse, amfibieë en ander akwatiese organismes benadeel. Termiese besoedeling kan ook die metaboliese tempo van akwatiese diere verhoog. Verhoogde ensiemaktiwiteit veroorsaak byvoorbeeld dat organismes meer kos binne 'n korter tydjie inneem as wat die geval sou wees indien die omgewing nie versteur is nie. 'n Verhoogde metaboliese tempo kan tot minder hulpbronne lei; die beter aangepaste organismes wat inbeweeg, kan 'n voordeel bo organismes hê wat nie aan die warmer temperatuur gewoond is nie. Dit kan daartoe lei dat die voedselkettings van die ou én nuwe omgewings benadeel word. Sommige visspesies sal stroomsegmente of kus-areas langs 'n termiese instroming vermy. Dit kan tot 'n afname in biodiversiteit lei. 

Hoë temperature beperk suurstofverspreiding na dieper water, iets wat tot "anaerobiese" toestande bydra. Dit kan tot verhoogde bakterievlakke lei wanneer daar genoeg voedselvoorraad is. Baie akwatiese spesies sal nie teen verhoogde temperature voortplant nie.

Temperatuurwisselings van selfs een of twee grade Celsius kan beduidende veranderinge in die metabolisme van organismes veroorsaak en benadeel. Die vernaamste nadelige veranderinge behels dat selwande minder deurlaatbaar vir is, die koagulasie van selproteïene, en die verandering van ensiemmetabolisme. Hierdie uitwerking op sellulêre vlak kan 'n nadelige invloed op mortaliteit en voortplanting hê.

'n Beduidende toename in temperatuur kan tot die denaturering van die lewensinstandhoudende ensieme lei deur waterstof- en disulfiedbindings binne die kwaternêre struktuur van die ensieme af te breek. Verminderde ensiemaktiwiteit in akwatiese organismes veroorsaak probleme soos die onvermoë om lipiede af te breek, wat tot wanvoeding lei.

In beperkte gevalle het warm water nie 'n nadelige uitwerking nie, en kan dit selfs tot verbeterde funksie van die ontvangende akwatiese ekosisteem lei. Hierdie verskynsel word veral in seisoenale water gesien en word termiese verryking genoem. 'n Voorbeeld hiervan is die groepeergewoontes van die manatee, wat gedurende die winter dikwels van kragsentrales se afvoerterreine gebruik maak. Projeksies dui daarop dat die verwydering van hierdie afvoerplekke tot 'n daling in die manateebevolking sal lei.

Die storting van onnatuurlik koue water uit reservoirs kan die vis- en makro-ongewerwelde fauna van riviere dramaties verander en rivierproduktiwiteit verminder. In Australië, waar baie riviere warmer temperatuurregimes het, is van die inheemse visspesies uitgewis en het die makro-ongewerwelde fauna dramatiese veranderinge ondergaan. Dit kan teegewerk word deur damme so te ontwerp dat die warmer oppervlakwater in plaas van die kouer water onder in die reservoir uitgelaat word.

Wanneer 'n kragsentrale aanvanklik oopmaak of vir herstelwerk of ander oorsake gesluit word, kan visse en ander organismes wat by 'n spesifieke temperatuur aangepas is, deur die skielike verandering in watertemperatuur, hetsy 'n toename of afname, doodgemaak word. Dit staan bekend as "termiese skok." 

In die Verenigde State van Amerika is kragsentrales vir ongeveer 75 tot 82 persent van die termiese besoedeling verantwoordelik. Die res is afkomstig van industriële bronne soos aardolieraffinaderye, papiermeulens, chemiese aanlegte, staalpletterye en smelterye. Verhitte water van hierdie bronne kan met die volgende beheer word:
Sommige fasiliteite maak van deurvloeiverkoelingstelsels gebruik. Dit is egter minder effektief as bogenoemde stelsels. Die water wat deur die Potrero Generating Station in San Francisco (gesluit in 2011) in die baai gestort  is, was byvoorbeeld ongeveer 10 °C bo die omringende baaitemperatuur.
Gedurende warm weer kan stedelike afloop 'n swaar termiese impak op klein stroompies hê wanneer stormwater oor warm parkeerterreine, paaie en sypaadjies loop. Stormwaterbestuurfasiliteite wat die afloop absorbeer of dit na grondwater herlei, soos bioretensiestelsels en infiltrasiekomme, kan hierdie termiese impakte verminder. Hierdie en verwante stelsels vir afloopbestuur is komponente van 'n groeiende stedelike ontwerpbenadering, algemeen bekend as groen infrastruktuur.

Retensiekomme (stormwaterdamme) is gewoonlik minder effektief in die verlaging van aflooptemperatuur, aangesien die water deur die son verhit kan word voordat dit 'n ontvangende stroom bereik.



</doc>
<doc id="112491" url="https://af.wikipedia.org/wiki?curid=112491" title="Katherine Routledge">
Katherine Routledge

Katherine Maria Routledge (gebore Pease; 11 Augustus 1866 – 13 Desember 1935), was ’n Britse argeoloog en antropoloog wat in 1914 die eerste ware opname van Paaseiland gedoen, maar nie voltooi het nie.

Ná die Anglo-Boereoorlog het sy saam met ’n komitee na Suid-Afrika gereis om ondersoek in te stel na die hervestiging van ongetroude werkende vroue van Engeland in Suid-Afrika. In 1906 is sy met William Scoresby Routledge getroud. Die egpaar het in 1910 tussen die Kikuyu van die destydse Brits-Oos-Afrika gaan bly en saam ’n boek oor hul navorsing gepubliseer met die titel "With A Prehistoric People".

In 1910 het die Routledges besluit om hul eie ekspedisie na Paaseiland te reël. Hulle het op 29 Maart 1914 met die skoener "Mana" by Paaseiland gearriveer. Hulle het ’n basiskamp by Mataveri en by Rano Raraku gehad en ook Orongo en Anakena verken. Met die hulp van ’n eilandbewoner met die naam Juan Tepano het Routledge die plaaslike bevolking ondervra en ’n katalogus opgestel van die "moai" (reusestandbeelde) en "ahu" (steenplatforms waarop hulle staan). Hulle het meer as 30 moai uitgegrawe, die stamoudstes in hul kolonie vir melaatses noord van Hanga Roa besoek en verskeie legendes en oorlewerings neergeskryf, onder meer dié van Hotu Matu'a, die voëlmankultus, clan-name en die rongorongo-skrif.

Die egpaar het die eiland in Augustus 1915 verlaat en teruggekeer huis toe. Sy het in 1919 haar bevindings gepubliseer in die gewilde reisboek "The Mystery of Easter Island". Honderde van die voorwerpe wat sy en haar man ontdek het, is nou in die Pitt Rivers-museum in Oxford en die Britse Museum in Londen.

Routledge het na berig word aan paranoïede skisofrenie gely. Ná 1925 het dit vererger – sy het Scoresby uit haar huis in Hyde Park geskop en haarself binne-in toegesluit. In 1929 het Scoresby en haar familie haar in ’n psigiatriese hospitaal laat opneem. Sy is in 1935 daar dood.




</doc>
<doc id="112492" url="https://af.wikipedia.org/wiki?curid=112492" title="Thomas Barthel">
Thomas Barthel

Thomas Sylvester Barthel (4 Januarie 1923 – 3 April 1997) was ’n Duitse etnoloog en epigraaf wat veral bekend is vir sy katalogus van Paaseiland se onontsyferde rongorongo-skrif.

Barthel het ná die Tweede Wêreldoorlog folklore, geografie en voorgeskiedenis in Berlyn, Hamburg en Leipzig studeer. Hy het in 1952 sy doktorsgraad behaal met ’n tesis oor die Maya-skrif. Van 4 Julie 1957 tot 1 Februarie 1958 was hy ’n gasnavorser oor Paaseiland aan die Universiteit van Chili.

Om rongorongo te dokumenteer, het Barthel die meeste van die museums besoek waar die tablette gehou is, en met ’n potlood afdrukke daarvan gemaak. Daarmee het hy die eerste korpus van die skrif saamgestel en dit in 1958 gepubliseer as "Grundlagen zur Entzifferung der Osterinselschrift" ("’n Grondslag vir die Ontsyfering van die Paaseilandskrif"). Hy was die eerste geleerde wat enigiets van die skrif ontsyfer het, en dit is dat twee reëls in die "Mamari"-tablet met ’n kalender te doen het.

Barthel was ook in die middel 20ste eeu aktief betrokke by pogings om die Maya-skrif te ontsyfer. Hy was een van die eerste mense wat embleemgliewe in besonderhede en in terme van hul politieke en hiërargiese verband ontleed het.


</doc>
<doc id="112493" url="https://af.wikipedia.org/wiki?curid=112493" title="Alfred Métraux">
Alfred Métraux

Alfred Métraux (5 November 1902 – 11 April 1963) was ’n Switserse antropoloog, etnoloog en menseregteleier.

Hy het belangrike inligting gepubliseer oor Suid-Amerika se Indiane, die voedoeïsme van Haïti en die antieke samelewings van Paaseiland. Hy het onder meer deelgeneem aan die opstel van die Verenigde Nasies se Verklaring oor Menseregte. Sy boeke sluit in "Voodoo," "The History of the Incas" en "Easter Island".

Métraux het selfmoord gepleeg deur ’n oordosis kalmeermiddels te neem.


</doc>
<doc id="112496" url="https://af.wikipedia.org/wiki?curid=112496" title="David Farragut">
David Farragut

David Glasgow Farragut (5 Julie 1801 – 14 Augustus 1870) was 'n Amerikaanse admiraal tydens die Anglo-Amerikaanse Oorlog van 1812, die Meksikaans-Amerikaanse Oorlog en die Amerikaanse Burgeroorlog. 

David Farragut was die seun van George Farragut ( Jordi Farragut), 'n vlootoffisier van die Amerikaanse Vloot tydens die Amerikaanse Rewolusionêre Oorlog.


</doc>
<doc id="112500" url="https://af.wikipedia.org/wiki?curid=112500" title="Elsa Hamersma">
Elsa Hamersma

Elsa Hamersma (gebore as "Elsa Meiring Basson", 23 Julie 1944 in Bloemfontein) is 'n Afrikaanse skrywer van ontspanningslektuur. Hoewel sy begin as kortverhaalskrywer, publiseer sy later verskeie ontspanningslektuur romans (hoofsaaklik liefdesverhale). Sy verwerf bekendheid met die jeugroman "Die teken van Crux." Hamersma skryf ook onder die skuilnaam Amore Barnard.

Elsa Meiring Basson is gebore as die oudste kind van Mathys en Dolly Basson. Haar pa is ’n professionele soldaat wat kort na haar geboorte na Italië en Egipte is om deel te neem aan die Tweede Wêreldoorlog. Sy word groot in Pretoria en matrikuleer in 1961 aan die Afrikaanse Hoër Meisieskool. Sy behaal in 1964 ’n B.A.-graad aan die Universiteit van Pretoria met Afrikaans en Engels as hoofvakke. In dieselfde jaar trou sy met André Hamersma en in 1965 begin sy onderwys gee aan die Hoërskool Tuine in Pretoria. Sy studeer deeltyds verder en behaal in 1966 ’n B.A. Honneurs-graad in Afrikaans-Nederlands aan die Universiteit van Pretoria. In 1968 verhuis die egpaar na Johannesburg, waar hulle tot die einde van 1999 woon. Drie kinders word uit die huwelik gebore, naamlik Rozanne (1969), André (1971) en Anél (1976). Wanneer die kinders groter word begin sy weer op deeltydse basis onderwys gee aan skole soos Hoërskool Randburg, Deutsche Schule in Johannesburg en Sharei Torah. Vanaf 1985 begin sy weer studeer. In 1987 behaal sy die Hoër Onderwysdiploma (nagraads) met lof aan die Universiteit van Suid-Afrika, in 1990 die M.Ed.-graad in taalonderrig met lof aan die Randse Afrikaanse Universiteit en in 1996 die D.Litt. et Phil.-graad in Toegepaste Linguistiek aan die Randse Afrikaanse Universiteit met ’n proefskrif oor “"Taalbeplanning vir die onderrig van Afrikaans as 'n vreemde taal in Suid-Afrika"”. Sedert 1990 is sy verbonde aan die Eenheid vir die Onderrig van Afrikaans aan die Randse Afrikaanse Universiteit, waar sy betrokke is by tweedetaalonderrig aan volwassenes. Sy bly in Johannesburg en skryf voltyds, maar na aftrede bly sy en haar man om die beurt in ’n strandhuis op Jakkalsfontein of ’n dorpshuis in Stellenbosch. Op Jakkalsfontein skryf sy kort rubrieke vir die plaaslike koerant. Terwyl sy ook saam met haar vennote, Louise Smit en Petrovna Metelerkamp, vir Camelia Boeke werk, met die doel om goeie bekostigbare ontspanningslektuur te publiseer.

Sy skryf verskeie kortverhale vir tydskrifte, hoofsaaklik onder die skuilnaam Amore Barnard, voordat sy haar hand waag aan ’n roman. Die liefdesverhaal "Sterrenag" (onder haar skuilnaam) word deur Perskor gepubliseer.

In 1996–97 wen sy ’n tweede prys in die Kagiso-FNB kompetisie met haar manuskrip "’n Hart vir Hillbrow" wat nie gepubliseer word nie.

Sy word egter bekend vir haar jeugroman "Die teken van Crux". Dit is ’n wetenskapfiksie verhaal wat afspeel aan die einde van die twintigste eeu. Die sendelingdogter Mia Basson wen ’n internasionale opstelwedstryd, wat haar en ander deelnemers na Washington neem om daar onder meer aan ’n televisiedebat deel te neem. Sy word deur die Centauriërs ontvoer, ruimtewesens wat besig is om die primitiewe aardelinge te bestudeer. Die rede vir haar ontvoering is omdat sy die sogenaamde teken van Crux dra, naamlik vier moesies in ’n kruisvorm. In 1998 verower sy die Goudtoekenning van die Sanlam-prys vir Jeuglektuur vir "Die teken van Crux".

Hierna skryf sy verskeie liefdesverhale. "Altyd die verkeerde man" het die eiendomsagent Ebbie Basson as hoofkarakter. Ebbie se jarelange verhouding ly skipbreuk, waarna sy na Kransbaai aan die Weskus gaan om ’n gholflandgoed wat daar ontwikkel word, te bemark en te verkoop. Dis nie lank nie of sy voel aangetrokke tot die ontwikkelaar, Liam Murray.

In "Blinde liefde" aanvaar Karla ’n werk as sjef en bemarker van ’n gasteplaas naby Malmesbury. Wanneer sy daar aankom, vind sy uit dat die nuwe eienaar, Hugo Joubert, se broer kort tevore daar vermoor is. Hugo is die hoofverdagte, maar Karla raak op hom verlief. Dis nie al skok wat sy kry nie, want sy ontdek ook dat daar groot finansiële probleme is en sy moet baie hard werk om te probeer om die gasteplaas ’n sukses te maak. Hugo het ’n verhouding met Natalie van die buurplaas en hy het jare lank in Londen gewoon, waar daar waarskynlik ook ’n vrou is wat op hom wag. Karla voel dat haar gevoel vir hom waarskynlik misplaas is en dat dit ’n geval is van blinde liefde.

Ander romanses van haar sluit in "’n Bruid vir La Fontaine", "Huwelik op kontrak", "Liefde en die popster", "Poprosie van die duine", "Ompad na liefde", "Haar laaste kans", "Afspraak op Klippiesbaai", "’n Onskuldige meisie", "Emma se eerste keuse", "As liefde ontwaak" en "Spioen van liefde".

Haar kortverhaal "Die katfluisteraar" word opgeneem in die versamelbundel "Sarie 40 flitsverhale".




</doc>
<doc id="112501" url="https://af.wikipedia.org/wiki?curid=112501" title="Wim Hartman">
Wim Hartman

Wim Hartman (*3 Desember 1909, Pretoria - † 29 Januarie 1966, Kaapstad) was 'n Afrikaanse skrywer van ontspanningslektuur. Hy publiseer verskeie werke onder sy eie naam sowel as onder die skuilname Tant Salie, Forona Bosman, Louwrens de Kock en Selma le Roux.

Willem Wim Hartman is op 3 Desember 1909 in Pretoria gebore. Hy word groot en gaan skool in sy geboortestad, waarna hy sy joernalistieke loopbaan hier begin.Hy werk onder andere by Die Vaderland, waar hy Gustav Preller en Eugène Marais as medewerkers het. Wanneer die koerant in 1936 na Johannesburg verplaas, leer hy die Goudstad en sy mense goed ken. Hy was getroud met Helen.

In Mei 1965 het hy ’n hartaanval, waarna hy op Saterdag 29 Januarie 1966 in sy woonstel in Seepunt in Kaapstad aan ’n hartaanval oorlede is.

Hy skryf ontspanningslektuur onder sy eie naam en die skuilname Forona Bosman, Louwrens de Kock en Selma le Roux. Meeste van sy werk verskyn egter onder sy eie naam.

"Waar die tremspore doodloop" (1951) se titel dui die plek aan waar die rampokker wêreld van Johannesburg begin. Die verteller van hierdie speurverhaal is ’n “vertroulike agent”, met ’n kantoor, ’n tikster en ’n “assistent”, wat hierdie wêreld ondersoek, maar daar is twyfel of hulle self so eerlik is as wat hulle voorgee.

In "Branders van die noodlot" (1953) is die dood van Chris de Wet se verloofde vir hom ’n haas onherstelbare verlies en hierna gee hy hom aan drank oor. Hy ruk hom later reg en sy prokureurspraktyk floreer, maar sy lewe is nie veel meer as ’n sleurbestaan nie. Twee jaar na hierdie gebeurtenis besoek Chris saam met ’n paar vriende ’n klein vissersdorpie. Een aand sien hy ’n meisie met ’n eienaardige Griekse rok aan langs die see stap en dan reguit branders toe. Hy gryp haar en lei haar na die rotse, waar hy ’n hou oor die kop kry van ’n man sonder ore.

In "Moord in die laat uitgawe" (1953) is Nico Bosman, nuusredakteur van die Johannesburgse oggendblad, Die Môrester, glad nie gewild nie. Sy kollegas hou nie van hom nie omdat hy heerssugtig is en die publiek hou nie van hom nie omdat hy dikwels sensasie-artikels sonder aansiens des persoons skryf. Hy het boonop ’n onwettige verhouding met die verpleegster Bettie Reyneke. Een aand tydens die druk van die laat uitgawe verdwyn Nico Bosman spoorloos en sy lyk word in die hyserhuisie bo-op die dak van Die Môrester-gebou ontdek. Daar is ’n groot aantal verdagtes. Een van sy kollegas, Sakkie Coetzee, het hom al die openbaar met die dood gedreig; Willie Boshoff is na sy dood tot nuusredakteur bevorder en Fanie Smuts, ook ’n verslaggewer, kon hom weer maklik dak toe gelok het. Byna enige lid van die personeel, van Frans Botha, die redakteur, tot by Edward Farrel, die opsigter, kon die moord gepleeg het.

"Hou terug die daeraad" (1965) speel af tydens die Anglo-Boereoorlog. Pretoria is deur die Britse troepemagte beset en hier woon Jacoba van Wyk met haar dogter, Wilhelmina, twee skoondogters, Cornelia en Marie en Marie se kinders. Jacoba se man en hul vier seuns is in die veld en party nagte trotseer hulle die Town Guard en die koeëls van die soldate om hul dierbares te bereik. Verraad is soos skaduwees oral teenwoordig. Cornelia onthul ’n verraaier, maar word self op heterdaad met militêre geheime betrap en met die doodstraf gedreig. Wilhelmina raak verlief op ’n Skotse mediese offisier wat een nag voor die huis verwond word in verdagte omstandighede.

"Die huis-toe-gaan was daar" (1965) is ’n vervolg op "Hou terug die daeraad". Die vier Van Wyk-seuns keer ongedeerd terug, maar Jacoba se man sterf as gevolg van sy ontberings op kommando. Terwyl die ander lede van die gesin in ’n gees van versoening met die eertydse vyand saamlewe, voel Jacoba en haar seun Servaas slegs haat jeens die veroweraars. Hierdie twee romans word later in een band herdruk onder die titel "Bande van bloed" (1979).

In "Die Boerebedrieër" (1966) tree Miemie Joubert beskermend en opofferend op teenoor die “kolonel”. Hy is ’n man met klaarblyklike swak karaktertrekke, maar sy word die prooi van sy sjarme. Ook ingesluit in hierdie boek is die novelle "Saam op skool", die verhaal van ’n bekoorlike maar gevaarlike koket.

"Die geel koevert" (1966) was eers vervolgverhaal in die "Byvoegsel" tot "Die Burger". Toe die jong tandarts Charl Niemeyer en sy vroutjie, Saar, na die klein dorpie getrek het, kon hulle nouliks verwag dat die dorpie meer opgewondenheid as die grote Johannesburg sou oplewer. Nadat hul gawe maar baasspelerige buurvrou vergiftig is, begin hulle egter speurder speel. Spoedig word nog ’n moord gepleeg.

Hy skryf ook ’n aantal jeugverhale. In "Geheim van die Haaikus" (1964) kan die Toerien- en die Moodie-kinders nie eens in die see swem nie, omdat daar haaie in die water is. Kort voor lank ontdek die vier kinders egter die aanloklike en boonop veilige swemplek van die Fransman, Pierre d’Albert. ’n Swerm kwaai ganse word egter daar op hulle losgelaat deur ’n eienaardige swart dwergmannetjie wat net in Frans op hulle skel. In die dae wat volg, vind Willem Toerien en Ronnie Moodie uit dat die Fransman glad nie die doodonskuldige amateur-oseanograaf is wat hy voorgee om te wees nie. Die eienaar van die strand se motorhawe, Jack Morgan, blyk ook meer te weet as wat hy te kenne wil gee.

In "Die woestynrowers" (1965) vra Ronnie Moodie se oom, dr. Lance Saunders, of Ronnie en sy maat Willem Toerien wil saamkom na Spaans-Sahara, waar hy na olie gaan soek vir ’n Suid-Afrikaanse mynmaatskappy. Hulle vlieg saam met dr. Saunders en Mof Human na Villa Cisneros, die hoofstad van die Spaanse-gebied in die Sahara. Hier maak hulle kennis met die olie-miljoenêr uit Texas, Rock F. Moodie. Rock Moodie soek al lank na olie in Spaans-Sahara en nog ’n Texan, Joe Spanner, boor vir hom. Willem, Ronnie en Mof gaan met Rock Moodie en Joe Spanner na die olieboor kyk, waar ’n reus van ’n Neger, Bo-Bo, die voorman is. Rock Moodie vertel Bo-Bo, in ’n grap, dat Willem en Ronnie sy seuns is. Dan begin Willem en Ronnie se avonture. Hulle leer kameel ry, soos die Berbers eet en sit en slaap, trek deur die eindelose woestyn en maak vele avonture mee.

Onder die skuilnaam Tant Salie skryf Hartman in die vyftigerjare ’n reeks artikels vir "Die Huisgenoot" oor die kleurvolle karakters wat in die Tramway Hotel in Fordsburg bly. Hierdie artikels word met die koms van televisie deur P.G. du Plessis verwerk tot die televisiereeks "TJ7".

Onder die skuilnaam Forona Bosman skryf hy onder meer "Die onvervulbare droom" (1959). Die skielike dood van Ryk de Wet verander die rykmanslewe van die De Wets van Silwerbome met een slag. Hulle ervaar een terugslag na die ander en die skielike armoede druk baie swaar op hulle skouers. Die jong Lente de Wet besluit egter om terug te veg teen ’n onsimpatieke sakewêreld vir die behoud van hulle erfdeel.

"Aan woelige waters" (1966) is ’n gesinsverhaal wat ’n avontuurlike reeks gebeure op ’n Bolandse dorp weergee, terwyl "Die transportryers" (1966) die lotgevalle uitbeeld van ’n Afrikaanse gesin wat daarin slaag om in die stedelike lewe en omgewing van Johannesburg hulleself te bly.

Hy skryf ook "In diens van die veldpond", "Blomblare van bloed" en "Rocco Naudé in Londen" onder die skuilnaam Louwrens de Kock. Hierdie drie verhale word later saam heruitgegee onder die titel "Die veldpond-omnibus"

Onder die skuilnaam Selma le Roux skryf hy die roman "Hande van goud".

Wim Hartman het onder verkuie skuilname sowel as onder sy eie naam gepubliseer:





</doc>
<doc id="112502" url="https://af.wikipedia.org/wiki?curid=112502" title="Ryk Hattingh">
Ryk Hattingh

Andrew Ryk Hitchcock Hattingh is op 26 Julie 1957 in Benoni gebore en matrikuleer daar in 1975. Hy was bekend vir sy avant-garde skryfwerk.

Sy pa is ’n prokureur wat oorlede is net voor sy twaalfde verjaarsdag en sy moeder stam uit ’n bekende koloniale familie. Hy spandeer ’n onsuksesvolle jaar aan die Randse Afrikaanse Universiteit waarna hy sy verpligte twee jaar militêre diensplig by die Hondeskool op Voortrekkerhoogte voltooi. Hierna studeer hy verder aan die Universiteit van Pretoria waar hy in 1982 die B.A.-graad voltooi met Afrikaans-Nederlands en Staatsleer as hoofvakke. In hierdie tyd is hy getroud en as die baba doodgebore word, weer geskei. Hy vestig hom dan vir twee jaar op Knysna, waar hy onder andere vir ’n jaar onderrig gee in Afrikaans aan die Hornlee Senior Secondary School in die bruin township buite die dorp en ook in die biblioteek op Plettenbergbaai werk. Wanneer hy terugkeer na Johannesburg behaal hy in 1985 die B.A. Honneurs-graad aan die Universiteit van die Witwatersrand. Hierna werk hy in 1986 as vryskutvertaler en sluit hom in 1987 by "Die Vaderland" aan. Vanaf Februarie 1989 is hy joernalis by die "Vrye Weekblad" en daarna uitgewer by Hond Uitgewers, waarna hy die eerste redakteur word van die Afrikaanse pornografiese tydskrif "Loslyf". In sy vrye tyd speel hy tromme in ’n progressiewe musiekgroep. Hy bly saam met sy gesin in ’n huis in Kensington in Johannesburg. Wanneer sy gesin die slagoffers is van geweldmisdaad in Suid-Afrika, verlaat hy die land in 1997 en vestig hom saam met sy vrou, Marténe Mentis, en gesin in Auckland in Nieu-Seeland. Hier besit hy die winkel Cobble waar hy skoene regmaak en sleutels maak.

Hy sterf op 10 Oktober 2017 aan 'n hartaanval.

Hy is veral bekend vir sy avant-garde skryfwerk, waarin hy bestaande opvattings en konvensies bevraagteken en aanval. Sy werk by "Die Vrye Weekblad" en "Loslyf", wat beide spreek van protes teen die bestel, sit hy voort in sy kuns. Saam met Conrad Botes van “"Bitterkomix"”-faam, skryf hy byvoorbeeld “Die Foster Bende”, ’n strokiesroman. Sy eerste uitgawes is almal by Taurus, wat in die streng sensuurtydperk werke uitgee waarvoor ander uitgewers nie kans sien nie en hy sit hierdie werk voort by Hond-uitgewers, wat onder andere werke van Koos Prinsloo uitgee. Sy debuut is die novelle “Die tonnel”, waar die hoofkarakter Tomas Johannes van Aarde in opstand kom teen die samelewing, die establishment en burokrasie. Hy is onder andere moeg vir kennisgewings en advertensies wat ongevraag in sy posbus gegooi word en die liefdeloosheid van die kerk en sy amptenare. Vanuit sy slaapkamer begin hy dan om ’n tonnel na vryheid te grawe, waarna die verhaal op surrealistiese manier ontwikkel op ’n wyse wat sterk aan Kafka herinner. “Markus vermoed ’n verhaal” is onortodoks daarin dat die vertelproses self hier die pas aangee en meerdere vertellers karakters voorstel en uit die verhaal uitskryf. Eindelik word dit dan ’n boek oor die relevansie van irrelevansie, geteken met splinters visioene teen die agtergrond van ’n Suid-Afrika gewikkel in ’n burgeroorlog. In die novelle “Ignatius Brand” loop die hoofkarakter se lewe omtrent skeef wanneer hy sy werk verloor, probleme kry met die owerheid binne die apartheidsbestel en sy huwelik misluk. Hy vertrek alleen na Johannesburg, waar drank en politiek sy lewe verder verwoes. Die verhaal word saamgebind deur die simbool van vuur (soos reeds vervat in die hoofkarakter se van), wat beide vernietiging en hernuwing kan bring. Die verhaal dui dus subtiel aan dat die tydsgewrig waarbinne die hoofkarakter hom bevind ten einde loop, met die moontlikheid van hernuwing. Daar is egter geen simplistiese oplossings nie. Hierdie novelle word in 1990 genomineer vir die Rapportprys. “Witskrif” sluit by hierdie boek aan, waar die verteller in los passasies sonder begin, middel en einde brokkies inligting oor sy lewe gee waardeur die banaliteit van sy jeug en sy dwelmverslawing na vore kom. Hierdie inligting kom in verskeie vorms, soos dagboekinskrywings en optekening van drome, fantasieë en herinneringe. Eindelik verskaf dit alles die beeld van ’n verwarde mens wat op selfvernietiging afstuur in ’n deurmekaar en dekadente wêreld. Die meerduidige titel verwys na ’n amptelike dokument wat ter bespreking voorgelê word wanneer veranderinge beplan word, ’n geskrif deur ’n witmens en ook ’n geskrif onder die invloed van die wit poeier kokaïen.

Sy drama “Sing jy van bomme” word in 1988 deur die Transvaalse Raad vir Uitvoerende Kunste (TRUK) opgevoer en verower vyf Vita-toekennings, waaronder een vir die Mees Belowende Afrikaanse Dramaturg. Die drama speel af in ’n anargistiese Johannesburg waar bomme gedurig ontplof en die karakters poog om te oorleef, met binne hulle die pyn van mense wat te veel gesien en beleef het. Die agtergrond is die grensoorlog van die tagtigerjare. “Mynhoop” (met die subtitel “"’n nokturne"”) maak sy debuut in 1994 met ’n opvoering in die Pieter Roos Teater in Johannesburg onder leiding van Gerrit Schoonhoven. ’n Nokturne is ’n verklanking van naggeluide en die stuk se vier karakters praat hoofsaaklik in die vorm van lang monoloë gedurende die eensaamheid van die nag. Die hoofkarakters is die ou vrou Hanna, wat vele minnaars gehad het en klaarblyklik in die verlede leef, en Swart, die man saam met wie sy bly. Swart is ’n denker, leser en sterrekundige. Hulle besef eindelik dat hulle ten spyte van hulle lang saamblyery bitter min van mekaar weet en die monoloë wat hulle lewer is tasbare bewys dat hulle baie praat maar selde met iemand anders kommunikeer. Hy skryf ook die teks vir “Opdrag: Ingrid Jonker”, ’n eenvrou-vertoning wat deur Jana Cilliers by die Grahamstad Nasionale Kunstefees en die KKNK opgevoer word. Hierdie drama word in 2000 deur die ENB Teaterpaneel aangewys as beste nuwe Suid-Afrikaanse toneelstuk en Jana Cilliers as beste aktrise vir haar spel in hierdie drama. Die stuk is ’n interne monoloog waarin die aktrise die kreatiewe prosesse van beide skryf en toneelspel ondersoek. Dis geensins ’n sentimentele huldeblyk aan Jonker nie en ondersoek sowel die kunstenaar en die mens met genadelose eerlikheid en insig. “Eensnaar” is ’n drama oor Leipoldt wat in 2001 by die Klein Karoo Nasionale Kunstefees opgevoer word. Die drama ondersoek ook emigrasie en vervreemding as deurlopende temas. Sy eenbedryf in vier tonele, “Die moderne kunstenaar”, word in Februarie 1983 in "Tydskrif vir Letterkunde" gepubliseer. Hy skryf ook gedigte en “"Sonbeeld"” word in November 1981 in "Tydskrif vir Letterkunde" gepubliseer.



Eensnaar
Ignatius Brand
Markus Vermoed 'n Verhaal
Mynhoop
Sing Jy van Bomme
Die tonnel
Witskrif



</doc>
<doc id="112504" url="https://af.wikipedia.org/wiki?curid=112504" title="Gaerin Hauptfleisch">
Gaerin Hauptfleisch

Gaerin Hauptfleisch is in 1971 in Bloemfontein gebore as die enigste seun en een van twee kinders van Temple Hauptfleisch, bekende akademikus en dramaturg, en Karin Lou Bekker. Sy suster se naam is Anzel.

Hy word groot in Pretoria, waar hy aan die Hoërskool Silverton en Hoërskool Die Wilgers skoolgaan, waarna hy aan Hoërskool Stellenbosch matrikuleer. Vir een jaar ondergaan hy militêre diensplig en spandeer dan twee jaar oorsee. Hy studeer verder in Drama aan die Universiteit van Stellenbosch, waar hy sy B.A. Drama-graad, sy B.A. Drama Honneurs-graad in regie en in 1999 sy M.A. Drama-graad in multimedia behaal met ’n tesis oor “"Media en die teater: ’n praktiese ondersoek na die gebruike van film, televisie en video in twee Suid-Afrikaanse produksies"”. Later sluit hy as lektor aan by die Departement van Drama. Sy area van kundigheid is Kunstefeeste in Suid-Afrika.

Hy is akteur in verskeie produksies, waaronder hoofrolle in Chris Vorster se “"Jeims Blond"”-reeks dramas en “"Why’t Burp"”, Saartjie Botha se “"Spanner"”, David Kramer se “"Die ballade van Koos Sas"” en in van sy eie dramas. As regisseur, ontwerper of verhoogbestuurder is hy betrokke by onder andere Keith Bain se “"Robin Hood"” (1999), “Pieter Fourie se “"Honour thy mother, fuck thy father"” (Engelse verwerking van “"Naelstring"”), Marietjie Pretorius se “"Die vaal koestertjie"”, Gideon van Eeden se “"Boetman is bedônit"”, Deon Opperman se “"Môre is ’n lang dag"” en Pieter Fourie se “"Gert Garries – ’n baaisiekel babelas"”. Hy stig sy produksiemaatskappy Stercus Produksies in 1999. Vanaf 1999 is hy ook publisiteitsbeampte vir die Universiteit van Stellenbosch se Dramadepartement, terwyl hy vanaf 2000 vir ’n tyd voorsitter is van die Libertas Teaterklub in Stellenbosch en redakteur is van hulle nuusbrief “"Ad lib"”. Vir ’n tyd is hy ook bibliotekaris vir die Sentrum vir Teater en Opvoeringstudies. Hy is getroud met Stephanie Hough, self aktrise en dramaturg. Sedert 2007 bedryf hulle ook Spektrum Kinderteater, wat produksies vir kinders landwyd en selfs in die buiteland opvoer.

Hy is skrywer van meer as twintig toneelstukke, met die swart komedie “Varknek” as sy eerste drama en Stercus se eerste produksie in 1999 by die Klein Karoo Nasionale Kunstefees (KKNK) en Aardklop. Hierdie is ’n komedie waar elke komplot wat gesmee word, te doen kry met ’n teenkomplot. “Grensgeval” (2000) speel af in die jaar 1986, met ’n grensoorlog teen Angolese terroriste en wydverspreide onluste wat in Suid-Afrika woed. Die geharde kryger en fotoboekheld Rocky de Wit is daar om die land te verdedig teen die aanslae van buite en hy besluit om die slegte ouens tot in Angola agterna te sit. “Bees”(2001) is ’n swart komedie wat die mite van Elektra in ’n Suid-Afrikaanse konteks plaas, wanneer sy die moord op haar ma se nuwe man beplan. “Bring Elvis terug” (2002) is ’n musiekspel oor ’n Elvis-nabootser. “Medonnerd en die expats” is ’n komedie wat in 2005 by die KKNK debuteer. Die Australiërs is bekommerd omdat die expats, almal hoogs gekwalifiseerde ryk entrepreneurs, om onverklaarbare redes terugkeer na Suid-Afrika. Ook die Britte is bekommerd omdat hulle skielik te min dokters het. Medonnerd is self ’n eks-expat wat deur die ANC opgelei is en nou ’n spioen vir die Australiese regering word om die stimulus agter die skielike ommeswaai te ondersoek. Die komedie “Moegoeman en die Afrikane” word onder andere in 2006 en 2007 by die "Volksblad"-Kunstefees, die Grahamstad Nasionale Kunstefees, Woordfees en die KKNK opgevoer. Hierin word Suid-Afrika se geheime agent gestuur om ’n diktator van ’n buurland onskadelik te stel. Moegoeman is afkorting vir Militêre Operateur, EersteGraads, Onafhanklik mEt MAgtingsvlak iNternasionaal. In 2010 debuteer die komedie “Daan de Wet hou sy oog op die bal” teen die agtergrond van die Sokker Wêreldbeker. Daan de Wet is ’n privaatspeurder wat deur die geheimsinnige mnr. Coetzee genader word om sy vermiste boekhouer te vind. Daan ontrafel die skrikwekkende, internasionale komplot.

Die multimedia teaterervaring “Trek” debuteer by die KKNK van 2006, met die landskapkunstenaar Strijdom van der Merwe en die musikant Schalk van der Merwe wat die toneelstuk met visuele kuns en musiek komplementeer. Die woord “"trek”", en sy etimologie en assosiasies word die venster op plek, identiteit en die “tussen-in” in ons samelewing. Die soortgelyke opvolg “Stoot” debuteer in 2007 by die KKNK, weer met behulp van die twee Van der Merwes. Hierin werk ’n swart man, ’n wit man en ’n wit vrou saam om verskeie groot voorwerpe te stoot. Uiteindelik is die drama ’n verkenning van die sikliese aard, onbetroubaarheid en rigtingloosheid van die bestaan. “Ses voet se eiendom” is ’n eenbedryf wat by DALRO geregistreer is. Saam met Jody Abrahams skryf hy ook addisionele teks vir David Kramer se drama “"Koos Sas, the last Bushman of Montagu"”.

Ook op die gebied van kinder- en jeugdrama lewer hy ’n bydrae. Hy verwerk verskeie sprokies vir die verhoog. Dit sluit in “"Aswoestertjie – ’n pantomini"”, “"Rooikappie en die wolf"”, “"Sneeuwatjie – ’n pantomini"”, “"Jan en die Boontjierank"”, “"Raponsie"” (’n poppekas) en “"Sneeuwitjie en die sewe Dwerge"”. Hierdie dramas word by kunstefeeste vertoon en ook by skole regdeur die Wes-Kaap. In 2001 voer die Hoër Meisieskool Bloemhof in Stellenbosch sy drama “"Rooi"” op en hierdie opvoering is ’n finalis in die ATKV tienertoneelkompetisie.

Nieman, Nols “Snaakse geheime agent Moegoeman deel geheime” “Volksblad” 30 Junie 2006




</doc>
<doc id="112507" url="https://af.wikipedia.org/wiki?curid=112507" title="2012 Belgiese Grand Prix">
2012 Belgiese Grand Prix

Die 2012 Formule Een Belgiese Grand Prix is op 2 September 2012 op die Circuit de Spa-Francorchamps, in België, gehou. Dit was die twaalfde wedren van die kampioenskapseisoen en is deur Jenson Button in 'n McLaren-Mercedes gewen.


</doc>
<doc id="112508" url="https://af.wikipedia.org/wiki?curid=112508" title="2013 Belgiese Grand Prix">
2013 Belgiese Grand Prix

Die 2013 Formule Een Belgiese Grand Prix is op 25 Augustus 2013 op die Circuit de Spa-Francorchamps, in België, gehou. Dit was die elfde wedren van die kampioenskapseisoen en is deur Sebastian Vettel in 'n Red Bull-Renault gewen.


</doc>
<doc id="112512" url="https://af.wikipedia.org/wiki?curid=112512" title="Van de Graaff-bakens">
Van de Graaff-bakens

Die Van de Graaff-bakens is in die tyd van die VOC se bewind aan die Kaap op belangrike plekke langs die kus van die destydse kolonie opgerig om te bewys dat die VOC aanspraak op die gebied maak.

Aan die einde van die 18de eeu wou Engeland as die grootste koloniale moondheid graag die Kaap by die VOC oorneem en daarom is in 1781 'n Britse vloot gestuur om die Kaap te verower. Weens die aanwesigheid van 'n groot Franse eskader aan die Kaap het die veroweringpoging misluk. Sedertdien het Cornelis Jacob van de Graaff (1734–1812), die goewerneur aan die Kaap van 1785 tot 1791, alle Engelse besoekers aan die Kaap gesien as moontlike spioene en vyande wat sy bewind wil omverwerp. Later daardie jaar strand die Engelse skip "Pigot" naby die huidige Humansdorp. Die opvarendes, insluitende Engelse soldate, ry per wa na Kaapstad. Van de Graaff is dadelik agterdogtig en vermoed dat daar verkenningswerk gedoen word vir 'n latere inval. Die Politieke Raad besluit om sommer van die eerste Nederlandse skip wat die Kaap aandoen 'n honderd soldate te laat ontskeep en hulle op verskeie plekke langs die kus te stasioneer. Hierdie plan het egter misluk. Toe het die Politieke Raad maar 'n aantal klipbakens met die Nederlandse wapen en die monogram van die VOC daarop ingegraveer op strategiese plekke laat oprig. Een van hierdie bakens is in 1785 in Outeniqualand opgerig en staan nou in die museum op George. Dit is in 1962 tot gedenkwaardigheid verklaar. 'n Replika staan in die Suid-Afrikaanse Museum in die Kompanjiestuin in Kaapstad.



</doc>
<doc id="112513" url="https://af.wikipedia.org/wiki?curid=112513" title="2011 Belgiese Grand Prix">
2011 Belgiese Grand Prix

Die 2011 Formule Een Belgiese Grand Prix is op 28 Augustus 2011 op die Circuit de Spa-Francorchamps, in België, gehou. Dit was die twaalfde wedren van die kampioenskapseisoen en is deur Sebastian Vettel in 'n Red Bull-Renault gewen.


</doc>
<doc id="112514" url="https://af.wikipedia.org/wiki?curid=112514" title="2010 Belgiese Grand Prix">
2010 Belgiese Grand Prix

Die 2010 Formule Een Belgiese Grand Prix is op 29 Augustus 2010 op die Circuit de Spa-Francorchamps, in België, gehou. Dit was die dertiende wedren van die kampioenskapseisoen en is deur Lewis Hamilton in sy McLaren-Mercedes gewen.


</doc>
<doc id="112527" url="https://af.wikipedia.org/wiki?curid=112527" title="Temple Hauptfleisch">
Temple Hauptfleisch

Temple Hauptfleisch (gebore 27 Junie 1945) is 'n Suid-Afrikaanse skrywer en akademikus. Hy lewer 'n beduidende bydrae tot die Suid-Afrikaanse drama en is deur die loop van sy loopbaan nie net verantwoordelik vir die skryf van dramas en eenbedrywe nie, maar skryf hy ook verskeie vakkundige werke en stel verskeie versamelbundels met betrekking tot die drama op. Hy maak by geleentheid van die skuilnaam Anton Haarhoff gebruik.

Hauptfleisch is op 27 Junie 1945 in Bloemfontein gebore. Sy ouers is George Stephanus Hauptfleisch en Katerina Dafina du Plessis. Hy matrikuleer in 1962 aan Grey-Kollege in Bloemfontein. In 1963 is hy die wenner van ’n American Field Service Beurs wat hom in staat stel om ’n jaar in Oregon in Amerika deur te bring. Hy studeer dan vanaf 1964 verder aan die Universiteit van die Oranje-Vrystaat, waar hy in 1966 die B.A.-graad behaal met Engels en Latyn as hoofvakke en hy is ook die beste Latyn-student in 1966. In 1967 bekwaam hy hom as taalonderwyser deur die Universiteits Onderwysdiploma te verwerf en behaal dan in 1968 die B.A. Honneurs-graad in Engels. In sy studentejare neem hy aktief deel aan die amateurtoneel. Hierna gee hy vanaf 1968 tot 1971 skool in Engels en Latyn aan Grey-Kollege, waar hy in 1968 saam met Charles Malan stigter is van die Grey Kollege Dramavereniging. Intussen studeer hy deeltyds verder aan sy M.A.-graad in Engels, wat hy in 1972 aan die Universiteit van Suid-Afrika verwerf met ’n dissertasie oor "Greek dramatic conventions in modern drama". Vanaf 1970 tot 1972 is hy deeltyds bestuurder by die Stadskouburg in Bloemfontein.

Hy is sosiolinguis en taalnavorser aan die Raad vir Geesteswetenskaplike Navorsing vanaf 1972 tot 1978, waarna hy in 1979 aangestel word as hoof van die Sentrum vir Suid-Afrikaanse Teaternavorsing by die Raad vir Geesteswetenskaplike Navorsing. In 1978 behaal hy ’n doktorsgraad (D.Litt. et Phil.) in Engelse letterkunde aan die Universiteit van Suid-Afrika oor "The play as communication: a study of the language of drama." In 1988 sluit hy hom aan by die Universiteit van Stellenbosch as dosent in die Departement Drama. By hierdie universiteit word hy in 1991 medeprofessor en stigter en direkteur van die Sentrum vir Teater en Opvoeringstudies en in 1996 Professor en Voorsitter van die Dramadepartement asook Direkteur van die H.B. Thom-teater. In 2006 is hy vir ses maande uitruilprofessor aan die Universiteit van York in die Verenigde Koninkryk, waar hy kursusse aanbied in teaterteorie, oorsig oor moderne drama en Afrika drama, met spesifieke fokus op Suid-Afrika. In 2010 tree hy af by die universiteit en wy hom hierna toe op die webwerf "Encyclopaedia of South African Theatre", "Film, Media and Performance" (ESAT).

Hy is in 1968 getroud met Karina Lou Bekker en hulle het ’n dogter (Anzel) en ’n seun (Gaerin). Gaerin maak self naam as bedrewe dramaturg en toneelregisseur.

By geleentheid is hy toneelresensent vir "Pretoria News", vanaf 1983 lid van die advieskomitee vir die School for Dramatic Art van die Universiteit van Witwatersrand, adviseur vir die ATKV Kampustoneel Toneelskrywerfees, bibliograaf vir die "International Bibliography of Theater" in Brooklyn in New York, adviseur vir Academica en HAUM Uitgewers en stigter, mederedakteur en mede-uitgewer van "South African Theatre Journal". As beoordelaar is hy vanaf 1985 betrokke by die AA Mutual Vita Toneeltoekennings en vanaf 1986 by die DALRO Toneeltoekennings. Hy behartig tussen 1972 en 1985 die redaksie van die South "African Association for Drama and Youth Theatre Journal" en is ook redaksionele konsultant vir "Critical Arts" en "The Shakespeare Society Journal""."

Hy is stigterslid van die South African Association for Drama and Youth Theatre en die Association of Drama Departments of South Africa. Sy ander professionele lidmaatskappe sluit in Modern Language Association of America, American Theatre Association, International Federation for Theatre Research, Vereniging van Dramadepartemente van Suid-Afrika, Suid-Afrikaanse Vereniging vir Algemene Literatuurwetenskap, Association of University English Teachers of South Africa, International Comparative Literature Association en die South African Museums Association. Saam met Dennis Schauffer is hy in 1998 die stigter van South African Society for Theatre Research en hy is ook vanaf 1999 voorsitter van hierdie organisasie. Hy is ’n lid van die Uitvoerende Komitee van die International Federation for Theatre Research.

By verskeie geleenthede lewer hy referate by plaaslike en internasionale konferensies, onder andere in 1983 in New York oor "Athol Fugard and the Afrikaner". By hierdie geleentheid bring hy ook besoek aan verskeie Amerikaanse universiteite waar hy samesprekings voer met leidende drama akademici. Ander internasionale konferensies waarby hy optree sluit in Münich 1988, Weenen 1991, Seattle 1991, Toronto 1994, Wallis 1999, Amsterdam 1999, Lyons 2000, Sydney 2001 en St. Petersburg in Rusland in 2004.

"André" is ’n vollengte drama wat gepubliseer word en as ’n tragikomedie beskou kan word, met die fokus op die afloop van ’n akteur se loopbaan. Die vyftigjarige André de Jongh is ’n ambisieuse amateur akteur wat beperkte sukses behaal het met sy hoofsaaklik komiese rolle, maar nogtans afgetakel voel omdat hy dink dat mense vir hom as persoon lag. In verskeie van die tonele word André uitgebeeld terwyl hy ’n rol in ’n toneelstuk vertolk, sodat hierdie dan ook drama-binne-ŉ-drama word. André en sy tweede vrou Heleen ontvang besoek van sy nefie Toon, wat as liedjieskrywer en sanger groot opgang maak juis wanneer André se loopbaan taan. Toon neem figuurlik gesproke die kalklig van André af weg en steel dan ook André se minnares, Dina. André bring homself dan op die verhoog in die rol van Faustus om die lewe, terwyl die kalklig dan helderder op Toon val. Hauptfleisch is in 1983 een van die tien finaliste vir die Amstel Dramaturg van die Jaar toekenning op grond van sy drama "André".

Ongepubliseerde dramas uit sy pen wat opgevoer word sluit in "Bloedlyn" (wat reeds in 1977 deur Dinkteater in Pretoria opgevoer word en as tema liefde, onverdraagsaamheid en verraad onder apartheid het), "Onder die Brandberg" (verwerking van J.M. Synge se "The shadow of the Glen"), "Op salvokop" (in 1987 by Kampustoneel opgevoer, met tema ’n jongman wat die waarheid uitvind omtrent sy moeder se ongure verlede), "Hier begin ons" (geskryf saam met Juanita Swanepoel en studente, wat in 1989 by Kampustoneel opgevoer word) en "One for the Road to Damascus/ 'n Loopsopie op die Damaskuspad". Laasgenoemde behandel ’n fiktiewe ontmoeting in 1896 in Kaapstad tussen die jong C.J. Langenhoven en ’n gryse Mark Twain en is geskryf met behulp van ’n skenking van die Nasionale Kunsteraad.

Hy skryf ook verskeie eenbedrywe. "Wie is Leopold?" word deur Dalro gepubliseer en ook opgeneem in die versamelbundel "Die kleiner kosmos". Hierdie eenbedryf speel af in die agtiende eeu, waar die gevaar bestaan dat die outokratiese heerser van ’n land in Europa, Leopold die Sesde, tydens ’n openbare optrede deur ’n sluipmoordenaar vermoor sal word. ’n Terdoodveroordeelde dubbelganger word oorreed om sy plek in te neem, maar leef hom so in sy rol in dat hy vir Leopold dood en dan as koning uitgaan om die openbare optrede (en waarskynlik sy dood) tegemoet te stap. In 1971 verwerf "Wie is Leopold?" ’n Dalro-toekenning in ’n eenbedryfkompetisie.

Die eenbedryf "Stasie", waarin ’n ou man en ’n jong seun wag vir die laaste trein van die aand, word opgeneem in "Voetlig 1".

"Die wat tweede kom" is ’n eenbedryf wat opgeneem word in die versamelbundel "Voetlig 2". Hierin leef die twee kinders in ’n gesin in ’n slegte verhouding met hulle pa, maar elke saak het altyd ten minste twee kante.

Die eenbedryf " 'n Onpaar kouse" word opgeneem in "Die magiese kring".

Die eenbedryf "Boomhuis, droomhuis" word opgeneem in die gelyknamige bundel en ook in "Die spieël en die weerkaatsing". Die seun Bakkies bou ’n boomhuis in die agterplaas van ’n sakeonderneming. Wanneer die eienaar, meneer Vermeulen, dit ontdek, is hy aanvanklik ontsteld, maar beleef dan weer sy kindertyd en kry begrip vir Bakkies se drome.

"Die kampioen" word opgeneem in "’n Rooie met ratte, Pa".

Temple skryf ook dramas onder die naam Anton Haarhoff, onder andere die klug "Die óórmaak van mnr. Venter" wat in 1985 opgeneem word in die versamelbundel "Die spieël en die weerkaatsing". Die kinders is ontevrede met hulle pa se oudmodiese kleredrag en musieksmaak en vrees dat hy hulle by ’n opkomende partytjie in die skande gaan steek. Die pa luister die gesprek af en transformeer homself in moderne klere vir die partytjie, maar dit maak die kinders eers ongelukkig. Die pa stel die kinders nou voor die keuse dat hy van nou af óf sy oudmodiese klere óf die moderne klere sal aantrek. Die kinders besef nou dis nie so maklik om iemand oor te maak om jou eie begeertes te bevredig nie.

Verskeie dramaversamelbundels word deur hom saamgestel, alleen en saam met ander, soos "Voetlig 1" en "Voetlig 2" saam met P.J. du Toit, "South African Theatre: Four plays and Introduction" saam met Ian Steadman, "Die spieël en die weerkaatsing", "Players" saam met T. Townsend, "Storieboom" saam met U. Wood, "’n Rooie met ratte, pa" saam met Ula Schüler, "Boomhuis, droomhuis" saam met Jan Taljaard en "Die magiese kring". "Die kleiner kosmos" stel hy saam in medewerking met P.P.B. Breytenbach en vir hierdie bundel skryf hy ’n artikel oor "Die taal van die drama".

Hy skryf ook gedigte en prosa. In 1974 verskyn twee Engelse gedigte van hom in "Unisa English Studies" se spesiale poësie uitgawe. "Homunculus" bevat gedigte en prosa en word gepubliseer met tekeninge deur Ronnie Watt.

Sy vakkundige artikels verskyn in ’n menigte vakpublikasies, waaronder "Stilet, Critical Arts, Lantern, Teaterforum, English in Africa", "Communicatio", "Shakespeare in Southern Africa" en "South African Theatre Journal", terwyl hy ook hoofstukke bydra tot boeke soos "Spel en spieël", "The Breytie Book" en "The Routledge Encyclopaedia of Post-Colonial Literature". Benewens drama en die teater skryf hy ook oor die sosiologie van taal, insluitende ’n vierdelige verslag oor "Language loyalty in South Africa".

In 1990 kry hy ’n Vita-toekenning vir teaternavorsing op grond van sy artikel oor "Citytalk, theatretalk: dialect, dialogue and multilingual theatre in South Africa". In 2000 word die Rektorstoekenning van die Universiteit van Stellenbosch vir uitstaande navorsing aan hom toegeken en in 2002 verwerf hy die B1-gradering as navorser by die "National Research Foundation". Hy word in 2013 by die Klein Karoo Nasionale Kunstefees met die Kuns Onbeperk-bydrae vir diens aan die kunste vereer vir sy werk as akademikus en teaternavorser.

Werke uit sy pen sluit in:





</doc>
<doc id="112531" url="https://af.wikipedia.org/wiki?curid=112531" title="Robin Hawkins">
Robin Hawkins

Robin Hawkins is in 1954 in Durban gebore. Hy gaan daar skool in die drie Port Natalskole, waar sy ma Afrikaans gee. Hy is bekend as skrywer.

Hierna studeer hy verder aan die Universiteite van Natal en Stellenbosch. Op Stellenbosch is hy lid van die Letterkundige Laboratorium van D.J. Opperman. Sy grootste belangstelling is in musiek en hy stig verskeie musiekgroepe, waaronder S#ARP, The Banned, wat later hulle naam na Cold Front verander, The Poison Kandie Gang en uiteindelik Artvark. By Artvark is die digter Willem S. van der Merwe een van die groeplede. Robin komponeer musiek, skryf lirieke en speel klavier, baskitaar, tromme en elektriese klawerbord. Hy bly in Rondebosch in Kaapstad.

Terwyl hy nog op skool is begin hy gedigte skryf in beide Engels en Afrikaans. Sy tweetalige toneelstuk “"The lucky dip"” verwerf in 1976 die wisselbeker vir die beste produksie by die USAT-fees op Stellenbosch. Sy verse word in 1984 in “"Visier"” opgeneem, waar die militêre wêreld die agtergrond van ’n aantal daarvan vorm en die toonaard dikwels harde sinisme is. Die gedig “"maandans in die voorhuis"” is ’n hoogtepunt met sy byeentrek van skerwe uit verskeie gebroke wêrelde. Hy gee nie ’n selfstandige bundel uit nie en publiseer hierna sy werk op die Internet. Later neem Gerrit Komrij van sy gedigte op in die bloemlesing “"Die Afrikaanse poësie in ’n duisend en enkele gedigte"”.






</doc>
<doc id="112537" url="https://af.wikipedia.org/wiki?curid=112537" title="Japie Heese">
Japie Heese

Japie Heese (*14 September 1901, Paarl - † 31 Desember 1965, Stellenbosch) was 'n Afrikaanse skrywer wat bekendheid verwerf het vir die skryf van dramas en prosa. Onder die skuilnaam J.P. Dinges publiseer hy 'n eenbedryf.

Heese is ook bekend vir sy lewenslange betrokkenheid by die Voortrekker-kultuurbeweging.

Jacob de Villiers (Japie) Heese is op 14 September 1901 in die Paarl gebore . Sy ouers was Johannes Friedrich Gysbert Reitz Heese en Hester Francina de Villiers. Tien kinders is uit die huwelik gebore, ses seuns en vier dogters. Een van sy broers was dr. Karl Willem Heese (wat met die skryfster Hester Heese getroud was), terwyl sy broer dr. J.A. Heese bekendheid verwerf het vir sy boeke oor die geskiedenis, waaronder ’n boek oor die Slagtersnek-rebellie.

Japie word onderwyser en gee klas in skole op onder andere die Hoër Volkskool, Graaff-Reinet, en in Bloemfontein. Later word hy lektor in Opvoeding aan die Universiteit van Stellenbosch, ’n betrekking wat hy vir meer as dertig jaar beklee.

Vir bykans sy hele lewe is hy betrokke by die Voortrekkerbeweging en hy stig in 1923 reeds een van die heel eerste takke van hierdie beweging in Graaff-Reinet. Met die landwye stigting in Augustus 1931 word hy verkies as eerste  hoofsekretaris, ’n posisie wat hy beklee tot 1959, toe hy as die derde Hoofleier van hierdie organisasie verkies word.
Hy onderneem vroeg in die vyftigerjare ’n lang studiereis na die Verenigde Koninkryk en Europa om die opleiding van vrywillige jeugleiers te bestudeer, na aanleiding waarvan hy die verslag "Die opleiding van voltydse en vrywillige jeugleiers in die Verenigde Koninkryk en sekere Wes-Europese lande: ’n verslag van ’n oorsese studiereis" skryf.

Hy is getroud met Mundy du Toit en hulle het drie kinders, ’n seun en twee dogters.
Hy is op 31 Desember 1965 op Stellenbosch oorlede.

Onder die skuilnaam J.P. Dinges publiseer hy die klugtige eenbedryf "Sy beurt" en onder sy eie naam die dramas "Die oubaas geku"l, "Die simpel seun" en "Dr. Bettie", laasgenoemde in drie bedrywe. Spesifiek vir dames skryf hy die twee klugspele "Die afgevaardigde" en "Die testament", wat saamgebundel word in "Twee klugspelletjies vir dames".

In "Vier kort klugspelletjies" word opgeneem "Die nuwe pappa", "Die genadelose slagter", "Slabbert se skoonseun" en "Klein woelwater". "Klein woelwater" is ’n drama waarin ’n welvarende gesin uitgebeeld word.

Hy skryf ook ’n aantal toneelstukkies spesifiek vir die Voortrekkers, wat in "Twaalf toneelstukkies vir Voortrekkers" saamgebundel word. Hy verwerk die sprokie "Repelsteeltjie" vir die verhoog, terwyl Die "houtkapperskind" ’n drama spesifiek vir kinders is.

Verskeie toneelstukke word ook deur hom vertaal, waaronder "Jan Lustig" van Jan de Groot (wat in 1934 by Sentraal Hoërskool in Bloemfontein opgevoer is) en "Onder die Indiane" van Toon Jansen (wat in 1935 by die Sentraal Hoërskool opgevoer is). Sy gedigte "By die aalwyn" en "Die afgevaardigde" word opgeneem in "Ons Land" se Kersnommer in Desember 1925, waar dit met pryse bekroon word.

Hy is redakteur van die baie bekende "Sus en Daan" reeks (bekend as "Die Silwerboom"-reeks) van boekies waarmee laerskoolkinders leer lees. Baie van sy geskrifte is spesifiek op die Voortrekkerbeweging gerig en sluit in "Die Voortrekkers en ander Suid-Afrikaanse jeugbewegings", "Van penkop tot hoofleier – lewenskets van N.J. van der Merwe, eerste hoofleier van die Voortrekkers" en "Ons hou koers".

Hy skryf ook boeke oor nasionalistiese onderwerpe, waaronder "Burgerkunde" en "Praatjies oor burgerkunde", terwyl hy in "Die gebruik van druk en lopende skrif" ondersoek doen na die impak wat die gebruik van drukskrif uitoefen op die skrifprestasies van leerlinge nadat hulle na lopende skrif oorgeslaan het.

Ook oor die landbou en natuur skryf hy saam met Gert Helgert van Rooyen vir skoolgebruik inleidende werke, waaronder Merkwaardige insekte (in Engels "The insects of our country"), "Paddas en reptiele", "Belangrike insekteplae" en "Natuur en landboulessies", wat in Engels vertaal word as "Lessons in nature study and agriculture".

Vir "Die Kleinspan" lewer hy oor die jare talle bydraes, waaronder "Bessie die by" in Junie 1929.

In 1951 kry hy ’n erepenning van die Suid-Afrikaanse Akademie vir Wetenskap en Kuns vir sy werk met die stigting en opbou van die Voortrekkerbeweging.

Werke wat uit sy pen verskyn sluit in:




</doc>
<doc id="112539" url="https://af.wikipedia.org/wiki?curid=112539" title="Carina Stander">
Carina Stander

Carina Stander is op 20 November 1976 in die Nylstroom hospitaal gebore as vrugteplaaskind van die plaas Bergfontein in die Waterberg in Limpopo. Sy is bekend as 'n digter.

Sy is doof gebore maar kan na ’n wonderwerk op agt maande hoor. Sy is die jongste van drie kinders en het ’n suster, Annelie, en ’n broer, Jaco. Haar ouers is die boer Sarel Francois Stander en die taalonderwyseres (Afrikaans en Duits) Truiki Stander. Aan die Laerskool Ellisras ondergaan sy haar laerskoolopleiding, waarna sy vanaf 1990 na die Hoërskool Ellisras gaan. Op hoërskool verkoop sy kunswerke, wat haar in staat stel om drie jaar na mekaar die ATKV-Skryfskool by die Universiteit van Potchefstroom by te woon, terwyl sy ook aan talle debat- en redenaarskompetisies deelneem. Sy is hier redakteur van die skoolkoerant, voorsitter van die debatsvereniging en skoolprefek. Die skool ken erekleure aan haar toe vir redenaarskuns, waar sy ’n semifinalis is in die nasionale ATKV-redenaarskompetisie; vir debat, waar sy ’n semifinalis is in die nasionale kompetisie van die Rapportryers; en ook vir koor. Sy verower die trofee vir die Beste Vroulike Byspeler op provinsiale vlak en die wisseltrofee vir die Kultuurpersoonlikheid van die Jaar.

In 1994 matrikuleer sy en studeer dan vanaf 1995 verder aan die Universiteit van Pretoria waar sy ’n B.A.-graad in Beeldende Kuns in 1998 en in 1999 ’n B.A. Honneurs-graad in Beeldende Kuns verwerf. Sy dien hier as komiteelid van Studentekultuur en is vanaf 1995 tot 1997 verantwoordelik vir konserte, terwyl sy kuns- en boekresensies skryf vir die studentekoerant "Die Perdeby". Na universiteit werk sy vir twee jaar vir beeldhouers in Cambridge en die Skotse Hoogland. Die eerste agtien maande werk sy by die beeldhou-dosent John McGill in Cambridge en dan by die beeldhouer Gerald Ogilverie Laing in Inverness in Skotland en by Kilmorack Galery, die grootste galery in die Skotse Hoogland. Laasgenoemde galery is ’n katedraal tussen die berge wat in ’n galery omskep is. Die ingenieur Gerrit van Niekerk vergesel haar op hierdie oorsese reis en hulle trou na hulle tuiskoms in Suid-Afrika.

Sy hou vanaf 1996 verskeie uitstallings van haar beeldhouwerk, eers in Pretoria en later ook in Kaapstad en George en ’n solo-uitstalling in 2008 in die Breytenbach-sentrum op Wellington onder die titel “"Aard – ’n spel tussen natuur en bonatuur"”. In 1999 wen sy die Eiers vir Afrika kunswedstryd in gemengde medium van die Suid-Afrikaanse Waterverfvereniging met haar inskrywing “"24 eggs in 1 day"”. Gedurende haar nagraadse studiejare verwerf sy ’n aantal beurse, naamlik die Professor J.J. Smith Scholarship-beurs (R11 000), die Harry Crossley-beurs (R4 000) en die K.W. Johnstone-beurs (R3 000), wat haar in staat stel om vanaf 2004 voltyds te studeer. Sy verwerf dan in 2005 ’n M.A.-graad (met lof) in Kreatiewe Skryfwerk aan die Universiteit van Kaapstad onder leiding van Joan Hambidge met gedigte wat later in gewysigde vorm verskyn as “"Die vloedbos sal weer vlieg"”.

Terwyl hulle in Houtbaai bly vir haar nagraadse studie, word sy en haar man een nag oorval deur inbrekers, wat haar man aanrand en vir dood agterlaat. Na voltooiing van haar studie bly sy en haar man in Kaapstad aan, waar hy programmeerwerk doen en sy vryskutjoernalis vir vyf tydskrifte is. In Januarie 2008 trek hulle na die Tsitsikammawoud, vanwaar hulle steeds vryskutwerk oor die Internet doen. Hulle seun Aden word op 28 Augustus 2007 gebore en Ilan in 2011.

Sy neem deel aan verskeie uitstallings, skilder op bestelling en is vryskutjoernalis wat sedert 2006 vir verskeie tydskrifte skryf. Sy en haar man onderneem vele reise deur lande in Afrika, Suid-Amerika, Europa en die Verenigde State van Amerika, welke ondervindings sy later in reisverhale omskep. In 2006 en 2008 ontvang sy Media24 se toekenning as Artikelskrywer van die Jaar vir haar artikels in die tydskrif "Lééf" en in 2011 word sy genomineer vir ’n ATKV Mediaveertjie in die kategorie Beste Leefstyl-artikel. Sy tree vanaf 1998 gereeld in die openbaar op waar sy van haar eie gedigte voorlees (baie keer met musiekbegeleiding) en hierdie optredes sluit in oor die radio en televisie vir Pasella (SABC2), Radiosondergrense, Radio Helderberg en Kingfisher Radio, asook die Woordfees en Versindaba op Stellenbosch. By 2011 se Woordfees hou sy ’n uitstalling van haar kunswerke. Die uitstalling het ingesluit die oorspronklike ses inksketse uit haar digbundel “"Woud van nege en negentig vlerke"” asook ’n inkskets getiteld “"Elwe en Selwe"”. Die hoofkarakter uit haar eerste roman, “"Wildvreemd"”"," is die onderwerp van twee ronde olieverfskilderye op bord, terwyl “"Return to Eden"”, ’n jakkals uitbeeld wat aan ’n vrou se gesig ruik. Die laaste twee skilderye was “"Tuinier"” en ’n amper lewensgrootte uitbeelding van Desmond Tutu getiteld “"Hemel en Aarde"”"."

Haar eerste gedig skryf sy reeds op agjarige ouderdom, wanneer haar beste maat trek en sy haar gevoelens op papier uitstort. Hierna gee haar ma vir haar ’n oefeningboek waarin sy haar versies neerskryf en van die gedigte in haar debuutbundel ontstaan reeds in haar hoërskooljare. Op elfjarige ouderdom begin sy om elke tweede Sondagmiddag ’n gedig te skryf en so skryf sy dan elke jaar ongeveer 25 verse. Sy publiseer haar gedigte op die webwerf LitNet en in Tydskrif vir Letterkunde en reeds op skool word van haar gedigte in die versamelbundel “Poort” opgeneem.

Haar debuutdigbundel, “Die vloedbos sal weer vlieg”, is in 2006 op die kortlys vir die debuutprys van die Universiteit van Johannesburg. Agt van hierdie verse word daarna deur André P. Brink in die “Groot Verseboek” opgeneem. Die vloedbos van die titel is ’n mangliet of “mangrove” in Engels, terwyl die Amasone-oerwoud “varzea” of “flooded forest” genoem word. Vloed is oorvloed of ’n groot skare van mense, en die vloedbos wat vlieg spel dus hoop uit, naamlik dat die onmoontlike wel kan gebeur. Die bundel word in vier afdelings verdeel. “Oesjaar” se gedigte handel oor die spreker se herkoms, die plaaslewe en veral oor die invloed van die mense en omgewing op die digter se identiteit. Al die gedigte speel in Limpopo af, met ’n paar verse wat ook oor wonders gaan, die onmoontlike wat gebeur. Die afdeling “Karkaskaal” handel oor geweld, veral seksuele geweld, met die slotgedig “daardie nag sal die vuurvlieg ’n bosbrand wees” ’n viering van die verkragte se oorlewing en oorwinning, wat haar ’n mitologiese ligdraer vir haar gemeenskap maak. “Ewenaar” bevat liefdesgedigte, met ’n ewenaar wat die balans tussen twee helftes wat naas mekaar lê suggereer, en ook na die ekwator en reis verwys. Daar is ’n eenheid in gedeelde vryheid. “Groeikrag” is geestelike gedigte, met baie van die gedigte wat handel oor interaksie met arm swart gemeenskappe. Ten spyte van die diversiteit van temas vorm die bundel tog ’n eenheid, veral deur die gees van spiritualiteit wat deurgaans teenwoordig is. Haar tegniese vaardigheid beïndruk, want alhoewel die bundel vrye verse bevat, sluit sy hulle met tegnieke soos rym, halfrym, refreine en terugkerende elemente, terwyl veral die beeldgebruik getuig van ’n fyn waarnemingsvermoë wat ongewone assosiasies laat slaag. Saam met Francois le Roux wat die musiek verskaf, stel sy ’n CD saam met verse wat sy uit hierdie bundel voorlees.

In 2009 verskyn haar tweede bundel, “woud van nege en negentig vlerke”. Die vlerke in die titel verduidelik sy as dat dit die simbool van onsterflikheid is, omdat hemelwesens vlerke het, terwyl die getal nege en negentig byna daar is, byna die volmaaktheid van honderd persent bereik het maar steeds onvoltooid is, steeds uitreik na ’n beter en meer volledige staat. ’n Woud is weer ’n droomwêreld, simbool van die paradyslike en skoonheid, maar ook ’n skoonheid wat gevaar impliseer. Die bundel is dan vol gedigte oor woude, moerasse en erotiek, vulkane en vloede, berge, swangerskap, vreemdsoortige diere, engele en die Goddelike. Dit speel weer in Afrika af, maar ook in Peru, Brasilië, Skotland en Hawaii en die reismotief bind hierdie bundel dan ook met haar debuutbundel. Hierdie bundel word in ses afdelings verdeel. “Vlam onder die water” word opgedra aan “die God van hemel en aarde” en speel af op die vulkaaneilande van Hawaii, in Bolandse wingerde, langs die Kaapse kus, by Argentinië se watervalle, in die Amatola en Kalifornië se woude, van waar God die verdwaaldes opsoek en terugneem na veilige neste waar hulle die storms kan trotseer. “Vasteland, wankelland” handel oor Suid-Amerika en Afrika en verwys na die feit dat vastelande nie vas is nie, maar wankel. Die gedigte behandel dan ook die verwondes met hulle eie pyn wat ander versorg, sodat die wonderwerk somtyds groter is as die wond. “sondoop” tree in gesprek met vriendinne en letterkundiges. Die vierde afdeling, “wildernis”, is ’n terugkeer na die plaas waar sy groot geword het met herinneringsverse. “Palm-pas” is liefdesgedigte gerig aan haar man en speel af in die woudhuisie in die Skotse Hooglande waar hulle vir ses maande gewoon het. Die hoogtepunt in die bundel is die afdeling oor swangerskap, die “nege-maande-moeras”, waar in die moeras ’n geheim besig is om uit te broei en die bundel eindig dan met ’n begin, naamlik die geboorte.

Haar verse word in die geleentheidsbundels van Versindaba opgeneem, asook in versamelbundels soos “Honderd Dichters”, “Losvoor”, “Kamers” en “Groot verseboek”. Laurika Rauch gebruik in 2007 van haar verse vir haar vertoning “Gedigte” in Centurion en Niel van der Watt toonset ’n aantal van haar gedigte vir opvoering tydens Woordpoort in Pretoria in 2009. Die Nederlandse musiekgroep Souldada neem drie van haar getoonsette gedigte op hulle CD “Oer de grins” op, wat in November 2010 vrygestel word. Van haar gedigte word ook opgeneem in “Groot verseboek”.

In 1994 in matriek wen sy reeds die ope afdeling van ’n nasionale skryfkompetisie van die Congress of South African Writers met haar kortverhaal “In ’n neutedop”. Van die ander toekennings wat sy met haar prosa wen sluit in ’n merieteprys in die Bloemfontein Skrywersvereniging se kortverhaalwedstryd in 1996, die eerste prys in Van Schaik Uitgewers en Studentekultuur se kortverhaalwedstryd in 1997, die derde prys in De Jager-HAUM Kagiso-FNB se kortverhaalwedstryd in 1998 en die eerste prys in die Millennium-kortverhaalkompetisie van Finesse in 1999. Sy publiseer verhale in tydskrifte en koerante soos Tydskrif vir Letterkunde, Boeke-Insig, Rooi Rose, Lééf, Die Burger en De Kat. Die kortverhaal “In ’n neutedop” word in die versamelbundel met dieselfde naam opgeneem en dit word voorgeskryf vir hoërskole. Van haar ander verhale word opgeneem in versamelbundels soos “Braaivleis in die bos en ander verhale” en “Drif”. Sy word ook gevra om haar en haar man se verhaal te skryf vir die versamelbundel “Ware liefde”, wat ware liefdesverhale van bekende pare vertel.

Haar eerste roman is “Wildvreemd”, waar andersheid en buitestanderskap die onderliggende tema is met doodgewone mense wat voel dat hulle nie inpas nie. Die titel verwys op verskillende betekenislae na algehele vreemdheid van die individu, na die vreemdheid van die wilde en natuurlike lewe teenoor die beskawing, na die vervreemding van die wildlewe, na die verwildering of uitdrywing van alles wat vreemd is en na die feit dat die verhaal in die wildernis afspeel. Deur die verloop van die verhaal ontwikkel die eiesoortige karakters deernis vir mekaar. ’n Stom vreemde vrou van onsekere herkoms trek alleen in die Ruig in, ’n stuk oewerbos in die Waterberge van die Limpopo. In die jare daarna bekwaam sy haar as uitsonderlike byeboer en veg vrou-alleen teen onwettige jagtery. Een maal per maand verkoop sy heuning en kerse op ’n boeremark. Almal vrees haar en skryf haar stomheid toe aan die byt van ’n hiëna en deels as gevolg van hierdie onbekendheid is sy die hoofverdagte wanneer ’n verwoestende veldbrand uitbreek. In vyf afdelings word agt verskillende vertellers gebruik om die verhaal te vertel en die perspektiefwisselinge te bewerkstellig. Die boek se bekendstelling val saam met ’n uitstalling van haar kunswerke by die Lanzerac wynlandgoed buite Stellenbosch.

In 2012 vereer die Cordis-trust haar met ’n Goue Pen-toekenning vir haar bydrae tot die taal en kultuur van Afrikaans.



Die vloedbos sal weer vlieg
Wildvreemd


Woud van nege en negentig vlerke



</doc>
<doc id="112540" url="https://af.wikipedia.org/wiki?curid=112540" title="Bosman de Villiers">
Bosman de Villiers

Bosman de Villiers (*Thaba Nchu, 10 Junie 1916 – †Johannesburg, 3 Junie 2003) was 'n joernalis en assistent-redakteur van die Vrystaat.

Abraham Izak Hermanus Jacobus Bosman de Villiers is op 10 Junie 1916 in Thaba Nchu in die Vrystaat gebore. Hy gaan op sy tuisdorp en op Ventersburg skool en studeer verder aan die Grey-universiteitskollege in Bloemfontein, maar moet sy studies staak weens ’n gebrek aan die nodige finansies. Hy is om die beurt ’n briewebesteller, winkelklerk, prokureursklerk, staatsamptenaar en boer voordat hy ’n joernalis word en assistent-redakteur is van die "Lowveld Leader", terwyl hy op Nelspruit gevestig is.

Later word hy sekretaris van ’n bou-aannemersaak op Nelspruit. Hy is op 3 Junie 1939 getroud met Eleonora Cronjé van Ventersburg en die egpaar het twee kinders, ’n dogter en ’n seun. Die seun word vernoem na Uys Krige, omdat De Villiers hom as sy vader in die kuns beskou.

Bosman de Villiers is op 3 Junie 2003 in Johannesburg oorlede.

Sy eenbedryf "Die dikker bloed" wen in 1948 die gesamentlike eerste prys in ’n eenbedryf-toneelwedstryd van die Federasie van Amateurtoneelverenigings van Suid-Afrika (FATSA). Dit word in 1948 in Gerhard J. Beukes se bundel "Uitgesoekte eenbedrywe" opgeneem. Hierdie drama behandel die impak wat die Tweede Wêreldoorlog en die politieke meningsverskil wat daaruit voortspruit, op die lewens van ’n gesin maak.

Hy skryf ook kortverhale en sketse en skryf die eerste boek oor gholf in Afrikaans, naamlik "Gholf saam met die boere".





</doc>
<doc id="112547" url="https://af.wikipedia.org/wiki?curid=112547" title="Gerrit Dekker">
Gerrit Dekker

Gerrit Dekker (Pretoria, Transvaal, 11 November 1897 – Klerksdorp, Suid-Afrika, 10 April 1973) was professor, letterkundige adviseur en vertaler. Sommige van sy publikasies sluit in "Van Deyssel as skilder", "Oordeel en besinning" en "Die Afrikaanse Psalmberyming."

Sy ouers was Nederlanders wat vroeg in die negentigerjare van die 19de eeu na Suid-Afrika geïmmigreer het, waar sy pa as boumeester werk. Hy gaan skool aan die Oosteindskool, waar hy in 1915 matrikuleer en studeer dan vanaf 1916 verder aan die Transvaalse Universiteitskollege in Pretoria. In 1918 behaal hy die B.A.-graad en in 1919 die M.A.-graad in Nederlands. Vir nege maande in 1920 neem hy tydelik waar as dosent aan die Transvaalse Universiteitskollege in die plek van prof. T.H. le Roux. Aan die einde van daardie jaar gaan hy dan na Amsterdam waar hy verder studeer aan die Gemeentelijke Universiteit van Amsterdam. Hier promoveer hy in 1926 met onderskeiding met ’n proefskrif oor "Die invloed van Keats en Shelley in Nederland gedurende die negentiende eeu". Terwyl hy in Europa is neem hy die geleentheid waar om baie te reis en hy bestudeer ook die beeldende kunste, waaroor hy later artikels en ook ’n boek skryf.

Hy word in 1925 aangestel as dosent in Nederlands en Afrikaans aan die Potchefstroomse Universiteitskollege, in 1927 as senior lektor en hy word dan in 1931 bevorder tot professor in Nederlandse en Afrikaanse Taal en Lettere. Sedert 1940 is hy gelyktydig ook professor in Kunsgeskiedenis. Hy beklee hierdie twee professorate totdat hy aan die einde van 1962 aftree. Later word hy ook aangestel as lid van die Universiteitsraad. Hy dien in tallose liggame en rade en speel ’n belangrike rol met die totstandkoming van die letterkundige tydskrif "Die Nuwe Brandwag", waarvan hy vanaf 1929 tot 1934 saam met H.G. Viljoen die mederedakteur is. As letterkundige adviseur is hy betrokke by die Afrikaanse Psalmboek en die Afrikaanse Bybelvertaling.

Na sy aftrede as voltydse professor stel die Minister van Binnelandse Sake hom aan as die eerste Voorsitter van die Raad van Beheer oor Publikasies, ’n amp wat hy van 1963 tot 1968 beklee. Hy neem hierna in tydelike hoedanigheid steeds gereeld as lektor waar aan die Potchefstroomse Universiteit en is ook vir vyf maande tydelik verbonde aan die Universiteit van Kaapstad. Hy word twee keer deur die Kultuurverdrag Nederland-Suid-Afrika uitgenooi om as gasdosent in Nederland op te tree. Verder is hy per geleentheid uitruildosent aan die Vrye Universiteit van Amsterdam en hy gee ook op uitnodiging lesings in België. By verskeie geleenthede dien hy op keurkomitees wat letterkundige pryse toeken en hy is ook lid van die advieskomitees vir die Hertzogmonument en van die Vrystaatse provinsiale geboue. As jarelange lid van die Matrikulasieraad en die Transvaalse Raad vir Moderatore lewer hy belangrike diens aan die onderwys. Die verenigings waarvan hy lid is sluit in die Suid-Afrikaanse Akademie vir Wetenskap en Kuns, die Maatschappij der Nederlandse Letterkunde in Leiden en die Suid-Nederlandse Maatschappij voor Taal en Literatuur. Hy lewer in 1972 die N.P. Van Wyk Louw-gedenklesing onder die titel "N.P. van Wyk Louw as Dertiger".

In 1928 trou hy met Hendrina Gezina Huetinck en uit hierdie huwelik word twee dogters (Trixie en Rikie) en ’n seun (Leendert) gebore. Trix was getroud met die Gereformeerde predikant ds. J.H. van der Walt, wat die bediening in 1987 verlaat het. 

Dekker is op Dinsdag 10 April 1973 in die Klerksdorpse hospitaal oorlede, nadat hy kort tevore ’n operasie ondergaan het.

Hy lewer sedert 1920 gereelde kritiek oor die Afrikaanse letterkunde in tydskrifte soos "Die Banier", "Die Huisgenoot", "Die Nuwe Brandwag", "Ons Eie Boek", "Koers" en later ook "Standpunte". ’n Baanbreker in skerpsinnige letterkundige kritiek het in hierdie vroeë stadium van die ontwikkeling van die Afrikaanse letterkunde ’n ondankbare taak.  Ten einde ’n meer gesonde letterkundige smaak en insig by lesers te ontwikkel, moet die kritikus noodgedwonge die letterkundige tekortkomings van geliefde skrywers uitwys, wat hom soms baie gramskap op die hals haal. Hy win egter die agting in van skrywers en ander literatore met sy suiwer oordeel en is van die gevestigde literatore byvoorbeeld die eerste om die belangrikheid van die Dertigers se werk in te sien en dit na waarde te skat. Sy eerste publikasie is "Die impressionisme in die Nederlandse letterkunde". In 1934 word hy die eerste literator wat die gehele ontwikkeling van die Afrikaanse letterkunde vanaf 1652 in een bundel skets, wanneer die eerste uitgawe van sy "Afrikaanse Literatuurgeskiedenis" verskyn. Hierdie boek beleef tot 1972 verskeie hersienings en heruitgawes en word gereeld aan universiteite voorgeskryf. Hy bundel van sy letterkundige artikels en resensies in die bundels "Causerie en kritiek" en "Oordeel en besinning". Verder lewer hy verslag oor "Die Afrikaanse Psalmberyming". Sy artikels en resensies verskyn in tydskrifte soos "Tydskrif vir Wetenskap en Kuns", "Jaarboek van die Suid-Afrikaanse Akademie", "Standpunte", "Die Huisgenoot", "De Nieuwe Taalgids", "Die Nuwe Brandwag", "Jaarboek van die Afrikaanse Skrywerskring", "Die Ruiter", "Die Banier" en "Koers".

Saam met professor T.H. le Roux stel hy die bloemlesing "Uit die poësie van die Nederlandse goue eeu" saam, en saam met T.T. Cloete versorg hy die soortgelyke bloemlesing uit die Nederlandse poësie, "Van Bilderdijk tot Gorter". Vertalings van hom sluit in die oud-Noorse "Die Saga van Grettir die Sterke", "Die sterwende aarde" uit die Frans van René Bazin en "Verhale" uit die Frans van Guy de Maupassant, terwyl sy vertaling van De Maupassant se "Pierrot" in "Tydskrif vir Letterkunde" van Desember 1954 verskyn. Saam met T.H. le Roux is hy redakteur van die reeks "Uit die Dietse boord" (uitgawes van Nederlandse verhale) en hy versorg verskeie van die werke in hierdie reeks van ’n inleiding en verklarende aantekeninge.

By geleentheid van sy sestigste verjaarsdag in 1957 word die huldigingsbundel "Beskouings oor poësie", met essays deur kollegas en ander prominente skrywers en literatore, aan hom oorhandig. Die Universiteit van Pretoria asook die Potchefstroomse Universiteit vir Christelike Hoër Onderwys ken in 1969 eredoktorsgrade (D.Litt. (honoris causa) in die Lettere en Wysbegeerte aan hom toe. In 1969 word erelidmaatskap van die Suid-Afrikaanse Akademie vir Wetenskap en Kuns aan hom toegeken. Hy is die enigste literator vir wie die Nasionale Afrikaanse Letterkundige Museum en Navorsingsentrum in Bloemfontein ’n kamer inrig, waar van sy persoonlike besittings en memorabilia uitgestal word.





</doc>
<doc id="112553" url="https://af.wikipedia.org/wiki?curid=112553" title="Austraaleilande">
Austraaleilande

Die Tuha'a Pae, of Austraaleilande (Frans: "Îles Australes" of "Archipel des Australes"), is die mees suidelike groep eilande van Frans-Polinesië, ’n oorsese gebied van Frankryk in die Stille Oseaan. Geografies bestaan hulle uit twee aparte argipels, Tupua'i ("Îles Tubuaï") in die noordweste en die Basseilande ("Îles basses") in die suidooste. Eersgenoemde bestaan uit Îles Maria, Rimatara, Rūrutu, Tupua'i en Ra'ivāvae; en laasgenoemde uit die hoofeiland, Rapa Iti, en die kleiner Marotiri. Die bewoners van die eilande is bekend vir hul weefwerk. 

Die eilande Maria en Marotiri is nie geskik vir onderhoubare bewoning nie. Verskeie van die eilande het onbewoonde eilandjies of rotse aan hul kus. 

Die Austraaleilande het ’n bevolking van sowat 6 300 op byna 150 km. Die hoofstad is Tupua'i, maar die grootste stad is Rūrutu met ’n bevolking van 2 322.



</doc>
<doc id="112556" url="https://af.wikipedia.org/wiki?curid=112556" title="Geselskapseilande">
Geselskapseilande

Die Geselskapseilande (Frans: "Îles de la Société" of "Archipel de la Société"; Tahitiaans: "Tōtaiete mā") is ’n groep eilande in die Stille Oseaan wat polities tot Frans-Polinesië behoort. Die argipel is vermoedelik deur kaptein James Cook so genoem tydens sy eerste vaart in 1769, volgens berigte ter ere van die Royal Society, die borg van die eerste Britse wetenskaplike opname van die eilande. Cook self het egter in sy joernaal gesê hy het dit so genoem "omdat hulle so naby mekaar lê".
Die eilande word geografies en administratief in twee groepe verdeel (genoem van oos na wes):



Die eilande het in 1843 ’n protektoraat van Frankryk geword en in 1880 ’n kolonie. Hulle het saam ’n bevolking van 235 295 (in 2012) en beslaan ’n gebied van 1 590 km.



</doc>
<doc id="112557" url="https://af.wikipedia.org/wiki?curid=112557" title="Ruimterommel">
Ruimterommel

Ruimterommel is die versameling van kunsmatige voorwerpe in die ruimte wat nie meer 'n nuttige doel dien nie. Dit sluit in ou satelliete, stukke van vuurpyle en verskeie dele wat afgebreek het vanaf ruimtetuie. Dit sluit ook die rommel wat geskep is deur botsings met ruimterommel.

Die "Kessler Sindroom" verwys na 'n kettingreaksie van botsings wat meer ruimterommel sal skep en dus eksponensieel die hoeveelheid botsings en ruimterommel sal verhoog. Hierdie sal plaas vind nadat die ruimterommel 'n kritiese digtheid oorskry het. Dit word steeds gedabeteer of hierdie proses reeds begin het. Daar is dus druk in die ruimtegemeenskap om meer navorsing te doen om satelliete vinniger uit hul wentelbaan te kry en laat terugval na die aarde, die skade veroorsaak deur ruimterommel te beperk en om die effekte en teenwoordigheid daarvan meer akkuraat te meet.

Daar is sedert Julie 2013 omtrent 170 miljoen rommelstukke kleiner as 1 cm waargeneem. Daar is rofweg 670 000 stukke met 'n grootte tussen een en tien cm. Rommel word as groot gesien indien dit groter as 10 cm is. Daar is tans 29 000 stukke ruimterommel wat as groot geklassifiseer word. Die meerderheid van die massa van ruimterommel word deur 'n klein hoeveelheid van die ruimterommel verteenwoordig – van die 1900 ton ruimterommel (seder 2002) word 98% daarvan veroorsaak deur net 1500 voorwerpe, elke met massa van meer as 100 kg.

Hoe hoër die satelliet bo die atmosfeer is, hoe minder lugweerstand ervaar dit. Dis sal dit stadiger sy wentelbaan verlaat. Buiten vir hierdie krag, is daar ook verskille in die aarde se swaartekragveld, die effek van die maan en radiasie en ander effekte vanaf die son wat 'n krag teenoor die wenteling kan uitoefen en dus die ruimterommel na 'n laer hoogte toe forseer. Hierdie kan steeds egter duisende jare duur vir baie hoë voorwerpe. Dit kan egter hier genoem word dat baie hoë wentelbane is heelwat minder algemeen as die laer wentelbane.

Wanneer 'n satelliet die einde van sy nuttige leeftyd bereik het, is daar een van twee opsies wat geneem kan word om sy wentelbaan weer beskikbaar te stel vir hergebruik. Eerstens kan die satelliete geskuif word na 'n "dooiewentelbaan ("dit wil sê 'n wentelbaan wat nie nuttig is of gebruik is nie). Hierdie neem egter aan dat die ekstra krag beskikbaar is om die satelliet te verskuif. Tweedens kan daar gepoog word om die weerstand teen die satelliet te verhoog (gewoonlik gedoen deur seile) en sodoende die satelliet geweldig vinniger te laat vertraag, uit sy wentelbaan val en verbrand in die atmosfeer.

Die oudste kunsmatige satelliet wat steeds wentel is die Verenigde State se Vangaurd I, wat in 1958 in 'n medium aarde wentelbaan gelanseer is. Die Unie van Besorgde Wetenskaplikes het in Julie 2009 902 satelliete as operasionele satelliete gelys, met die totale hoeveelheid van 19 000 groot voorwerpe in die ruimte en meer as 30 000 voorwerp wat al gelanseer is.

Tydens die 1970's en 1980's het die Sowjetunie verskeie waarnemingssatelliete gelanseer as deel van 'n program om die see waar te neem met radar. Die satelliete het almal kernreaktors gehad om hul radarstelsels aan te dryf. Alhoewel die satelliete gewoonlik geskuif was na 'n dooiewentelbaan, het verskeie mislukkings daartoe gelei dat radioaktiewe materiaal die aardoppervlak bereik het.

Hierdie skepping van ruimterommel is steeds 'n probleem wat voort duur. In Februarie 2015 het die USAG DMSP-F13 satelliet ontplof in sy wentelbaan, wat ten minste 149 stukke ruimterommel geskep het wat verwag word om nog vir dekades te bly wentel.

Volgens die boek "Envisioning Information" deur Edward Tufte sluit ruimterommel die volgende in: 'n handskoen wat ruimtevaardiger Ed White tydens die eerste Amerikaanse ruimtewandeling (EVA) verloor het, 'n kamera wat Michael Collins naby aan Gemini 10 verloor het, rommelsakke wat Sowjet ruimtevaarders uitgegooi het tydens die Mir se 15 jaar lewe, gereedskap en 'n tandeborsel. Tydens 'n ruimtewandeling het Sunita Williams ook 'n kamera verloor. Tydens 'n STS-120 EVA was meer gereedskap verloor en in STS-126 EVA het Heidemarie Stefanyshyn-Piper 'n hele gereedskapsak verloor.

Baie ruimterommel is al geskep deur die gebruik van missiele om satelliete te vernietig. Tydens die 1960's en 70's het beide die VSA en die Sowjetunie ruimterommel geskep tydens die toetsing van hul anti-satelliet wapens. Teen die tyd wat die mense begin het om ruimterommel as 'n probleem te beskou het was die toetsing van sulke wapens reeds verby. Die VSA het egter 'n nuwe anti-satelliet wapen getoets in die 1980's, die "Vought ASM-135 ASAT". 'n Toetslopie in 1985 het 'n 1 ton satelliet teen 'n hoogte van 525 km vernieting, wat duisende stukke ruimterommel wat groter as 1 cm is, geskep het. Weens die relatiewe lae hoogte het meeste van die stukke verbrand binne die volgende 10 jaar.

China se regering het 2007 die grootste hoeveelheid ruimterommel vanaf 'n enkele voorwerp geskep deur 'n anti-satelliet missiel op een van hulle eie satelliete te toets. Die satelliet het 2300 stukke groter as 'n golfbal veroorsaak, meer as 35000 stukke groter as 1 cm en meer as 'n miljoen stukke groter as 1 mm. Die geteikende satelliet het tussen 850 en 882 km gewentel, wat die mees satelliet het van enige ruimte na aan die aarde. Aangesien hierdie satelliet hoër is gaan die ruimterommel ook vir baie langer aan hou wentel voordat dit verbrand.

Dit was voorgestel dat lande wat nie persiese anti-satelliet wapens het nie steeds vir satelliete 'n gevaar kan in hou deur groter satelliete af te skiet en groot hoeveelhede ruimterommel te skep. Aangesien ruimterommel deur middel van botsings nog ruimterommel kan skep kan dit 'n ernstige gevaar in hou vir satelliete met lae wentelbane.

Meeste ruimtetuie maak gebruik van "Whipple Shields" om hulself te beskerm teen ruimterommel. Hierdie skilde word egter verswak deur blootstelling aan die son en herhaalde botsings. Die skade aan die skilde kon waargeneem word op Mir, 'n Sowjet-ruimtestasie, wat vir 'n geruime tyd in die ruimte gebly het met sy oorspronklike skilde. Groter stukke van ruimterommel kan gewoonlik 'n ruimtetuig vernietig. Die eerste geval waar ruimterommel die oorsaak is vir die vernietiging van 'n satelliet was op 24 Julie 1981 toe Kosmos 1275 in 300 stukkies in gebreek het (dit is ook moontlik dat 'n battery ontploffing daarvoor verantwoordelik is). Kosmoms 1484 het op 'n soortgelyke wyse opgebreek op 18 Oktober 1993.

Verskeie botsings was bevestig nadat dit gebeur het. Olympus-1 was getref deur 'n meteoriet op 11 Augustus 1993 en het aanhou wentel, alhoewel dit nie meer operasioneel was nie.

Die eerste grootskaalse satelliet botsing het plaasgevind op 10 Februarie 2009. Die nie-operasionele Kosmos 2251 (950 kg) en die operasionele Iridium 33 (560 kg) het mekaar getref, 800 km bo noord Siberië. Die relatiewe spoed van impak was omtrent 11.7km/s of 42120 km/h. Beide satellieet was vernietig en daar kon nie geskat word hoeveel stukke ruimterommel gegeneer was nie. Op 22 Januarie 2013 was BLITS ('n Russiese satelliet) deur ruimterommel getref wat vermoedelik afkomstig is van die 2007 Sjinese anti-satelliet missiel toets. Dit het beide die wentelbaan en draaisnelheid van die satelliet verander.

In 'n Kessler sindroom, sal 'n satelliet se nuttige leeftyd gemeet word in maande of jare. Nuwe satelliete kan deur die rommelvelde gelanseer word in hoër wentelbane geplaas word , of in laer wentelbane geplaas word aangesien sulke satelliet baie vinniger sal ontwentel. Die probleem is egter dat die meerderheid ruimterommel voorkom in nuttige wentelbane waar mense eintlik satelliet wil hê, wat die rede is hoekom daar in soveel satelliet in daardie wentebane in die eerste plek geplaas was.

Sedert NASA groter ruimtestasies laat wentel het, het hulle NORAD gebruik om die moontlikheid van ruimterommel in die ruimtestasie se wentelbaan te bepaal. Hierdie het die meerderheid van NORAD se hulpbronne in die 1980's gebruik. Die eerste aktiewe beweging om 'n botsing te vermy het in September 1991 plaasgevind, toe die ruimtestasies tydens STS-48 beweeg het om oorblyselfs vanaf Kosmos 955 te vermy. Soortgelyke bewegings was op die 53, 72 en 82 missies uitgevoer.Een van die eerste gebeurtenisse wat die aandag gevestig het op die ruimterommelprobleem, het plaasgevind op die Challenger se tweede vlug, STS-7. 'n Stuk verf het die Challenger se voorruit getref en 'n holte wat omtrent 1 mm wyd was geskep. Op STS-59 in 1994, het die Endeavour se vooruit 'n holte van omtrent die helfte van sy diepte gekry weens 'n botsing. Kleinskaalse ruimterommelbotsings het toegeneem sedert 1998.

Skade aan die ruimtestasies se ruite en TPS was reeds 'n algemeen probleem in die 1990's. Om sulke skade te probeer beperk het hulle ruimtetuie op 'n ander wyse laat vlieg – gewoonlik stert eerste sodat die skade sal plaasvind na aan die enjins en agterste vragafdeling. Hierdie was gedoen aangesien nie een gebruik word tydens lansering of landing nie en minder krities is vir operasies na die lansering. Wanneer hulle gevlieg het na die internasionale ruimtestasie, word die meer weerstandinge ruimtetuig so geposisioneer om die minderweerstandige ruimtetuig te beskerm.

Nasa het bepaal dat ruimterommel verantwoordelik is vir die helfte van die algehele risiko wat hul ruimtependeltuie ervaar.Vir 'n normale lae-wentelbaan-missie na die internasionale ruimtestasie is die risiko ongeveer 1 uit 300, maar STS-115 (die Hubble herstel missie) was oorspronklik bereken as 'n 1 uit 185 risiko (weens die 2009 Satelliet botsing) maar 'n volgende analise met meer data het die risiko bepaal as 1 uit 221 en dus kon die missie voortgaan.

Skade weens ruimterommel het voortgeduur en sal voortduur met ruimtemissies. Tydens STS-115 in 2006 het 'n stuk elektronika 'n klein gat veroorsaak deur die Atlanis se panelle tot in sy vragafdeling. Tydens STS-118 in 2007 het 'n stuk ruimterommel 'n klein gat deur een van die Endeavour se panele gemaak.

Alhoewel die meeste ruimterommel verbrand in die atmosfeer, kan groter stukke die aardoppervlak tref. Volgens NASA het rofweg een stuk ruimterommel per dag terug geval aarde tot die afgelope 50 jaar. Ten spyte van hulle grootte het hulle al geen merkwaardige skade aan menslike eiendom gedoen nie, meestal oor die intensiewe wrywing wat sulke ruimterommel sal ondergaan.

Daar val rofweg een voorwerp per dag uit sy wentelbaan uit vir die afgelope 50 jaar. Hierdie gemiddeld kan so hoog soos 3 per dag gaan tydens die solêremaksimum (wat veroorsaak dat die atmosfeer verhit en uitsit) en so laag soos 1 elke drie dae tydens die solêreminimum , wat gewoonlik sowat vyf en 'n half jaar na die maksimum voorkom.

Verskeie besighede, universiteite en regeringsorganisasies het begin om planne neer te leer en tegnologieë voor te stel wat die probleem van ruimterommel sal aanpak, maar meeste van hierdie planne is steeds slegs teoreties en daar is nog nie 'n amptelik plan in werking nie.

'n Verskeidenheid kenners het voor gestel dat die huidige opstelling van menslike toegang tot die ruimte die grootste bedreiging is om ruimterommel te verwyder. Dit volg nadat daar feitlik geen politieke, wettige, ekonimiese of kulturele druk is om ruimterommel te verwyder nie. Daar word geen kostes aan die ergstes besoedelaars gegee nie en dit is baie moeilik om wettiglik skuld aan enige enkele party vir botsings te gee.

Alhoewel daar tans geen aanvaarde internasionale ooreenkomste is om die groei van ruimterommel te bekamp nie, het die Verenigde Nasies se komitee oor die vreedsame gebruik van die ruimte 'n lys voorstelle uitgegee in 2007. Sedert 2008 bespreek en ontwikkel die komitee die ekwivalent van internasionale padreëls vir die ruimte om botsings tussen satelliete te verhoed. Teen 2013 was daar meer wetgewing oor die gebruik van die ruimte , wat gewoonlik afgedwing word deur die lande wat lanseeringsvermoë het.

Die VSA het 'n stel standaardreëls wat gevolg moet word deur militêre (DoD en USAF) en nie-militêre gebruikers om die hoeveelheid ruimterommel in wentelbane te beperk. Die Europese lande het ook hul eie maatreëls ingestel. Beide Frankryk en Duitsland het begin om verbande uit te neem om hul eiendom te verseker teen ruimterommel skade.

Deel van die huidige strategieë om die toename in ruimterommel te beperk is dat enige satelliet wat opgestuur moet word homself binne 'n redelike tyd moet kan ontwentel. 'n Moontlike manier om dit te help uitvoer is om met robotte nuwe brandstof aan satelliete te verskaf.

Alhoewel geostasionêre satelliet na 'n dooiewentelbaan geskuif moet word na hulle operasionele leeftyd, is die wentelbaan nie ver genoeg om operasionele satelliete van hul ruimterommel te beskerm nie. Satelliete wat daartoe in staat is kan 'n direkte, beheerde ontwenteling uitvoer maar dit verbruik egter baie aandryfmiddel. Indien dit te veel sal verbruik, word die satelliet net laag genoeg dat die atmosfeer se wrywing dit laat ontwentel. Hierdie was gedoen deur die Franse "Spot-1" satelliet, wat sy wenteltyd vanaf 'n geprojekteerde 200 jaar verminder het tot omtrent 15 jaar.

Daar word ook ander tegnieke wat nie dryfmiddel benodig nie voorgestel, soos 'n elektromagnetise ketting wat uitgerol word na die satelliet se operasionele leeftyd, wat 'n krag teen die rigting van beweging sal uitoefen en die satelliet stadiger laat beweeg. Ander voorstelle sluit in seile en opblaasbare aanhegsels (die groter oppervlakarea wat blootgestel word hoe meer wrywing ervaar die satelliet.)

Daar word tans aandag gegee aan die gebruik van afstandbeheerde ruimtetuie om kontak te maak met ruimterommel, dit vas te vang en die ruimterommel daarna terug te neem na 'n sentrale stasie.


</doc>
<doc id="112558" url="https://af.wikipedia.org/wiki?curid=112558" title="Bora Bora">
Bora Bora

Bora Bora is ’n eiland in die groep Benedewindse Eilande ("Îles Sous-le-Vent") van die Geselskapseilande in Frans-Polinesië in die Stille Oseaan. Dit beslaan ’n gebied van sowat 30 km².

Die eiland, sowat 230 km noordwes van Papeete, word omring deur ’n lagune en koraalrif. In die middel van die eiland is die oorblyfsels van ’n uitgewerkte vulkaan wat twee pieke vorm: Berg Pahia en Berg Otemanu (op 727 m die hoogste punt).

Bora Bora is ’n groot toeristebestemming en bekend vir sy wateromringe luukse-oorde. Die grootste nedersetting, Vaitape, is aan die eiland se westekant geleë. Die belangrikste produkte word uit die see en van die talryke palmbome vervaardig. Volgens ’n 2008-sensus het die eiland 8 880 bewoners.

Die eiland word sedert omstreeks die 4de eeu deur Polinesiërs bewoon. Die eerste Europeër wat dit sover bekend gesien het, was Jacob Roggeveen, in 1722. James Cook het dit in 1770 besoek. Die London Missionary Society het in 1820 gearriveer en in 1890 ’n Protestantse kerk daar gebou.

Bora Bora was ’n onafhanklike koninkryk tot in 1888 – toe die laaste koningin, Teriimaevarua III, gedwing is om te abdikeer deur Frankryk, wat die eiland geannekseer het.



</doc>
<doc id="112559" url="https://af.wikipedia.org/wiki?curid=112559" title="Totem">
Totem

’n Totem (van die woord "dodaem" in die inheemse Noord-Amerikaanse taal Ojibwe) is ’n gees, heilige voorwerp of simbool wat as embleem dien van ’n groep mense soos ’n familie, clan, lyn of stam.

Hoewel die term uit Ojibwe kom, is die geloof in geeste en gode nie beperk tot die inheemse volke van die Amerikas nie; dit is algemeen in verskeie kulture wêreldwyd, soos dié van Afrika, Arabië, Asië, Australië en Europa. Mense in dié beskawings het egter ander name vir hul beskermingsgeeste en praat selde van "totems".

Totempale van die Pasifiese Noordweste van Noord-Amerika is enorme heraldiese pale. Dit sluit baie ontwerpe in, soos baarde, voëls, paddas en verskeie bonatuurlike wesens wat as wapens van families of stamhoofde dien. Hulle vertel stories van dié mense en gedenk spesiale geleenthede.



</doc>
<doc id="112560" url="https://af.wikipedia.org/wiki?curid=112560" title="Totempaal">
Totempaal

’n Totempaal is ’n monumentale beeld met simbole of figure wat uit hout gekerf is deur inheemse volke van die Pasifiese Noordweste van Noord-Amerika en Kanada. Die woord "totem" is afgelei van die woord "dodaem" in die inheemse Noord-Amerikaanse taal Ojibwe en beteken ’n gees, heilige voorwerp of simbool wat as embleem dien van ’n groep mense soos ’n familie, clan, lyn of stam. 

Hulle kan ook funksionele argitektoniese voorwerpe wees, sowel as tekens vir besoekers aan dorpe, van afgestorwenes en om iemand in die openbaar te bespot. Kennis van ’n kultuur is gewoonlik nodig om die simboliek van die pale te verstaan.

Totempale is waarskynlik voorafgegaan deur ’n lang geskiedenis van dekoratiewe kerfwerk. Agttiende-eeuse ontdekkingsreisigers het die bestaan van dekoratiewe binnens- en buitenshuise pale van voor die 1800's aangeteken. Weens die gebrek aan doeltreffende gereedskap en tyd vir ontspanning het die pale nie voor die einde van die 18de of vroeë 19de eeu algemeen voorgekom nie. Danksy ’n hernieude belangstelling onder toeriste, versamelaars en geleerdes in die 1880's en 1890's is die oorblywende totempale versamel en gedokumenteer, maar teen 1901 is feitlik geen totempale meer gemaak nie. ’n Nuwe belangstelling het in die 20ste eeu ontstaan vanweë ’n herlewing in die kunsvorm, bykomende navorsing en steun van die publiek.

Totempale is simbolies van die familieherkoms en kulturele erfenis van inheemse volke op die eilande en aan die kus van Noord-Amerika se Pasifiese Noorweste, veral Brits-Columbië, Kanada en die kusstreke van Washington en Suidoos-Alaska. Hulle word gewoonlik gekerf uit die hoogs vrotbestande stamme van die "Thuja plicata" (reuselewensboom), maar eindelik vergaan hulle wel in die klam klimaat van die streek. Weens die klimaat en aard van die materiaal waaruit die pale gemaak is, bestaan min voorbeelde wat voor 1900 uitgekerf is. 
Totempale is die grootste, maar nie die enigste voorwerpe nie wat inheemse volke uit die Pasifiese Noordweste gebruik het om familielegende, diere, mense en historiese gebeure uit te beeld – die eerste pale is waarskynlik gebruik as steunpilare of in huise. 

Voor die bekendstelling van staal en yster in die streek is kru gereedskap van klip, skulpe of bewertande waarskynlik gebruik vir die kerfwerk; die werk was ook moeilik en tydrowend. Teen die laat 18de eeu het metaalgereedskap die mense in staat gestel om meer en ingewikkelder pale te maak. Die hoë pale voor huise op kusdorpe het waarskynlik nie hul verskyning gemaak voor die begin van die 19de eeu nie. 

Die geleerde Eddie Malin het voorgestel die totempale het ontwikkel van steunpilare in huise en begrafnisvoorwerpe tot ’n weerspieëling van clans en families se aansien. Hy het gereken die kuns het op die eilande van Haida Gwaii begin en van daar af versprei tot eindelik in Brits-Columbië en Noord-Washington. 
In die 19de eeu het die Amerikaanse en Europese handel en vestiging van mense aanvanklik gelei tot ’n toename in die maak van totempale, maar Amerikaanse en Kanadese beleidsrigtings en praktyke het gelei tot ’n afname in die kultuur en kuns van inheemse volke en teen die einde van die eeu het die vervaardiging van totempale in ’n groot mate afgeneem. Tussen 1830 en 1880 het die pelshandel, mynbou en visserye ’n groot toename in rykdom aan die kus tot gevolg gehad. Baie van dié geld is bestee aan feesvierings, wat verbind is met die maak en oprig van totempale. Ryk families het daardeur hul rykdom en sosiale aansien vertoon. In die 1880's en 1890's het toeriste, versamelaars, wetenskaplikes en naturaliste wat in inheemse kulture belanggestel het, totempale en ander artefakte afgeneem, versamel en op uitstallings vertoon.

In die 19de en vroeë 20ste eeu het sommige Christelike sendelinge die inheemse volke ontmoedig om tradisionele parktyke soos die maak van totempale te beoefen. Hulle het bekeerdes aangemoedig om op te hou pale maak en die bestaandes te vernietig. Teen 1901 is feitlik geen pale meer gemaak nie.

Van die laat 1930's af het ’n kombinasie van kulturele, taalkundige en artistieke oplewings, asook ’n belangstelling onder geleerdes en ’n opgevoede publiek, gelei tot ’n herlewing van die inheemse kunstradisie. Die Amerikaanse Wouddiens het in 1938 begin om ou pale te rekonstrueer en te bewaar; sowat 200 is gered – dit was sowat ’n derde van die pale wat teen die einde van die 19de eeu nog gestaan het. Met nuwe belangstelling in die kuns en tradisies van inheemse volke in die 1960's en 1970's is nuwe totempale aan die kus opgerig, terwyl ander kunsvoorwerpe uit hout, klip en glas ook gemaak is.



</doc>
<doc id="112563" url="https://af.wikipedia.org/wiki?curid=112563" title="Jan Swanepoel">
Jan Swanepoel

Jan Swanepoel is op 6 Mei 1951 in Pretoria gebore. Hy is bekend as digter.

Sy skoolopleiding ontvang hy vanaf 1957 tot 1963 aan die Laerskool Totiusdal in Pretoria en vanaf 1964 leer hy verder aan die Hoërskool Staatspresident C.R. Swart in Pretoria, waar hy in 1968 matrikuleer. Sy verpligte militêre diensplig doen hy in 1969. Hy studeer vanaf 1970 tot 1973 voltyds en daarna deeltyds aan die Potchefstroomse Universiteit vir Christelike Hoër Onderwys, waar hy eers die B.A.-graad en dan die M.A.-graad in Latyn verwerf, laasgenoemde met ’n verhandeling oor “Die roepingsmotief in die ‘Aeneïs’ van Vergilius – ’n Studie oor die ‘Aeneïs’ se uitwysing na die Augustynse renaissance”. Tydens hierdie studies is hy lid van die Potchefstroomse Studenteskrywerskring. Hy doseer Latyn aan die Potchefstroomse Universiteit vir Christelike Hoër Onderwys, terwyl hy steeds voortgaan om te studeer. In 1989 behaal hy die D.Litt. et Phil.-graad in Latyn met ’n proefskrif oor “Die gebed in die ‘Carmina Minora’ van Catullus: ’n literêre en metodologiese studie, toegespits op enkele probleme in verband met literêre interpretasie”. In 1996 sluit hy aan by die Regsfakulteit waar hy Regsfilosofie doseer en sy aandag toespits op die bestudering van die waardes en regte wat die nuwe grondwetlike bedeling in Suid-Afrika ten grondslag lê. Sy intreerede hier lewer hy onder die titel “Regswetenskap en regsfilosofie aan 'n waardegedrewe universiteit: ou wyn in nuwe sakke?” Hy is direkteur van onderrig by die Regsfakulteit, lid van die Fakulteitsraad vir Regte en ook vir Lettere en Wysbegeerte, asook ’n lid van die senaat van die universiteit. Hy is voorts voorsitter van die Literatorvereniging van Suid-Afrika en dien op die redaksie van die tydskrif Literator, voorsitter van Rebsa en ’n lid van die Afrikaanse Skrywersgilde. In 2005 word hy dekaan van die Fakulteit Lettere en Wysbegeerte. Hy is getroud met M.C. Diederiks.

Hy maak sy debuut met die digbundel “My Rome brand so mooi”, wat beïndruk met suiwer woordgebruik en raak beelding, al is meeste van die gedigte slegs in onderdele gaaf. In die titelgedig kyk keiser Nero na die brandende Rome en die vuur- en brandmotief word regdeur die bundel ontgin, waar die vuur beide verheldering en vernietiging veronderstel. Die verse belig dan ook gereeld ’n oomblik van openbaring, wat gekontrasteer word met groter duursaamheid. Temas wat in die bundel aangeraak word sluit in veral die liefde en die sosio-politiek, met ’n sterk Grieks-Romeinse verwysingsveld, en die digterskap. Die gedig “Icarus” gebruik hierdie Griekse mite om te illustreer hoe die mens nie van sy ware aard kan ontsnap nie. T.T. Cloete beskryf die bundel as “’n uitsonderlike debuut van die sewentigerjare” en sê verder dat “’n debuutbundel (selde) soveel bedwonge ontroering, poësie van so ’n klassieke eenvoud en gaafheid” bevat. 

“Wat ver is en naby” se titel lei reeds die tema van die paradoksale in, wat dan veral in die problematiek rondom God (wat tegelyk ver en naby is) in die bundel behandel word. Die paradoksale word ondersoek in sy universele en klein menslike fasette, met die tema van digterskap wat ook belig word. Die tematiek leen hom tot ’n vergelyking van die tydelike en die ewige en die gedigte betrek dan ook ’n groot aantal historiese en mitologiese figure (onder andere Dionysos, Atlas, Tutankamen, Konstantyn en Orpheus) wat elkeen hul eie tye ondersoek en bevraagteken. Hierdie geskiedenis en mitologie staan dan weer in kontras met die hede in Suid-Afrika. In “Kamikaze” verwys die titel na die benaming vir Japannese vlieëniers wat tydens die Tweede Wêreldoorlog selfmoordaanvalle op vyandelike teikens geloods het. Die spreker is so ’n vlieënier net voor sy dood, terwyl hy besig is om af te daal op sy teiken. In “Die ganse dag is ene God” word God gevind nie in die buitengewone tekens en gebeure nie, maar altyd in die hier en nou en alledaagse dinge wat met die sintuie ervaar kan word.

Hy betrek weer die antieke verwysingsveld, insluitende die Bybel, in “By wyse van skrywe”, waar hy ook ander kunstenaars en skrywers as onderwerp het in hierdie verse oor die digterskap en die universele temas van liefde en dood. Die titel is ’n vindingryke variant van die uitdrukking “by wyse van spreke”, waardeur te kenne gegee word dat hierdie bundel ten nouste met die skryfproses gemoeid is.

Sy verse word opgeneem in verskeie versamelbundels, waaronder “Groot verseboek”, “Die Afrikaanse poësie in ’n duisend en enkele gedigte”, “Poskaarte”, “Goudaar”, “Woordpaljas”, “Voorspraak” en “Digters en digkuns”.




By wyse van skrywe


My Rome brand so mooi



Wat ver is en naby




</doc>
<doc id="112564" url="https://af.wikipedia.org/wiki?curid=112564" title="Pieter van der Lugt">
Pieter van der Lugt

Pieter van der Lugt is op 26 Junie 1961 in Pretoria gebore as oudste van drie seuns van ’n predikantspaar. Hy is bekend as skrywer van poësie, prosa, musiek en kabaret.

Sy broers is Jozua en Cornis. Hy word in die Langkloof (Misgund) en daarna op Montagu in die Boland groot, waar hy in 1979 matrikuleer. Vanaf 1980 tot 1983 studeer hy aan die Universiteit van Stellenbosch en behaal in 1982 die B.A.-graad en in 1983 die B.A. Honneurs-graad in Afrikaans-Nederlands. In 1984 verhuis hy na Johannesburg en studeer verder aan ’n M.A.-graad aan die Universiteit van die Witwatersrand, wat hy behaal met ’n verhandeling getiteld “Terugkerende patrone in die kortverhale van Jan Wolkers”. Vanaf 1986 is hy werksaam as verslaggewer in Die Burger se sportkantoor in Kaapstad, terwyl hy ook fliekresensies en musiekresensies skryf vir Huisgenoot, You, Beeld, Die Burger en Rapport. Van Julie 1990 tot Julie 2004 is hy eers joernalis en later vermaakredakteur vir Huisgenoot. Hy ontwikkel ’n belangstelling in programmatuur en skryf programme en ontwerp webtuistes in sy vrye tyd. Sedert 2005 is hy ’n vryskut joernalis wat veral skryfwerk, redigeerwerk en vertaalwerk vir die druk- en elektroniese media aanvaar, terwyl hy ook musiek en lirieke vir advertensies en ander kopieskryfwerk vir hierdie industrie doen. Hy is getroud en het ’n seun, Joshua Arthur, wat in 2011 gebore is.

Sy debuutbundel “Vuurwerke” word deur André le Roux bestempel as een van die sterker debute van die voorafgaande jare en verower in 1985 die Ou Mutual-prys. Dit word ook eervol vermeld tydens toekenning van die Ingrid Jonker-prys. In die bundel beïndruk sy vernuftige woordspel waar baie woorde dubbelsinnige betekenis verkry en dan interpretasie moontlikhede verbreed. Temas wat hy aanroer sluit in die liefde en erotiek, die kunsteorie en sterflikheid. Hierdie bundel en die opvolg, “Kies vir jou ’n tong”, bevat veral vele liefdesgedigte en sy verse word gekenmerk deur sy speelse ontginning van die taal, die afwesigheid van hoofletters en die weglating van titels en interpunksie, wat daaraan ’n postmoderne indruk gee. Sy vindingryke omgaan met die taal (vergelyk uitdrukkings soos “sandvastig”, “wed met ywer”) is indrukwekkend en die titel wat verwys na kommunikasie en klank, word gereeld aan die seksuele gelyk gestel. Die tong suggereer dan ook fallus en pen, met beide seks en skryf wat erotiese ervarings is. In die titel (wat in die laaste gedig van die bundel voorkom) suggereer hy ook dat die enigste manier om die harde werklikheid en die frustrasies en mislukkings te hanteer is om ironies daarna te kyk. Sy derde bundel, “Op vrye voete”, toon ’n verdere ontwikkeling tot volwassenheid in taalgebruik waarin die kern van temas raakgeboor word. Die titel word ironies aangewend wanneer in gedigte soos “loan shark” en “die besembos” dit ’n vryheid aankondig om in ’n negatiewe situasie in te gaan, maar kry ook ander aanwendings, soos die intens individuele vryheid, die mens in die natuur en in verhouding tot ander mense. Die Elia-siklus waarmee die bundel afsluit is ’n hoogtepunt, waar op paradoksale wyse die geboorte- en sterfbeelde saamval in die weergawe van Elia se stryd, wat so die teenstrydige aard van die lewe kragtig weergee. Sy gedigte word opgeneem in verskeie versamelbundels, waaronder “Groot verseboek”, “Die Afrikaanse poësie in ’n duisend en enkele gedigte”, “Die dye trek die dye aan”, “Goudaar”, “Kraaines” en “Die mooiste Afrikaanse liefdesgedigte”.

“Sê dit in die donker” bevat kortverhale wat handel oor menseverhoudings en eie waarnemings. Die bundel word in twee afdelings verdeel, elkeen vergesel van ’n karakteriserende motto. Baie van die verhale het ’n seun se perspektief, vertel vanuit ’n outobiografiese illusie van ’n predikantgesin op ’n dorpie in die Klein Karoo. Die eerste afdeling word gekenmerk deur onvervulde en onbereikbare drome, dinge wat was of nooit sal wees nie en vervlietende verhoudings. Die oorheersende toon is ironies, met die verteller wat telkens aan die rand van die samelewing en gebeure staan en vanuit ’n skeptiese perspektief die handeling weergee. In afdeling twee word die kleindorpse kinderjare met die jeugdige karakters se private emosies en onuitgesproke opinies weergegee. Daar bestaan ’n duidelike samehang tussen hierdie verhale wat gesamentlik ’n seun se groei tot volwassene uitbeeld. Hierdie bundel is in 1990 op die kortlys vir die toekenning van die Ou Mutual-prys.

As samesteller is hy saam met die illustreerder Maja Sereda verantwoordelik vir die grapboeke “Hoe meer haas... hoe minder wortels” en “Slim vang... die grap”, wat veral op skoolleerlinge gemik is met die doel om ’n sin vir humor te bevorder. Die grappe word volgens onderwerp in hoofstukke ingedeel, sodat dit ook as naslaanbron vir toesprake gebruik kan word.

Benewens digter en kortverhaalskrywer is hy ook ’n kabaret- en liedjieskrywer. Sy kabaret “Die minnaars in konsert” word op die Randfees van die Grahamstad Nasionale Kunstefees opgevoer. Die sentrale tema van die kabaret is die liefde en die verskillende aspekte daarvan. Hy skryf self die teks, musiek en lirieke. Van die liedjies wat hy komponeer is onder andere “Voëlvry”, wat die temalied word van die bekende alternatiewe Afrikaanse rockmusiektoer teen die einde van die tagtigerjare. Hy voer self hierdie lied op. Liedjies wat hy skryf word ook deur ander kunstenaars opgeneem, soos “Nuwe aarde” op Laurika Rauch se CD “Die Gang” en die lirieke vir “Our Heritage”, wat deur onder andere Die Heuwels Fantasties en Soweto Gospel Choir opgeneem word.


Samesteller:




Kies vir jou ’n tong

Op vrye voete
Sê dit in die donker

Slim vang... die grap
Vuurwerke




</doc>
<doc id="112565" url="https://af.wikipedia.org/wiki?curid=112565" title="Eben Cruywagen">
Eben Cruywagen

Eben Cruywagen is een van vier kinders. Hy is bekend as digter en skrywer van radioverhale.

Sy ouers is albei onderwysers. Hy word op Randfontein groot, waar hy sy skoolopleiding aan die plaaslike laerskool ontvang. Sy hoërskooljare bring hy op Amanzimtoti in Natal deur en hy matrikuleer in 1974 aan die Hoërskool Kuswag, waar hy die eerste hoofseun is. Hy studeer aan die Universiteit van Stellenbosch, waar hy die B.A. Drama-graad behaal. Hy is hierna vir ’n jaar akteur by die Kaapse Raad vir Uitvoerende Kunste (KRUIK) en aanvaar daarna ’n pos as omroeper by Radio Port Natal. Hy behaal in 1992 die M.A.-graad in Drama aan die Universiteit van Durban-Westville met ’n verhandeling oor “The radio drama and the radio feature in South Africa: a comparative study”. Nadat hy ’n toets by die destydse Radio Suid-Afrika aflê, word hy as omroeper by hierdie stasie (later Radiosondergrense) aangestel en hy werk vanuit die Seepunt-kantore. Hier koördineer hy opvoedkundige programme en doen gereeld die regie van radiodramas en radiovervolgverhale. Hy verwerf in 1999 sy doktorsgraad (D.Phil.-graad) in Drama aan die Universiteit van Stellenbosch met ’n proefskrif oor “Luister-leer: die opvoedkundige moontlikhede van die hoorspel in Suid-Afrika”. Hy is op deeltydse basis lektor aan die Universiteit van Stellenbosch se Departement van Drama. Hy woon in Bellville saam met sy vrou, Theresa.

Hy stel die versamelbundel “Droomskip en ander radiodramas” saam. Van sy gedigte word opgeneem in die versamelbundel “Nuwe verset”. Hy skryf ook radiovervolgverhale en “Die Maansfaktor” word oor die senders van Radiosondergrense uitgesaai. Hierin is Maans Swiegers ’n oud-onderwyser wat sy pa se ysterwarewinkel in Rondebosch bestuur. Verder verwerk hy ook onder andere A.R. Gurney se “Kysbriewe”, Bartho Smit se “Putsonderwater” en Franz Kafka se “’n Verslag aan ’n Akademie” vir Radioteater.

2009 – Droomskip en ander radiodramas (samesteller)




</doc>
<doc id="112566" url="https://af.wikipedia.org/wiki?curid=112566" title="Christo Davids">
Christo Davids

Christo Davids (20 Augustus 1983, Simonstad) is die tweede oudste van ses kinders in 'n akteursfamilie. Hy is bekend as akteur en skrywer.

Sy oupa Goliath Davids het die rol van Selling Komoeti vertolk in die rolprent "Fiela se kind", terwyl sy ooms Lloyd Davids en Peter-John David baie betrokke by jeugteater, dramaregisseurs en beoordelaars is. Al sy broers (Lee-Roy, Wesley, Martin en Goliath) is akteurs, terwyl sy suster Jenny-Lee die jongste is. Sy pa is 'n konstruksie-skrynwerker en sy ma 'n onderwyseres. Christo word op Heidelberg in die Kaap groot en studeer verder aan die Universiteit van die Wes-Kaap, waar hy in 2008 'n LL.B.-graad verwerf.

Hy is 'n bekende akteur, wat onder andere die belangrike rol van Errol Pieterse vertolk in die gewilde sepie "7de Laan", waarvoor hy in 2012 en 2013 genomineer is vir 'n "You Spectacular"-toekenning as beste akteur en ook vir 'n Tempo-toekenning as beste akteur. In 1994 maak hy sy buiging in die televisiereeks "Onder engele" en hy word in 1996 vir ’n Artes-toekenning as beste akteur genomineer vir hierdie rol. Ander televisiereekse waarin hy optree sluit in "Meeulanders", "Hagenheim streng privaat" en "Interrogation room". Hy vertolk ook rolle op die verhoog, onder andere in die gewilde drama "My naam is Ellen Pakkies" van Lizz Meiring (waarvoor hy in 2011 ’n Kanna-toekenning ontvang as beste akteur by die KKNK), "Die Krismis van Map Jacobs" van Adam Small, "Siener in die Suburbs" van PG du Plessis en die Engelse "Send for Dolly", "The Final Whistle" en Athol Fugard se "Booitjie and the Oubaas" (waarvoor hy genomineer word vir ’n Fleur du Cap-toekenning as beste ondersteunende akteur). Vir sy rol in "Raka" word hy in 2001 bekroon met 'n toekenning as Beste Akteur by die George Kunstefees en in 2000 deur die ATKV as beste akteur in sy streek, terwyl hy vir sy rol "Shirley, Goodness and Mercy" 'n Naledi-toekenning ontvang. Rolprente waarin hy rolle vertolk sluit in "Ernest in the army", "Shooting Bokkie", "Forgiveness", "A Boy Called Twist" en "Dollars and White Pipes". Ook as regisseur maak hy sy merk en hy behartig onder andere die regie van opvoerings van "Sonneblom", "Platform 9", "Hold on let go" en "The Final Whistle". Hy is die kunsredakteur van die Cape Heart Theatre Company en saam met Jody Abrahams en Diaan Lawrenson direkteur van Jester Productions. Davids trou in April 2013 met Cindy Khana en hulle woon in Johannesburg.

"Bullets over Bishop Lavis" (wat hy saam met Jody Abrahams geskryf het) debuteer by die Klein Karoo Nasionale Kunstefees van 2011. Dit handel oor die gemeenskap van Bishop Lavis op die Kaapse Vlakte waar misdaad, dwelms en bendes hoogty vier en dit bitter moeilik is vir enigiemand om van sy afkoms vry te word en sy drome te verwesenlik. Donnie en Jerome is neefs wat soos broers grootword, maar hulle lewens word uitmekaar geruk na 'n skietongeluk. Jerome word vir sewe jaar tronk toe gestuur weens moord en intussen word Donnie 'n vooruitstrewende prokureur wat saam met sy blanke vrou in Tamboerskloof woon. Jare later, wanneer Jerome uit die tronk vrygelaat word, soek hy vir Donnie op en kom die skokkende waarheid uit oor wat werklik daardie dag met die ongeluk gebeur het. Hierdie drama word benoem vir ’n Fiesta-toekenning as beste nuwe drama.

Die radiodrama " 'n Onverwagse Krismisboks" word in 2013 uitgesaai met die eerste kunstefees van Radiosondergrense. Dit het as tema die probleme van 'n gesin waar die vader afwesig is. Dit speel af twee dae voor Kersfees. Margie is 'n verpleegster by die Tygerberg Hospitaal, waar sy baie keer dubbelskof werk om te probeer voorsien vir haar twee kinders, Zelda en Zak. Haar man, Henry, het haar verlaat toe Zelda drie jaar oud was en sy swanger was met Zak. Zelda het 'n verhouding met George, 'n getroude man, maar toe sy hom vertel dat sy verwag wil hy hê dat sy 'n aborsie moet ondergaan. Terselfdertyd word Zak gearresteer op aanklag van aanranding van 'n vrou aan wie hy dwelms verkoop het. Die prokureur wat hom pro bono verdedig is Henry, wat lankal van die vrou geskei is vir wie hy Margie verlaat het en nooit weer getrou het nie. So kom die familie vir Kersfees bymekaar.

"Tussen die bokse" is op 18 November 2015 tydens die RSG-kunstefees uitgesaai. Die egpaar, Harry en Jackie Carstens, is na jare besig om die goed in hulle huis in bokse op te pak om te trek. Hulle is haaks oor Harry se rokery en drinkery en dat hy nie gehelp het met die inpakkery nie. Jackie wil skei. As een van die bokse omval, val daar foto’s uit wat herinneringe opdiep, onder andere 'n foto toe Jackie in die hospitaal was met kanker. Gaandeweg word dit egter duidelik dat Harry nie die werklikheid van sy lewe kan aanvaar nie en dit met drank probeer ontvlug. Herinneringe is al wat oor is van sy lewe saam met Jackie.

Sy drama "The Final Whistle" word in 2005 op die Windhoek-fees aangewys as die beste dramateks. In 2006 word "Kinnes van die Twilight" in Bloemfontein en die George-fees eweneens as die beste nuwe teks bekroon. "Platform 9" is ’n komedie wat onder andere by die Baxterteater in Kaapstad opgevoer word.



</doc>
<doc id="112567" url="https://af.wikipedia.org/wiki?curid=112567" title="Jan de Marre">
Jan de Marre

Jan Harmenszoon de Marre (*23 Augustus 1696 in Amsterdam –†19 Januarie 1763, Amsterdam) verwerf bekendheid as skrywer.

Jan Harmenszoon de Marre is die seun van Harmen de Marre en Geesje Poster en is op 23 Augustus 1696 in Amsterdam gebore.Sy skoolopleiding is gebrekkig en beperk tot laerskool. Hy is reeds vanaf 1708 in diens van die Verenigde Oos-Indiese Companjie (V.O.C.) en word later ’n skeepskaptein. Gedurende sy 23 jaar by die V.O.C. maak hy ’n hele aantal reise na die Ooste en besoek die Kaap in 1728 en weer in 1731, die laaste keer as kaptein van die skip Heesburg en as vise-admiraal van die retoervloot. In 1832 vestig hy hom weer permanent in Amsterdam en word later direkteur van die Amsterdamse skouburg. Onder sy leiding beleef die skouburg ’n groot opbloei, deurdat die gehalte van die werke wat opgevoer word verbeter en die toneelspel ook van hoë gehalte is, met die beste akteurs van die tyd wat gereeld optree. Hy gee in 1744 die nodige inligting aan die kaarttekenaars om die tot dan geheim gehoude Oos-Indiese Archipelago en die seeroetes daarheen te publiseer. Hierdie kaarte word in die sesde volume van die “Zee Fakkel” in 1753 gepubliseer. Hy is op 19 Januarie 1763 in Amsterdam oorlede.

Vir Afrikaans is hy veral van belang vir sy lang gedig "Eerkroon voor de Caab de Goede Hoop" waarin hy in drie sange uitvoerig die nedersetting aan die beskryf. Die eerste sang skets die natuurskoon en klimaat van die Kaap. Die tweede sang beskou die Kaap vanuit die seeman se oogpunt wanneer hy die veiligheid van Tafelbaai bereik ten spyte van die suidoostewind se geweld. Die derde sang is ’n verheerliking van die V.O.C. wat die belang van die Kaap ingesien het. Die gedig is duidelik geskryf as lofprysing en beeld die beskaafde koloniste en hulle prestasies in gloeiende terme uit, terwyl die wilde natuur en oorspronklike inwoners meer negatief gesien word. Fragmente uit hierdie gedig word in Gerrit Komrij se bloemlesing "Die Afrikaanse poësie in ’n duisend en enkele gedigte" opgeneem.

Hy lewer bydraes tot die drama en die poësie. Die eerste treurspel wat uit sy hand verskyn, "Marcus Curtius", beleef wel ’n paar herdrukke maar raak daarna in vergetelheid. Dit is ’n dramatisering van ’n verhaal uit die geskiedskrywing van Livius.

Belangriker is die geskiedkundige drama "Jacoba van Beieren", wat in 1736 vir die eerste keer opgevoer word en die sukses waarvan aanleiding gee tot sy aanstelling as direkteur by die skouburg. Hierdie drama beleef verskeie herdrukke. In die geskiedenis word Frank van Borselen in 1432 weens sy geheime huwelik met gravin Jacoba van Beieren deur hertog Philips van Bourgondië gevang, tot die dood veroordeel en in die tronk by Rupelmonde gevange gehou. Philips vermoed dat Van Borselen getrou het om sodoende die staatsgesag te bekom, terwyl Van Borselen slegs uit liefde getrou het. Hierdie geskiedenis bring die dramaturg nou op die planke, met al die spannende politieke onderstrominge en sette om die mag te bekom wat in so ’n situasie hom voordoen, deur die hoofkarakters en ook sommige byspelers. Die eindelike resultaat is dat Jacoba afstand doen van al haar mag aan Philips, maar dat Van Borselen se lewe gespaar word en hy en Jacoba hulle huwelik kan voortsit. De Marre voeg by hierdie geskiedenis ’n verbeelde krygstog van Jacoba se troepe na Rupelmonde om haar eggenoot te bevry. Hierdie drama word negentien keer agtereenvolgens voor vol sale opgevoer en bly tot in die tweede kwart van die negentiende eeu baie gewild en feitlik onafgebroke op die speellys van toneelgeselskappe. Die gewildheid van die stuk kan waarskynlik nie toegeskryf word aan die inherente letterkundige waarde nie, maar eerder aan die snel opvolgende en passievolle tonele wat in die  hande van bekwame akteurs vir aangename dramatiese spanning sorg.

De Marre skryf ’n geleentheidstuk ten tyde van die eeufees van die skouburg, "Het eeuwgetijde van den Amsteldamschen schouwburg," wat so gewild is dat dit sewentien keer agtereenvolgens voor vol sale opgevoer word (ongehoord vir daardie tyd). "Het feest der liefde" word ook in die skouburg opgevoer en is ’n herderspel in maatsang.

In die epos "Batavia", wat ses boeke beslaan en waaraan hy sedert 1728 werk hoewel dit eers in 1740 verskyn, skryf hy verse waarin die togte van die Nederlanders na Indië beskryf word, die opkoms van die V.O.C. geprys word en die grondlegging van hierdie organisasie se hoofbasis in Batavia beskryf word, asook die lotgevalle, oorloë en ander geskiedenis en topografiese gegewens oor Batavia (deel van hedendaagse Indonesië). Die eerste sang gee ’n geskiedkundige oorsig van die kolonisasie van die Oos-Indiese landstreek deur die Spanjaarde, Portugese en Nederlanders, wat lei tot die stigting van die V.O.C. Die tweede sang is ’n beskrywing van die Oostelike gedeelte van die stad Batavia, die derde sang is ’n uitvoerige verhaal van die verowering van Jakarta en die stigting van Batavia. Die vierde sang is ’n beskrywing van die Westelike gedeelte van Batavia. Die vyfde sang beskryf die seevaart en die handelsbetrekkinge met die Indiese Argipel en verder aan tot by Ceylon en die kus van Malabar. Die epos sluit af met die sesde sang, wat ’n verheerliking is van die V.O.C. en die meesal vyandige verhouding met die Portugese bespreek.

Sy "Bespiegelingen over Gods Wysheid in’t bestier der schepselen" is ’n leerdig in ses sange, waarin hy God as die Skepper en sy bestuur van die heelal besing. Volgens die inleiding tot die gedig poog hy hiermee om diegene wat in God se bestaan en Sy almag oor die heelal twyfel, van die teendeel te oortuig. Sommige kenners plaas hierdie gedig op ’n hoër vlak as Vondel se "Bespiegelingen van Godt en godtsdienst", wat ’n soortgelyke doelstelling het.

Sy "Hof- en mengeldichten" bevat hofgedigte wat hoofsaaklik poëtiese beskrywings van natuurskoon is, terwyl sy mengeldigte hoofsaaklik geleentheidsverse is ten tyde van huwelike of wat andersins die lof van persone besing.




</doc>
<doc id="112569" url="https://af.wikipedia.org/wiki?curid=112569" title="2010 Italiaanse Grand Prix">
2010 Italiaanse Grand Prix

Die 2010 Formule Een Italiaanse Grand Prix is op 12 September 2010 op die Autodromo Nazionale Monza, in Italië, gehou. Dit was die veertiende wedren van die kampioenskapseisoen en is deur Fernando Alonso vir Ferrari gewen.


</doc>
<doc id="112570" url="https://af.wikipedia.org/wiki?curid=112570" title="Pieter de Neyn">
Pieter de Neyn

Pieter Cornelisz de Neyn is op 24 Junie 1643 op 's-Gravenhage gebore. Hy is bekend as digter.

Hy stam uit ’n familie van regsgeleerdes. Sy vader is in 1670 pensionaris van Alkmaar en later raadsheer aan die hof van Holland, die Hollandse regbank. Tussen sy tiende en twaalfde jaar word hy opgelei deur die beroemde predikant en rektor van die Latynse Skool te Schoonhoven, Arnoldus Montanus, waarna hy student word aan die Universiteit van Leiden. Hy onderbreek egter sy studies in 1666 om in die oorlog (die Tweede Engelse Oorlog 1665–1667) teen Brittanje te veg en te help met die ontsetting van Texel. Na afloop van die vredesluiting te Breda sit hy in 1667 sy studies in die Regte voort aan Duisbergh aan die Ryn, ’n nuwe beroemde skool, waar hy klas neem by professor Feltmann. Hier bly hy ook nie lank nie en keer terug huis toe, waarna hy professor Feltmann na Groningen volg. Ook daar vlot die studies nie te goed nie en op vakansie tuis raak hy smoorverlief op ’n jong dame en vra haar om haar hand. Hy word egter afgewys en aangesê om sy studies te voltooi, wat hy op Harderwyk doen. Dit laat egter nie die jong dame van plan verander nie en hy kry die koue skouer. Hierna is hy betrokke in nog twee redelik ernstige verhoudings, die laaste een met ’n meisie van Rotterdam.

Sy vader wil hê dat hy hom as advokaat moet vestig, maar sy kop staan see toe, waarskynlik onder invloed van die boek “De wonderen van’t Oosten”. Hierdie boek is in 1650 gepubliseer en is geskryf deur sy vroeë leermeester, Arnoldus Montanus. Hy tree dus in diens van die Verenigde Oos-Indiese Kompanjie. Op 11 September 1671 vertrek hy met die skip Gouda na die Kaap om die dienste van fiskaal in die nuwe stigting op hom te neem. Op die gevaarlike lang seereis soontoe dig hy “Gedachten op het gesighte van het Zuiderkruis”, ’n vers van treffende skoonheid. Op 12 Februarie 1672 kom hy in die Kaap aan, maar word aanvanklik nie aangestel in sy amp nie, aangesien daar volgens berigte smokkelhandel plaasgevind het op die Gouda. Die vraag is of De Neyn hiervan bewus was. Voor die Raad van Justisie aan die Kaap word deur die soldate en matrose getuienis gelewer wat op De Neyn se skuld dui, terwyl die offisiere se getuienis ten gunste van De Neyn getuig. Om dinge te vererger, is De Neyn se papiere vir die pos van fiskaal nie in orde nie. Eindelik word De Neyn vrygespreek deur Aernout van Overbeke, admiraal van die retoervloot uit Indië, wat op daardie tyd die Kaap aandoen. Van Februarie 1672 tot Oktober 1674 is De Neyn dan onder goewerneur Ijsbrand Goske fiskaal aan die Kaap. As fiskaal is hy die hoogste juridiese beampte aan die Kaap. Sy algemene pligte is om regspleging in die nuwe kolonie waar te neem en hy tree dan ook op as hoofaanklaer van beskuldigdes voor die Kaapse Raad, terwyl hy self by mindere sake die straf bepaal.

Na bykans drie jaar in die Kaap word hy na Batavia verplaas. Sy gesondheid word hier geknou en hy word reeds in 1676 terug gestuur Holland toe, terwyl hy amptelik aangestel is as fiskaal van die retoervloot. Hy skryf sy gesondheidsterugslag toe aan die Indiese klimaat, maar sy vyande skryf dit toe aan te veel drank en vroue. Daar mag wel waarheid in die bewerings van sy vyande steek, aangesien hy ten spyte van sy rang as fiskaal op die retoervloot aangekla word en van sy amp onthef word as gevolg van sy losbandige lewenstyl. Die aanklagte behels sy daaglikse dronkenskap en herhaalde klagtes van ’n passasier se dogter. Jare later keer hy weer terug na Indië en word in 1682 benoem as fiskaal, tydelik ontslaan en weer aangestel. Teen die einde van 1687 keer hy finaal terug na Nederland. Hy is nog lewend in 1697 en is vermoedelik kort hierna oorlede.

Aan die Kaap skryf hy verskeie geleentheidsverse, onder andere ter geleentheid van die verjaarsdae van verskeie Kaapse jong dames. Hierdie verse sluit in “Aan de deughtrijke ende lieftallige jonge juffrouw, Grisella Mostaart, als haar Geboortedagh verscheen den 19 September, Anno 1673”; “Danksegging op de Geboortendag van Christina Diemer, als die verschenen was den 24 Februarii, 1674. Sij out geworden 11 ende daags te voren haar taart gegeven had”; “Aan juffrouw Maria van Rosendaal, als haar geboortendag verscheen den 7 Maart 1674, ende sij out geworden was 17 jaren”; en “Manier van huishouden, voorgeschreven de deughtrijke jonge juffrouw Grisella Mostaart, als haar edele den 19 September 1674, out geworden was 13 jaren”. Uit hierdie gedigte verneem ons nie net die voortreflikhede van die jong dames nie, maar dit bevat ook verwysings na die leefwyse, maniere en eetgewoontes van die inwoners van die Kaap, twintig jaar na die stigting daarvan. Die onderwerpe van hierdie gedigte is almal uit die hoog geplaaste families in die Kaap. Al hierdie verse word opgeneem in die afdeling “Slemp-digten” in sy digbundel “Vrolyke uuren”, wat gedigte by feestelike geleenthede soos verjaarsdae en huwelike bevat. Die bundel word in vier afdelings verdeel en benewens die “Slemp-digten” is daar ook “Mengel-digten”, wat verskillende temas dek, onder andere ook gedigte oor sy eie lewe en biografiese besonderhede, wat hy telkens in luimige trant meedeel. Een van die gedigte handel oor ’n ampsbesoek aan die destydse strafkolonie op Robbeneiland, getiteld “Wesende op ‘t Robben Eyland uit den Raad gesonden, als Commissaris, omme wat order onder een party banditen te stellen”. Hierdie besoek geskied tussen 8 September 1674 wanneer hy na die eiland vertrek en 12 September 1674, wanneer hy weer terugkeer. Die doel van die besoek was om ondersoek in te stel na die opstandigheid van die gevangenes in die strafkolonie op Robbeneiland. In die gedig laat hy hom sterk uit oor die onherbergsaamheid en troosteloosheid van die lewe op die eiland. ’n Gedig wat hy in Nederland skryf na sy terugkeer het ook betrekking op sy Kaapse verblyf, naamlik “Aan de Heer en Meester Johan Deramout”, waarin hy onder meer neerhalend verwys na die Khoi se manier van praat en eet, wat volgens die Westerse norme van daardie tyd glad nie beskaaf is nie. Die afdeling “Minne-digten” is ’n aantal liefdesgedigte. Die bundel bevat ook die afdeling “Leersame ende Morale Rijmen” waarin die gedig “Gedachten op het gesighte van het Zuiderkruis” opgeneem word. Hierdie bundel, insluitende sy Kaapse verse, is wyd gelees en word ’n paar maal herdruk, in 1697 en weer in 1730. Van sy gedigte oor die ontstaansjare van die vestiging aan die Kaap die Goeie Hoop word in Gerrit Komrij se bloemlesing “Die Afrikaanse poësie in ’n duisend en enkele gedigte” opgeneem.

Sy “Lusthof der Huwelijken” is ’n antropologiese verslag oor die huweliksgebruike van verskillende volke. Sowat twaalf bladsye oor die Kaap bevat inligting wat min of glad nie op ander plekke beskryf word nie. Hierdie inligting sluit in die Khoi se huweliksgebruike en hulle metodes van straf, waar hulle die ter dood veroordeeldes met stokke doodslaan. Die Khoi word egter nie net negatief uitgebeeld nie en De Neyn se waarnemings sluit in dat die Khoi in staat is tot groter liefde vir hulle vroue as meeste Nederlanders. Hulle verstaan ook die belangrike regsreël dat ’n persoon van die hoë stand swaarder gestraf word vir ’n misdaad soos moord as ’n persoon van die laer stand, aangesien die hoër stand die bykomende verpligting het om ’n voorbeeld te stel. Hy beskryf ook geskiedkundige gebeurtenisse van sy tyd, soos die aanval deur Goenjemans (’n Khoi-stam) op vyf vryburgers en die strafpartye daarna onder Jeronymus Cruse in Julie 1673 en April 1674 om die moordenaars se beeste weg te voer.

1681 – Vrolyke uuren, Bestaande uit verscheide soorten van Mengel-digten

1681 – Lusthof der Huwelijken, behelsende verscheyden seltsame Ceremoniën en plechtigheden, die voor dezen by verscheyde Natiën en Volckeren soo in Asia, Europa, Africa, als America in gebruik zijn geweest, als wel die voor meerendeel noch hedendaags ghebruykt ende onderhouden werden. Mitsgaders deszelfs vrolycke Ueren




</doc>
<doc id="112571" url="https://af.wikipedia.org/wiki?curid=112571" title="2011 Italiaanse Grand Prix">
2011 Italiaanse Grand Prix

Die 2011 Formule Een Italiaanse Grand Prix is op 11 September 2011 op die Autodromo Nazionale Monza, in Italië, gehou. Dit was die dertiende wedren van die kampioenskapseisoen en is deur Sebastian Vettel in 'n Red Bull-Renault gewen.


</doc>
<doc id="112572" url="https://af.wikipedia.org/wiki?curid=112572" title="2013 Italiaanse Grand Prix">
2013 Italiaanse Grand Prix

Die 2013 Formule Een Italiaanse Grand Prix is op 8 September 2013 op die Autodromo Nazionale Monza, in Italië, gehou. Dit was die dertiende wedren van die kampioenskapseisoen en is deur Sebastian Vettel in sy Red Bull Racing-Renault gewen.


</doc>
<doc id="112573" url="https://af.wikipedia.org/wiki?curid=112573" title="2012 Italiaanse Grand Prix">
2012 Italiaanse Grand Prix

Die 2012 Formule Een Italiaanse Grand Prix is op 9 September 2012 op die Autodromo Nazionale Monza, in Italië, gehou. Dit was die dertiende wedren van die kampioenskapseisoen en is deur Lewis Hamilton in 'n McLaren-Mercedes gewen.


</doc>
<doc id="112574" url="https://af.wikipedia.org/wiki?curid=112574" title="Albert du Biel">
Albert du Biel

Albert Johan Ernest du Biel (27 Oktober 1884, Mosselbaai –† 3 Augustus 1963, Pinelands) verwerf bekendheid as een van die eerste avontuurverhaalskrywers in Afrikaans.

Albert Johan Ernest du Biel is op 27 Oktober 1884 op Geelhoutboom in die distrik Mosselbaai gebore as een van ses kinders. Sy vader, Balthasar du Biel, was ’n Poolse sendeling wat deur die Rynse Sendinggenootskap na Suid-Afrika gestuur is en sy moeder,  Anna Louisa Brecher, is op Steinkopf gebore as die dogter van ’n Rynse sendeling. Sy broers en susters was Anna Maria, Louise Emilie, Paul Leopold Ferdinand, James Balthazar en Helen Lily Edith. Hy is ’n grootoom van die Nobelpryswenner J.M. Coetzee. Sy ouers leer hom lees en skryf en hy woon nooit formeel skool by nie. Die huistaal is Duits en Engels. Aanvanklik arbei sy vader in Groot-Namakwaland en hierna tree hy vir elf jaar op as predikant vir Evangeliese Duitsers in die Verenigde State van Amerika. In Amerika leer Albert Engels aan en word sy huistaal Engels, alhoewel sy moeder steeds met hom Afrikaans praat.

Vanaf sy vyftiende jaar moet hy vir homself sorg en hy word dan ’n joernalis. ’n Ruk later moet hy ook die verantwoordelikheid van die sorg van sy ouers op hom neem. Dit is ongeveer in hierdie tyd wat hy die eerste keer met Afrikaans as skryftaal kennis maak deur middel van die tydskrif "Ons Klyntji". Sy eerste geskrifte is in Engels en hy skryf dan ook aanvanklik Engelse artikels vir "Ons Klyntji". Eers in 1915 begin hy in Afrikaans skryf.

Sy jeugjare bring hy in die distrik Oudtshoorn deur. Vanaf Augustus 1918 werk hy vir ’n ruk by die Sanlam-versekeringsmaatskappy. Saam met ’n aantal vennote stig hy in 1928 die Boereblad Pers in die Paarl, wat "Die Boereblad" nuusblad uitgegee het. Hierin het berigte oor die landbou en verhale in Engels en Afrikaans verskyn, asook die dramas en gedigte van hom en ander skrywers. In die Paarl neem hy ook deel aan kulturele aktiwiteite en skryf en regisseer verskeie dramas. Die depressie van die vroeë dertigerjare gee Die Boereblad egter ’n knou en publikasie daarvan word noodgedwonge gestaak.

In 1920 trou hy met Catharina Johanna (Kitty) Maré en hulle het ’n seun, Ernest Baltes, gebore op 12 Oktober 1923. Hulle vestig hulle in Kaapstad, eers in 1951 op Goodwood en later op Elsiesrivier. Op 3 Augustus 1963 is hy in Pinelands in Kaapstad oorlede.

Hy is een van die eerste avontuurverhaalskrywers in Afrikaans.

Aanvanklik skryf hy kortverhale en vervolgverhale vir Die Huisgenoot en ander tydskrifte. Sy eerste lang verhaal, "Getrou", verskyn eers in 1917 as vervolgverhaal in Die Huisgenoot en word daarna in boekvorm uitgegee as deel van Die Burger-Leeskring. Dit is ’n roman oor die Hugenote, vol avonture waarvan verskeie erg onwaarskynlik is. Verder gaan die verhaal mank aan swak karakterisering en word die agtergrond van Holland en Frankryk so gebrekkig aangedui dat hierdie gebeurtenisse netsowel op enige ander plek kon plaasvind.

Die meer geslaagde "Misdade van die vaders" is ’n roman oor die Voortrekkers, wat ook deur Paul de Groot vir die verhoog verwerk en in die dertigerjare opgevoer word. Die misdadiger Jan Alpenveld besluit om aan die Kaap ’n nuwe lewe te begin. Hy verower die hart van die plaasmeisie Annie Bester, die aangenome kind van Petrus Liebenberg, wat verloof was aan sy seun Tjaart. As Oom Petrus beswaar maak teen die huwelik, vlug Annie met Jan Kaap toe. Na Annie se vlug sny Oom Petrus haar naam uit die familieregister voor in die Bybel en vervloek vir Annie en Jan met die Bybelse vloek dat die misdade van die vaders besoek sal word aan die kinders. Jan Alpenveld beland weer in die hande van die gereg maar tussen sy seun, Nikolaas, en Tjaart se dogter, Lenie ontstaan weer ’n liefdesverhouding, wat deur dieselfde Bybelteks verydel word. Nikolaas trek alleen na die woeste Noorde, waar hy later op geheimsinnige wyse groot dienste aan die Trekkers bewys. Hy ontmoet weer vir Lenie, maar word gedood in ’n geveg met een van die swart stamme. Tjaart word deur sy vrou geleer dat die grootste gebod dié van die liefde is. Die verhaal speel af oor drie geslagte en hoewel die milieu meer bekend is, gaan die roman steeds mank aan gebrekkige karakterisering. Die betogende styl vertel ook meermale eerder as dat die gebeure vir sigself spreek.

Hierdie twee boeke, asook "Kain", is gereeld vir skoolgebruik voorgeskryf. Die gebeure voor en tydens die Eerste Vryheidsoorlog is die historiese agtergrond vir "Kain". Die vadervloek rus op Frans Naudé en in die uitwerking van die besonderhede is daar groot ooreenkoms met "Die Misdade van die Vaders". Frans moet Swaziland se grense bewaak, maar hy laat hom omkoop deur die skurke en wapensmokkelaars Snelskiet en sy handlanger Lewinski. Na ’n tydperk van eensame boetedoening word Frans in sy eer herstel as gevolg van sy dapperheid by die slag van Laingsnek. Hierdie roman is ook tot drama verwerk en in 1934 deur Paul de Groot se geselskap opgevoer.

"Oor berg en vlakte" is ’n aantal avonture vir die jeug, wat aanvanklik in twaalf afsonderlike dele uitgegee word.

"Die Afrikaanse debatboek" ontstaan wanneer vriende by hom aandring vir gediggies en toneelstukkies vir debatsverenigings.

"Die verraaier" is ’n bundel met kortverhale, waarin die karakters hoofsaaklik geskoei is op die dorpsmense waarmee hy te doen gehad het.




</doc>
<doc id="112575" url="https://af.wikipedia.org/wiki?curid=112575" title="Flooi du Plessis">
Flooi du Plessis

Francois du Plessis is (1918 - 1995) op 8 Januarie 1918 op Petrusville gebore, waar hy ook groot word en sy skoolopleiding ondergaan. Hy is bekend as skrywer.

Hy studeer verder aan die Universiteit van Stellenbosch en behaal die B.A.-graad in 1938, terwyl hy dieselfde jaar lid is van die Unie Debatsvereniging en ook op die Studenteraad dien. In 1939 sluit hy hom aan by die Parlementêre Biblioteek, terwyl hy terselfdertyd klasse in Biblioteekkunde loop aan die Universiteit van Kaapstad. In 1943 word hy aangestel as organiseerder vir die Vereniging vir Boekedistribusie, wat later die Kaapse Biblioteekdienste word. Hy help om die Kaapse Biblioteke, ’n orgaan van die Biblioteekdienste, te ontwikkel en is ook verantwoordelik vir die Kaapse Biblioteek Uitbreidingsvereniging, wat biblioteekdienste vir die Kleurlinggemeenskap bevorder.

In 1945 sluit hy as onder-bibliotekaris by die Universiteit van Stellenbosch aan en gee vanaf 1956 tot 1961 klas in Boekkeuse en Naslaanwerk by die nuutgestigte Departement van Biblioteekkunde. Vanaf 1967 is hy hoofbibliotekaris, ’n posisie wat hy tot met sy aftrede in 1983 beklee. Tussen 1962 en 1964 is hy voorsitter van die Suid-Afrikaanse Biblioteekvereniging. Sy professionele aktiwiteite sluit in lidmaatskap van die Van Riebeeck Vereniging, die Senaat van die Universiteit van Stellenbosch, die Interuniversitêre Biblioteekvereniging en sameroeper van die Noord-Kaap Streekskomitee. Hy is redakteur en uitgewer van Huis en Haard. Voor sy aftrede is hy ook ten nouste betrokke by die beplanning van die uitbreiding van die biblioteek met die oprigting van die J.S. Gericke Biblioteek. Op universiteit toon hy deurgaans ’n sterk belangstelling in sport en rig ’n rugbyspan af, terwyl hy ook voorsitter is van die universiteit se krieketklub. Hy is in 1949 met Doreen Wookey getroud en hulle het vier kinders, ’n seun (Riaan) en drie dogters (Lise, Nina en Jane). In 1960 en 1961 toer hy en sy vrou deur Amerika, terwyl hulle biblioteke besoek as deel van die VSA-SA Leierskapuitruilingsprogram. Ná aftrede gaan bly hy en sy vrou op Clanwilliam. Hy is in 1995 oorlede.

Hy skryf kortverhale wat in die veertigerjare in "Die Huisgenoot" en "Die Brandwag" gepubliseer word. Sy debuut maak hy as kinderdigter met “Rympieboek vir kinders”, wat in 1963 met die C.P. Hoogenhout-prys bekroon word. Katrine Harries was verantwoordelik vir die illustrasies in hierdie boek. Van sy kinderverse word opgeneem in “"Verskombers"”, “"Storiehuis"”, “"Woordpaleis"” en “"Nuwe kleuterverseboek"”. Nog ’n publikasie vir kinders is “Die eenbeen-kraanvoël”, ’n beryming van ’n ou Italiaanse verhaal, terwyl hy ook Joan Cass se “Die bootrit”, Ursula Kirchberg se “Ou beweblaar, die populier” en Quentin Blake se “Meester Viljoen” in Afrikaans vertaal. “’n Ding wat byt” is ’n bundel met geestige limerieke. Van sy gedigte word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"”. Na sy dood toonset Pieter de Villiers van sy kleuterrympies en word dit onder andere deur die Tygerbergse Kinderkoor opgevoer.

In 1986 word hy vereer as lewenslange erelid van die Suid-Afrikaanse Instituut vir Biblioteek- en Inligtingswese en in 1992 word die Africana kamer in die Universiteitsbiblioteek na hom vernoem.


Vertalings





</doc>
<doc id="112576" url="https://af.wikipedia.org/wiki?curid=112576" title="Paromomisien">
Paromomisien

Paromomisien is 'n aminoglikosied antibiotikum, aanvanklik uit "Streptomyces krestomuceticus" geïsoleer in die 1950s. Dit is ontdek deur Parke Davis (nou Pfizer) en bemark as "Humatin" sedert 1960. Dit word ook monomisien of aminosidien genoem.

Paromomisien is op die Wêreldgesondheidsorganisasie se lys van noodsaaklike medisyne wat nodig geag word om die minimum mediese behoeftes van 'n basiese gesondheidsorgstelsel te ondersteun.


</doc>
<doc id="112577" url="https://af.wikipedia.org/wiki?curid=112577" title="Flukonasool">
Flukonasool

Flukonasool is 'n antifungale geneesmiddel wat mondelings of binneaars (intraveneus) toegedien word. Dit word gebruik teen 'n verskeidenheid fungusinfeksies, veral "Candida" infeksies van die vagina, mond en keel, en die bloedstroom.

Flukonasool is op die Wêreldgesondheidsorganisasie se lys van noodsaaklike medisyne wat nodig geag word om die minimum mediese behoeftes van 'n basiese gesondheidsorgstelsel te ondersteun.


</doc>
<doc id="112578" url="https://af.wikipedia.org/wiki?curid=112578" title="Misoprostol">
Misoprostol

Misoprostol, wat onder die handelsnaam Cytotec en andere verkoop word, is 'n medikasie wat gebruik word om kraam te inisieer, 'n aborsie te veroorsaak, en maagsere te behandel en te voorkom, asook postpartum bloeding te behandel as gevolg van swak sametrekking van die uterus.

Vir aborsies word dit dikwels saam met mifepristoon of metotreksaat gebruik. Op sigself is die doeltreffendheid vir hierdie doel tussen 66% en 90%. Dit word per mond geneem, of onder die tong, of in die vagina. Algemene newe-effekte sluit in diarree en abdominale pyn. Dit is swangerskap kategorie X wat beteken dat dit bekend is om te lei tot negatiewe voorvalle vir die baba as dit tydens swangerskap geneem word. Baarmoederskeuring kan voorkom. Dit is 'n prostaglandien analoog, spesifiek 'n sintetiese prostaglandien E (PGE).


</doc>
<doc id="112579" url="https://af.wikipedia.org/wiki?curid=112579" title="Sébastien Buemi">
Sébastien Buemi

Sébastien Buemi (gebore 31 Oktober 1988) is 'n Switserse professionele renjaer, wie voorheen vir die Scuderia Toro Rosso-span in Formule Een deelgeneem het.

Buemi is tans 'n reserwebestuurder vir Scuderia Toro Rosso se susterspan, Red Bull Racing, asook 'n lid van Toyota se FIA Wêrelduithoukampioenskapspan en e.dams-Renault in die FIA Formule E-kampioenskap.


</doc>
<doc id="112580" url="https://af.wikipedia.org/wiki?curid=112580" title="Vitaly Petrov">
Vitaly Petrov

Vitaly Aleksandrovich Petrov (gebore 8 September 1984) is 'n Russiese Formule Eenrenjaer wat in 2012 vir Caterham en in 2010 en 2011 vir Renault deelgeneem het. Hy is gebore in Vyborg, waar hy bekend staan as die "Vyborg Rocket". Hy was die eerste Rus wat aan die Formule Een-wêreldkampioenskap deelgeneem het.


</doc>
<doc id="112582" url="https://af.wikipedia.org/wiki?curid=112582" title="Augiasstalle">
Augiasstalle

In antieke Griekse verhale is die Augiasstalle die smerige geboue waar Augias duisende beeste aangehou het, wat Herakles (Hercules) moes skoonmaak. Die uitdrukking ""om die Augiasstalle te reinig"" word soms nog gebruik om 'n moeilike en onaangename taak te beskryf.

Koning Augias het die grootste kudde beeste in die land gehad, waaronder drieduisend osse. Na dertig jaar was die stalle egter heeltemal bemis. Augias gee Herakles opdrag om die stalle in een dag skoon te maak. Hy herlei twee riviere, die Alpheüs en die Peneos, om deur die stalle te vloei. Die stroom water wat daardeur ontstaan het, het al die mis weggespoel. Op die manier is die stalle in een dag gereinig en vervul Herakles die vyfde van sy twaalf take.

Ná Herakles se sukses was Augias woedend, omdat hy Herakles 'n tiende van sy land as beloning beloof het. Hy kom egter nie sy belofte na nie. Hiervoor maak Herakles vir Augias dood, waarna hy die koninkryk aan Phyleus, Augias se seun, gee. Phyleus is voor dit deur sy vader vir sy steun aan Herakles verban. Nadat Herakles hom laat betaal, bevind Eurystheus dat hy nie die werk goed uitgevoer het nie, en moes Herakles 'n verdere taak verrig. Aanvanklik moes Herakles 10 take uitvoer, maar hy kry hulp om die Hidra (waterslang) dood te maak, en tel dit dus ook nie.


</doc>
<doc id="112584" url="https://af.wikipedia.org/wiki?curid=112584" title="Peter Jöback">
Peter Jöback

Peter Arne Jöback (* 4 Junie 1971, Stockholm, Swede) is 'n sanger, akteur en musiekkunstenaar.

Jöback het as student Adolf Fredrik se musiekskool in sy geboortestad bygewoon. Sy groot deurbraak was danksy sy samewerking met ABBA se Björn Ulvaeus en Benny Andersson. In hul musiekblyspel Kristina från Duvemåla het hy in die Malmö-opera-en-musiekteater die rol van Robert geskep en sy temalied, "Guldet blev till sand", het elke rekord op die Sweedse treffersparades verbeter. Meer as 'n miljoen Swede het die opvoering gesien en die oorspronklike CD-boksstel het driedubbele platinumstatus bereik. Dit het ook talle Sweedse musiekpryse gewen. Jöback het sy eerste Guldmasken ("Goue Masker", die Sweedse teaterprys) gewen vir sy vertolking van die rol van Robert.

Cameron Mackintosh het Jöback se talent “ontdek” en hom die hoofrol aangebied in die Theatre Royal, Drury Lane, in Londen se Weseinde in 1997. Drie jaar later het Jöback in dieselfde teater die rol van Michael in Macintosh se oorspronklike opvoering van "The Witches of Eastwick" geskep.

Resente was meestal vol lof vir sy verhoogoptredes en albumuitreikings. Sy Kersalbum is in 2002 uitgereik. Daarop sing hy saam 'n Sweedse vertaling van "Be thou my vision, Gå Inte Förbi", saam met die Noorweegse sangeres Sissel Kyrkjebø. Sedertdien tree dié twee gereeld op in mekaar se konserte.

In 2004 het Jöback saamgespan met Gotenburg se simfonieorkes onder leiding van Nick Davies in 'n projek, Storybook, waarin hy klassieke liedere met splinternuwe werkings uitgevoer het. Die orkes en Jöback het 'n CD uitgereik wat goue status bereik het en ook twee keer saam opgetree in die Globe Arena en Scandinavium Arena in Swede. Hierdie album het Jöback supersterstatus in Noorweë besorg. Sy eerste solotoer daarheen, in 2005, was n sukses by gehoor sowel as in die media. Jöback het in 2004 in 'n onderhoud met Kristian Luuk op Sweedse TV bekendgemaak dat hy gay is. Oor die algemeen is sy aankondiging goed ontvang.

Van 2006 tot 2007 het Jöback as seremoniemeester opgetree van 'n opvoering van Cabaret in Stockholm en Gotenburg. Resensente het hom geloof en hy het sy tweede Guldenmasken-teaterprys ontvang. Reeds in 2003 het hy as seremoniemeester in die Gladsaxe-teater in Kopenhagen opgetree. Einde 2008 het hy 'n uitverkoopte Kerstoer in arenas in Skandinawië onderneem ná die uitreiking van sy viervoudige platinum-Kersalbum. Die jaar vantevore het hy deur Skandiniwië getoer met sy ateljeealbum wat ook platinumstatus bereik het en met snitte op waarvan hy die medeskrywer was. In Januarie 2009 het Jöback na New York verhuis ter wille van nuwe inspirasie en om nuwe mense te leer ken. Dit het gelei tot die album East End Stories, opgeneem in Woodstock, en waarop gaskunstenaars soos Kate Person, Sia Furler en die groep Betty saam met hom opgetree het.

Jöback het in 2010 ingeskryf vir Melodifestivalen 2010, die Sweedse voorverkiesing vir die Eurovision-sangfees 2010. Sy liedjie, "Hollow", het die eindstryd van die wedstryd gehaal en eindelik negende geëindig. In 2011 het Jöback opgetree in die laaste opvoering van The Phantom of the Opera in die Royal Albert Hall. Die jaar daarna was hy in dieselfde musiekblyspel se Londense produksie as die Phantom te sien. Sy laaste optrede in dié rol op Broadway was op 24 Augustus 2013. Intussen sal hy weer te sien wees as die Phantom in sy vaderland, wanneer dit vanaf September 2016 in Stockholm opgevoer word.




</doc>
<doc id="112585" url="https://af.wikipedia.org/wiki?curid=112585" title="Rooiboswyn">
Rooiboswyn

Rooiboswyn het sy oorsprong in die Wes-Kaap, Suid-Afrika. Die produksieproses van hierdie wyn stem met dié van tradisionele wyne ooreen, behalwe dat die hout van die rooibos ("Aspalathus linearis") en die heuningbos ("Cyclopia" spp.) in plaas van tradisionele eikehout tydens die verouderingsproses gebruik word. Dit lei tot ’n produk vry van swaweldioksied, met ’n unieke geurkomponent te wyte aan die rooi- en heuningbos.

Die maak van rooiwyn is ’n proses wat in verskillende fases geskied: pars (ekstraksie van die sap), fermentasie, veroudering en bottelering. Ten einde die groei van ongewenste mikro-organismes soos "Brettanomyces" te voorkom, word daar voor en tydens die verouderingsproses swaweldioksied (SO) (0.8–1.5 mg/liter) by die druiwe gevoeg asook by die wyn voor die botteleringsproses. Die toevoeging van SO verhoed ook die oksidering van die wyn; ’n verskynsel wat tot verbruining van die wyn en die verlies van kultivar-spesifieke geure lei.
As gevolg van die gesondheidsnadele wat met swaweldioksied verbind word, en die allergiese reaksie van sulfietsensitiewe individue, is daar ’n toename in verbruikersvoorkeur vir wyne met min of geen SO inhoud.

Die medisinale gebruik van Suid-Afrikaanse rooibos en heuningbos is welbekend en word gebruik vir die maak van kruietee. Die hout van rooibos en heuningbos bevat hoë vlakke van kragtige antioksidante, lae tannienvlakke en is vry van kafeïen. Hierdie antioksidantiese eienskappe maak hulle nie alleen moontlike alternatiewe vir SO in die preservering van wyn nie, maar kan selfs ’n positiewe impak hê op die gesondheid van verbruikers.

Tydens die verouderingsfase van rooiboswyn word die hout van rooibos ("Aspalathus linearis") en heuningbos ("Cyclopia" spp.) instede van tradisionele eikehout gebruik.

Navorsing aan die Universiteit van Stellenbosch (Suid-Afrika) dui daarop dat behandeling met rooibos- en heuningbos-plantmateriaal rooiwyn teen die negatiewe gevolge van blootstelling aan suurstof beskerm wat daarom die gebruik van SO onnodig maak.

Die gebruik van rooibos en heuningbos plantmateriaal as ’n alternatiewe preserveermiddel in die plek van SO tydens die produksie van rooiwyn, is gepatenteer en geregistreer in 83 jurisdiksies regoor die wêreld. Die rooiboswynproduk is vry van SO en het ’n unieke geurprofiel wat toegeskryf kan word aan die veroudering van die wyn in rooibos- en heuningboshout. Die swaelvrye produk word beskou as ’n gesonder alternatief vir tradisionele wyne en alkoholiese drankies.

In 2013 was die Stellenbosch-gebaseerde Audacia in Suid-Afrika die eerste om ’n rooiboswyn – ’n Merlot – in Suid-Afrika te vervaardig. Die reeks rooiboswynprodukte het intussen uitgebrei om Cabernet Sauvignon, Shiraz en ’n rooi- en ’n witversnit in te sluit.

In 2014 het KWV Suid-Afrika (Edms) Bpk met ’n Pinotage gevolg, wat onder die handelsnaam "Earth’s Essence" bemark word.


</doc>
<doc id="112586" url="https://af.wikipedia.org/wiki?curid=112586" title="Selfbevordering">
Selfbevordering

Selfbevordering (Self-enhancement) is 'n tipe motivering wat plaasvind om mense beter oor hulleself te laat voel en hulle gevoel van eiewaarde te handhaaf. Hierdie motief kom veral op die voorgrond wanneer persone bedreig voel, mislukking ervaar of wanneer hulle selfbeeld geknou word. Selfbevordering behels dat daar voorkeur aan positiewe bo negatiewe selfbeskouings gegee word.

Daar is 'n verskeidenheid strategieë wat mense kan gebruik om hulle gevoel van eiewaarde te verhoog. Hulle kan byvoorbeeld hulle gebrekkige vaardighede onderspeel of ander kritiseer ten einde beter te lyk. Alhoewel selfbevordering by mense met 'n lae sowel as 'n hoë selfbeeld gesien kan word, is die twee groepe geneig om verskillende strategieë te gebruik. Mense wat reeds 'n hoë selfbeeld het, verbeter hul selfkonsep direk, deur nuwe inligting op 'n bevooroordeelde manier te verwerk. Mense met 'n lae selfbeeld gebruik meer indirekte strategieë; hulle vermy byvoorbeeld situasies waarin hulle negatiewe eienskappe raakgesien sal word.

Die omvang en aard van selfbevordering wissel oor 'n aantal dimensies.

Selfbevordering geskied deur óf selfversterking óf selfbeskerming; deur óf die positiwiteit van 'n persoon se selfkonsep te versterk óf die negatiwiteit van 'n persoon se selfkonsep te verminder. Selfbeskerming is oënskynlik die sterker motief aangesien dit van groter belang is om negatiwiteit te vermy as om positiwiteit aan te moedig. Maar, soos met alle motiverings, is daar verskille tussen individue. Dit blyk byvoorbeeld dat mense met 'n hoër selfbeeld voorkeur aan selfversterking gee terwyl mense met 'n laer selfbeeld geneig is om die self te beskerm.

Selfbevordering kan privaat of in die openbaar geskied. Openbare selfbevordering is 'n ooglopende positiewe voorstelling van die self, terwyl private selfbevordering slegs deur die individu opgemerk word. Die teenwoordigheid van ander mense, d.w.s. in openbare selfbevordering kan selfverhoging óf laat toeneem óf inhibeer.

Potensiële areas van selfbevordering wissel na gelang van hulle belangrikheid vir 'n persoon. Selfbevordering geskied gewoonlik op 'n sentrale terreine in 'n individu se lewe, en in 'n mindere mate op die meer periferale, minder belangrike terreine.

Selfbevordering kan óf eerlik óf takties wees. Eerlike selfbevordering is op onmiddellike bevrediging gerig terwyl taktiese selfbevrediging op die potensieel groter voordele van uitgestelde bevrediging gerig is.

Taktiese selfbevordering word dikwels bo eerlike selfbevordering verkies aangesien openlike selfbevordering sosiaal onaangenaam vir ander mense is. Narcisme is 'n voorbeeld van uiterste eerlike selfbevordering.

Selfbevordering vind nie bloot toevallig plaas nie. Die voorkoms daarvan is dikwels hoogs sistematies en kan op 'n verskeidenheid maniere plaasvind. Interessant genoeg is ons gewoonlik onbewus daarvan dat ons selfbevorderend optree. Bewustheid van selfbevorderende prosesse sal die fasade beklemtoon wat ons probeer skep, en verklap dat ons waargenome self in werklikheid 'n verbeterde weergawe van ons werklike self is.

Mense is geneig om selfsugtige toeskrywingsvooroordele te hê, menende dat positiewe uitkomste aan 'n persoon se interne gesteldheid toegeskryf word, maar negatiewe uitkomste aan faktore buite 'n persoon se beheer, bv. ander persone, toeval, omstandighede, toegeskryf word. In kort, mense verwag erkenning vir hulle suksesse, maar hulle ontken verantwoordelikheid vir hulle mislukkings. Die selfsugtige toeskrywingsvooroordeel is baie sterk, en kan in die openbaar sowel as privaat raakgesien word, selfs al word daar 'n premie op eerlikheid gestel. Die selfsugtige toekenningsvooroordeel manifesteer veral wanneer persone die oorsprong van gebeure beskryf waarin hulle 'n persoonlike aandeel of belang het.

Mense sal soms eerder hulle sterk punte as hulle swakhede onthou. Die patroon van selektiewe vergeet is al as "mnemic neglect" beskryf. Hierdie "verwaarlosing" weerspieël vooroordele in die verwerking van inligting tydens kodering, herwinning of 'n persoon se onthouvermoë.

Selektiewe aanvaarding behels dat vleiende of egoversterkende inligting aanvaar word sonder dat die geldigheid daarvan betwyfel word. Selektiewe verwerping behels dat 'n persoon na geloofwaardige teorieë soek in 'n poging om kritiek te weerlê. Die volgende is 'n goeie voorbeeld van selektiewe aanvaarding en verwerping: Selektiewe aanvaarding geskied wanneer die geldigheid van 'n eksamen waarin 'n persoon goed gevaar het, sonder meer aanvaar word, terwyl selektiewe verwerping beteken dat daar na redes gesoek word om 'n eksamen waarin 'n persoon swak gevaar het, as ongeldig te verwerp.

In ooreenstemming met selektiewe aanvaarding en verwerping, openbaar mense 'n meer kritiese houding teenoor die blaam wat hulle vir iets ontvang, en is hulle meer toegeeflik wanneer hulle lof ontvang.

Die sosiale aard van die wêreld waarin ons leef, beteken dat selfevaluasie nie in 'n vakuum kan plaasvind nie – dit is onvermydelik dat daar vergelyking met ander sosiale partye sal plaasvind. Baie sosiale vergelykings vind as gevolg van omstandighede outomaties plaas, bv. binne 'n eksamenopset.

'n Opwaartse sosiale vergelyking behels dat 'n persoon hom met 'n individu vergelyk wat oë sy meerdere is. Opwaartse sosiale vergelyking met 'n individu wat skynbaar oor dieselfde eienskappe as die self beskik, lei soms tot selfbevordering deurdat die self en die ander persoon se eienskappe geassimileer word. Dit gebeur egter slegs wanneer:
Wanneer 'n sosiale vergelyking nie tot assimilasie lei nie, kan kontrastering plaasvind. Dit kan dan tot opwaartse sosiale vergelyking lei waar die klem op inspirasie val.

Afwaartse sosiale vergelykings behels vergelyking met 'n individu wat oënskynlik ondergeskik aan of minder bekwaam as die self is. Afwaartse sosiale vergelykings dien as 'n vorm van egoverdediging waar die ego op grond van die gevoel van meerderwaardigheid opgeblaas word.

Laterale sosiale vergelykings, vergelykings met diegene wat oënskynlik gelyk aan die self is, kan ook selfbevorderend wees. Vergelykings met lede van 'n persoon se in-groep kan tot beskerming teen 'n lae selfbeeld bydra, veral wanneer die in-groep benadeel is.

Selfbevordering groei en taan as 'n funksie van 'n persoon se bekwaamheidsvlak binne die konteks van interpersoonlike verhoudings. Dit beïnvloed interpersoonlike gesindhede en gedrag. Daar is drie faktore wat mense se selfevaluerings beïnvloed:

Die konsepte wat mense gebruik om hulleself en hulle sosiale wêreld te verstaan, is relatief vaag. Wanneer sosiale vergelykings getref word, kan mense hulle vertolking van daardie konsepte maklik en subtiel aanpas ten einde die self te versterk. Strategiese vertolkings kom veral voor nadat negatiewe terugvoer ontvang is. Enkele voorbeelde van strategiese vertolkings is:


Selfbelemmerende gedrag behels dat 'n persoon struikelblokke op sy eie pad stel ten einde die evaluerende implikasies wat taakverrigting meebring, te verminder. Selfbevordering kan hier op twee maniere plaasvind:

Ongeag die oorsake van selfbelemmering bly die selfverydelende eindresultaat dieselfde – die integriteit en kwaliteit van 'n taakuitkoms of evaluering word in gedrang gebring ten einde 'n aangenamer uitkoms te verkry. Selfbelemmerende gedrag is 'n goeie demonstrasie van 'n aktiewe selfmisleiding.

Selfbevordering floreer op die afwesigheid of dubbelsinnigheid van bewyse. Waar kriteria streng gedefinieer is, neem selfbevordering gewoonlik af. Die effek verminder gewoonlik wanneer duidelikheid en definisie van die gedefinieerde kenmerk toeneem. Hoe makliker 'n gedrag of kenmerk geverifieer kan word, hoe moeiliker sal dit wees om daardie kenmerk aan selfbevordering te onderwerp. Die geloofwaardigheid van 'n eienskap wat gemeet kan word, beperk die mate waarin die selfbevordering van daardie eienskap voorkom.

Positiewe sowel as negatiewe gemoedstemmings kan die teenwoordigheid van die selfbevorderende motief beperk. Die uitwerking van luim op selfbevordering kan soos volg verduidelik word: 'n Negatiewe luim maak dit moeiliker maak om selfbevorderende taktieke in te span terwyl 'n positiewe luim die gebruik van hierdie taktieke in die eerste plek onnodig maak.

Die teenwoordigheid van die selfbevorderingsmotief is van baie sosiale situasies afhanklik, sowel as die interpersoonlike verhoudings binne daardie situasies. Baie verskillende vergestaltings van selfbevordering kan plaasvind afhangende van hierdie sosiale kontekste:

Sielkundige funksionering word deur kulturele invloede getemper. Daar is baie bewyse ter ondersteuning van 'n kultuurspesifieke beskouing van selfbevordering.

Selfbevordering blyk 'n verskynsel te wees wat hoofsaaklik tot Westerse kulture beperk is waar sosiale bande losser as in die Ooste is.

Tog is daar tekens dat selfbevordering ook by meer interafhanklike kulture voorkom. Chinese skoolkinders beskou hulleself bogemiddeld bekwaam, en Taiwannese werknemers beoordeel hulleself gunstiger as wat hulle werkgewers doen.





</doc>
<doc id="112591" url="https://af.wikipedia.org/wiki?curid=112591" title="Australiese Hoofstadgebied">
Australiese Hoofstadgebied

Die Australiese Hoofstadgebied (Engels: Australian Capital Territory; afgekort: ACT) is 'n klein, selfbesturende gebied in Australië wat die hoofstad Canberra en die gebied direk daarom insluit. Dit is in die suidelike deel van die deelstaat Nieu-Suid-Wallis, tussen Sydney en Melbourne geleë.

Die ACT administreer ook 'n afsonderlike enklawe, die Jervisbaaigebied, aan die suidkus van Nieu-Suid-Wallis. Die Australiese grondwet (geskryf voor die ACT se grondvesting) bepaal dat die ligging van die nasionale hoofstad geheel binne Nieu-Suid-Wallis moet wees.

Op 1 Januarie 1901 het die Gemenebes van Australië as 'n dominium (vrygewes) van die Britse Ryk tot stand gekom. Die federale hoofstad se ligging is in 1908 as 'n soort geografiese kompromis tussen die twee grootste stede van die land, Sydney en Melbourne, gekies. In 1911 is die "Federale Hoofstadgebied" gevorm vir die bou van die nuwe hoofstad, Canberra. Dit is later na die "Australiese Hoofstadgebied" ("Australian Capital Territory") hernoem.

Die Australiese parlement kon egter eers in 1927 na 'n tydelike gebou in Canberra verskuif. Melbourne het tot dan as die tydelike federale hoofstad ingestaan, waar die federale parlement die parlementsgebou van die voormalige kolonie Victoria gebruik het. Dit het tot na die Tweede Wêreldoorlog geneem om al die departemente na Canberra te verskuif.



</doc>
<doc id="112595" url="https://af.wikipedia.org/wiki?curid=112595" title="Bell-Krynauw-versameling">
Bell-Krynauw-versameling

Die Bell-Krynauw-versameling is 'n versameling familiewapens en stambome van bekende ou Kaaps-Hollandse families. Dit is van belang vir studente van die genealogie en heraldiek en word gehuisves in die Suid-Afrikaanse Biblioteek in Kaapstad.

Charles Davidson Bell (1813–1882), 'n sakeman, kunstenaar en die landmeter-generaal in die Kaapkolonie, het 'n besondere belangstelling in die familie- en wapenkunde gehad. Daarom het hy oor die 300 familiewapens en 'n groot aantal stambome van die ou Kaapse families versamel. Alle wapens wat hy teengekom het op lakseëls op testamente en ander dokumente, rouborde en grafstene by kerke, gebrandskilderde kerkvensters en porselein- en silwerware het hy gekopieer. Sy doel was om 'n boek met die wapens en beskrywings daarvan te publiseer, maar hiervan het niks gekom nie.

Ná Bell se terugkeer na Engeland het sy swaer Daniel Krynauw die versameling voortgesit. Al die materiaal het na Krynauw se dood in besit gekom van sy dogter. Sy het dit op haar beurt aan die Koopmans-de Wet-huis geskenk. Sedert Maart 1946 is die waardevolle versameling Africana in die Suid-Afrikaanse Biblioteek te besigtig. In 1959 is die boek tog nog uitgegee onder die titel “Die wapens van die ou Afrikaanse families”.



</doc>
<doc id="112598" url="https://af.wikipedia.org/wiki?curid=112598" title="2012 Singapoerse Grand Prix">
2012 Singapoerse Grand Prix

Die 2012 Formule Een Singapoerse Grand Prix is op 23 September 2012 op die Marinabaai Straatrenbaan in Singapoer gehou. Dit was die veertiende wedren van die kampioenskapseisoen en is deur Sebastian Vettel in sy Red Bull Racing-Renault gewen.


</doc>
<doc id="112599" url="https://af.wikipedia.org/wiki?curid=112599" title="2010 Singapoerse Grand Prix">
2010 Singapoerse Grand Prix

Die 2010 Formule Een Singapoerse Grand Prix is op 26 September 2010 op die Marinabaai Straatrenbaan in Singapoer gehou. Dit was die dertiende wedren van die kampioenskapseisoen en is deur Fernando Alonso in sy Ferrari gewen.


</doc>
<doc id="112600" url="https://af.wikipedia.org/wiki?curid=112600" title="2011 Singapoerse Grand Prix">
2011 Singapoerse Grand Prix

Die 2011 Formule Een Singapoerse Grand Prix is op 25 September 2011 op die Marinabaai Straatrenbaan in Singapoer gehou. Dit was die dertiende wedren van die kampioenskapseisoen en is deur Sebastian Vettel in sy Red Bull Racing-Renault gewen.


</doc>
<doc id="112601" url="https://af.wikipedia.org/wiki?curid=112601" title="Avalon">
Avalon

Avalon kan na een van die volgende verwys:



</doc>
<doc id="112603" url="https://af.wikipedia.org/wiki?curid=112603" title="Avalon (mitologie)">
Avalon (mitologie)

Avalon (ook "Avallon") is volgens ou legendes oor koning Arthur 'n heilige eiland, moontlik in die suidweste van Engeland naby Glastonbury, waar Arthur begrawe sou wees.

In die legende is Avalon 'n eiland wat in digte mis verberg is. Dit kan slegs bereik word deur 'n magiese boot te roep wat mens na die eiland neem. Koning Arthur het ná sy besering deur Mordred in die Slag by Camlann hier kom rus, nadat hy deur sy halfsuster Morgan le Fay of drie ander hekse daarheen gebring is. Volgens sommige legendes rus hy daar totdat hy weer wakker word om Engeland te red. Volgens dieselfde legendes is sy swaard, Excalibur, op die eiland gesmee.

Die eiland word dikwels met Glastonbury geassosieer, meer spesifiek die "Glastonbury Gate", wat toegang hierheen sou bied. Daar is egter geen betroubare bronne hiervoor nie. Die stad word vir toeristiese redes as die ligging van Avalon geadverteer, en die graf van koning Arthur en sy vrou Guinevere (Gwenhwyfar) kan hier bewonder word.



</doc>
<doc id="112610" url="https://af.wikipedia.org/wiki?curid=112610" title="Autshumato">
Autshumato

Autshumato (+-1600-1663, ook bekend as Herrie) was 'n hoofman van die Goringhaikona (die sogenaamde "Strandlopers") aan die Kaap. In 1632 het hy op 'n Engelse skip na die Verre-Ooste gereis en ná Jan van Riebeeck se aankoms in die Kaap, in 1652, vir die Nederlanders en plaaslike Khoi-veeboere getolk.

Herrie se geboortedatum is onbekend, maar hy het tussen ongeveer 1625 en 1665 geleef. Op 6 April 1652 het Jan van Riebeeck, 'n Nederlander in diens van die Verenigde Oos-Indiese Kompanjie (V.O.C.), en sy bemanning in die Kaap aangekom om 'n halfwegstasie te stig. Die Nederlanders en Autshumato het begin handel dryf en lewende hawe vir alkohol en tabak verruil.

In 1632 verhuis Autshumato met 'n groep mense na Robbeneiland, waar hy as posman en skakelbeampte vir Europese skepe verby die eiland gewerk het. Hy het 8 jaar later na die Kaapse vasteland teruggekeer.

Van die Khoi-stamlede het later van die Nederlanders begin steel. As gevolg hiervan gee Jan van Riebeeck in 1658 opdrag dat Autshumato op Robbeneiland opgesluit word. Ná een en 'n half jaar op die eiland ontsnap hy en 'n ander Khoi-gevangene met 'n roeiboot van die eiland. 'n Jaar later het Autshumato aansoek gedoen om sy rol as tolk in die Nederlandse nedersetting te hervat.



</doc>
<doc id="112613" url="https://af.wikipedia.org/wiki?curid=112613" title="Oos-Amerikaanse Tyd">
Oos-Amerikaanse Tyd

Oos-Amerikaanse Tyd (Engels: "Eastern Time Zone", afgekort as ET) is 'n tydsone wat vyf ure ná Gekoördineerde Universele Tyd val, met ander woorde . Meeste van die oostekant van die Noord-Amerikaaanse vasteland val in hierdie tydsone. Hierdie tydsone beslaan die gebied van 65° tot 90° westerlengte.

Die gebiede of lande wat Oos-Amerikaanse Tyd gebruik is:



</doc>
<doc id="112614" url="https://af.wikipedia.org/wiki?curid=112614" title="Paratipe">
Paratipe

’n Paratype is ’n tegniese benaming vir aanvullende materiaal of ’n aanvullende monster van ’n lewende of uigestorwe organisme, meestal in ’n museum, wat naas die holotipe help om ’n takson te definieer. Daar bestaan meestal verskeie paratipes van ’n organisme, maar soms is daar net ’n holotipe. Die opvatting verskil in dier- en plantkunde.

In dierkunde is ’n paratipe elke monster of deel van ’n tipereeks buiten die holotipe. ’n Tipereeks is die materiaal (monster of organisme) wat in die oorspronklike beskrywing van die nuwe spesie of subspesie vermeld word. As daar byvoorbeeld vyf monsters genoem word, kan dit verdeel word in een holotipe en vier paratipes.

’n Paratipe kan van ’n ander terrein kom as die holotipe. ’n Paratipe kan nie ’n lektotipe word nie, maar dien soms wel as ’n neotipe. 

Die "Internasionale Kode van Dierkundige Benamings (ICZN)" vereis sedert 1999 ’n holotipe of sintipe vir elke spesie of subspesie.

’n Allotipe dui op ’n voorbeeld van ’n ander geslag as die holotipe en is dus ’n paratipe.

In plantkunde definieer die "Internasionale Kode van Benamings vir alge, fungi en plante (ICN)" ’n paratipe as ’n voorbeeld wat in die oorspronklike beskrywing genoem word, maar nie ’n holotipe of isotipe is nie en ook nie een van die sintipes as twee of meer voorbeelde gelyktydig as tipes aangedui word nie. 

’n Paratipe word dus nie noodwendig uitdruklik as paratipe vermeld in die oorspronklike beskrywing van ’n nuwe takson nie. 

Die oorspronklike skrywer kan ook paratipes noem wat latere plantkundiges sal help om agter te kom watter versamelings bestudeer en as deel van die takson beskou is, soos voorbeelde met ander karaktertrekke as die holotipe (byvoorbeeld van ’n ander geslag). 

Paratipes kan dien as versamelings waaruit ’n lektotipe aangewys kan word as daar geen holo-, iso- of sintipe bestaan nie.




</doc>
<doc id="112616" url="https://af.wikipedia.org/wiki?curid=112616" title="Ittoqqortoormiit">
Ittoqqortoormiit

Ittoqqortoormiit (Oos-Groenlands: "Illoqqortoormiut", Deens: "Scoresbysund") is 'n klein dorpie en voormalige munisipaliteit aan die ooskus van Groenland, by die monding van die reusagtige fjordkompleks "Kangertittivaq" (Deens: "Scoresby Sund") en op die rand van die grootste nasionale park ter wêreld.
Op 1 Januarie 2009 het die munisipaliteit met die Sermersooq-munisipaliteit saamgesmelt. In 2014 tel die dorpie se inwoners 444.


</doc>
<doc id="112617" url="https://af.wikipedia.org/wiki?curid=112617" title="Tipe (biologie)">
Tipe (biologie)

In biologie is ’n tipe ’n spesifieke voorbeeld (of soms ’n groep voorbeelde) van ’n organisme waaraan die wetenskaplike naam van dié organisme amptelik gekoppel word. Dit dui dus op die eienskappe wat eie aan die takson is.

Die voorbeelde wat die wetenskaplike wat die takson vir die eerste keer beskryf in sy beskrywing noem, vorm saam die "tipereeks", met uitsondering van die voorbeelde wat die skrywer spesifiek uitsluit. Die volgende moontlikhede bestaan:

Vir name wat ná 1999 gepubliseer word, moet die skrywer óf ’n holotipe óf ’n sintipe aanwys.

Die woord "tipe" kan ook op ander maniere gebruik word wat nie noodwendig amptelike tipes aandui nie, soos allotipe (’n voorbeeld van ’n ander geslag as die holotipe).


In plantkunde kan ’n tipe ’n monster of ’n illustrasie wees. ’n Monster is ’n regte plant (of dele van ’n groot plant of ’n paar klein plantjies) wat dood is en veilig bewaar word. ’n Illustrasie moet ’n gedetailleerde tekening of skildery wees uit die vroeë dae van wetenskaplike klassifikasie toe dit moeiliker was om plante te bewaar. Hoogs talentvolle kunstenaars is soms gebruik om die plant in die fynste besonderhede te illustreer. Dit kan ook ’n gedetailleerde illustrasie wees van iets wat net deur ’n mikroskoop gesien kan word. 

Die volgende reëls geld:

Die "Internasionale Kode van Benamings vir alge, fungi en plante (ICN)" verskaf ’n lys van die verskillende tipesoorte (artikel 9). Die belangrikste hiervan is die holotipe.

Die tipes is:



</doc>
<doc id="112625" url="https://af.wikipedia.org/wiki?curid=112625" title="Internasionale Kode van Dierkundige Benamings">
Internasionale Kode van Dierkundige Benamings

Die Internasionale Kode van Dierkundige Benamings is ’n konvensie in dierkunde vir die wetenskaplike benaming van diere. Dit staan ook bekend as die ICZN-kode na aanleiding van die Engelse naam, "International Code of Zoological Nomenclature" en dié van die kommissie in beheer daarvan, die "International Commission of Zoological Nomenclature". 

Die reëls reguleer hoofsaaklik:

Dierkundige benamings is onafhanklik van ander benamingstelsels, soos dié wat plantname reguleer. Dit beteken ’n dier en ’n plant kan dieselfde naam hê.

Die kode is net bedoel om leiding te gee in die benaming van diere en laat dierkundiges toe om organismes in taksons te klassifiseer. Of ’n spesie dus ’n erkende entiteit is of nie is ’n subjektiewe besluit, terwyl die kode bepaal watter naam aanvaarbaar is daarvoor. ’n Nuwe dierenaam wat sonder inagneming van die kode gepubliseer word, kan bloot as "onbeskikbaar" beskou word as dit nie aan sekere kriteria voldoen nie of heeltemal buite die perke van wetenskap val (bv. die "wetenskaplike" naam van die Loch Ness-monster).

Die reëls van die kode bepaal watter name geldig is vir enige takson in die familie-, genus- en spesiegroep. Daar is bykomende (maar meer beperkte) reëls vir name in hoër range. 

Die kode is beperk tot die huidige weergawe – vorige uitgawes en reëls geld dus nie meer vandag nie. In die geval van ’n dispuut word die Franse kode geraadpleeg, en daarna kan die kommissie genader word, wat die reg het om ’n finale besluit te publiseer.



</doc>
<doc id="112626" url="https://af.wikipedia.org/wiki?curid=112626" title="Internasionale Kode van Benamings vir alge, fungi en plante">
Internasionale Kode van Benamings vir alge, fungi en plante

Die Internasionale Kode van Benamings vir alge, fungi en plante is ’n stel reëls en aanbevelings met betrekking tot die naamgewing van plante, fungi en ander plantkundige organismes. Dit was voorheen bekend as die Internasionale Kode van Plantkundige Benamings; dit is in Julie 2011 verander met die aanvaarding van die nuutste weergawe, die Melbourne-kode. 

Hoofletters word nie in die laaste deel van die naam gebruik nie om aan te dui alge, fungi en plante is nie amptelike name van klades nie, maar dui op ’n groep organismes wat histories onder dié name bekend is. Daar is aparte voorskrifte vir sekere groepe, soos fossiele. 

Elke nuwe weergawe vervang die voriges ten volle. Daar is ’n aparte kode vir die benaming van kultuurplante, die Internasionale Kode van Kultuurplantbenamings.




</doc>
<doc id="112627" url="https://af.wikipedia.org/wiki?curid=112627" title="Juan Fernández-eilande">
Juan Fernández-eilande

Die Juan Fernández-eilande (Spaans: "Archipiélago Juan Fernández") is ’n ylbevolkte eilandgroep in die Stille Oseaan wat afhanklik is van toerisme en visvangs. Dit is sowat 670 km van die Chileense kus af geleë en bestaan uit drie vulkaniese eilande: Robinson Crusoe-, Alejandro Selkirk- en Santa Clara-eiland. 

Die eilande is hoofsaaklik bekend as die plek waar die agtergelate matroos Alexander Selkirk van 1704 af langer as vier jaar gewoon het – dit was vermoedelik die inspirasie vir Daniel Defoe se boek "Robinson Crusoe". Die meeste van die bewoners woon in die hoofstad, San Juan Bautista, aan die noordkus van Robinson Crusoe-eiland. Daar was in 2012 sowat 900 bewoners.

Die eilande is deel van Chili se Valparaíso-streek (wat ook Paaseiland insluit).




</doc>
<doc id="112628" url="https://af.wikipedia.org/wiki?curid=112628" title="Robinson Crusoe">
Robinson Crusoe

Robinson Crusoe is ’n roman deur Daniel Defoe wat die eerste keer op 25 April 1719 gepubliseer is. Volgens die eerste uitgawe was die hoofkarakter, Robinson Crusoe, die skrywer en dit het baie mense laat dink hy was ’n regte persoon en dat die boek ’n reisverhaal met ware gebeure is. Dit is uitgegee onder die volle titel "The Life and Strange Surprizing Adventures of Robinson Crusoe, Of York, Mariner: Who lived Eight and Twenty Years, all alone in an un-inhabited Island on the Coast of America, near the Mouth of the Great River of Oroonoque; Having been cast on Shore by Shipwreck, wherein all the Men perished but himself. With An Account how he was at last as strangely deliver'd by Pyrates".

Die boek was in brief-, bieg- en onderrigvorm en is aangebied as die outobiografie van die titelkarakter (wie se geboortenaam Robinson Kreutzner was) – ’n skipbreukeling wat byna 30 jaar op ’n afgeleë tropiese eiland naby Trinidad deurbring en kannibale, gevangenes en muiters teëkom voordat hy eindelik gered word.

Die storie word dikwels beskou as geskoei op die lewe van Alexander Selkirk, ’n Skotse agtergelate matroos wat vier jaar lank op ’n eiland in die Stille Oseaan, "Más a Tierra" (nou deel van Chili en vanaf 1966 bekend as Robinson Crusoe-eiland), gebly het. Verskeie ander letterkundebronne is egter ook al voorgestel.

Ondanks sy eenvoudige vertelstyl is "Robinson Crusoe" goed in die letterkundewêreld ontvang en dit word dikwels beskou as die begin van realistiese fiksie as ’n letterkundige genre. Voor einde 1719 is die boek al vier keer herdruk en dit het een van die wyds gepubliseerde boeke in die geskiedenis geword. Talle opvolge en aanpassings vir die verhoog, silwerdoek en TV het al die lig gesien.

Crusoe (die van is ’n aangepaste vorm van die Duitse van "Kreutzner") vertrek in Augustus 1651 teen sy ouers se wil op ’n vaart van Hull af en beland in ’n storm. Sy skip strand, maar sy liefde vir die see bly so sterk dat hy op nog ’n vaart gaan. Dié reis eindig ook in ’n ramp toe die skip deur seerowers oorgeneem en Crusoe as ’n slaaf weggevoer word. Twee jaar later ontsnap hy in ’n boot saam met ’n seun, Xury, en word gered deur die kaptein van ’n Portugese skip aan die weskus van Afrika wat op pa na Brasilië is. Crusoe verkoop Xury aan die kaptein en met laasgenoemde se hulp skaf hy ’n plantasie aan.

Jare later sluit Crusoe by ’n ekspedisie aan om slawe van Afrika af te ontvoer, maar sy skip strand op 30 September 1659 in ’n storm sowat 40 myl (64 km) van ’n eiland af (wat hy "the Island of Despair" noem) – naby die mond van die Orinocorivier. Die besonderhede van die eiland is waarskynlik geskoei op die Karibiese eiland Tobago, want dié eiland lê naby die Venezolaanse kus en die mond van die Orinocorivier, binne sig vanaf Trinidad. 

Net hy en drie diere, die kaptein se hond en twee katte, oorleef die stranding. Ondanks sy paniek gaan haal hy wapens, gereedskap en ander voorraad van die skip af voordat dit uitmekaarskeur en sink. Hy bou ’n omheinde habitat naby ’n grot. Deur merke op ’n houtkruis te maak skep hy ’n kalender. Met gereedskap van die skip af en sommige wat hy self maak, jag hy, groei gort en rys, droog druiwe om rosyne van te maak, en leer om potte te maak en bokke groot te maak. Hy maak ook ’n klein pappegaai mak. Hy lees die Bybel en word godsdienstig; hy bedank God vir sy lot omdat hy niks kortkom behalwe menslike geselskap nie.

Jare gaan verby en Crusoe vind uit plaaslike kannibale besoek soms die eiland om gevangenes te vang en eet. Hy beplan eers om hulle dood te maak vir so ’n verfoeilike daad, maar besef later hy het geen reg nie omdat die kannibale nie weet hulle pleeg ’n misdaad nie. Hy droom daarvan om een of twee diensknegte te kry deur gevangenes vry te laat; toe ’n gevangene ontsnap, help Crusoe hom en noem hom "Friday" omdat hy op dié dag sy verskyning gemaak het. Crusoe leer hom Engels en kersten hom.

Toe nog kannibale op die eiland aankom om aan ’n fees deel te neem, maak hy en Friday die meeste van hulle dood en red twee gevangenes. Een is Friday se pa en die ander ’n Spanjaard wat Crusoe vertel van ander Spaanse skripbreukelinge op die vasteland. ’n Plan word gemaak waarvolgens die Spanjaard en Friday se pa na die vasteland sal terugkeer en die ander terugbring sodat hulle ’n skip kan bou en na ’n Spaanse hawe kan vaar.

Voor die Spanjaarde se terugkeer verskyn ’n Britse skip; muiters het dit oorgeneem en beplan om die kaptein op die eiland te los. Crusoe en die kaptein gaan ’n ooreenkoms aan; hy help die kaptein en lojale matrose om die skip terug te neem en die ergste muiters op die eiland agter te laat. Voordat hulle na Engeland vertrek, wys Crusoe die muiters hoe hy op die eiland oorleef het en sê daar sal nog mans kom. 

Op 19 Desember 1686 verlaat Crusoe die eiland en op 11 Junie 1687 kom hy in Engeland aan. Hy vind uit sy familie het gedink hy is dood en dat hy niks van sy pa geërf het nie. Hy vertrek na Lissabon om die wins van sy plantasie in Brasilië terug te eis. Hy kry so ’n groot fortuin. Friday vergesel hom en op pad terug beleef hulle nog een groot avontuur saam toe hulle teen uitgehongerde wolwe veg terwyl hulle die Pireneë kruis.

Baie mense glo die verhaal is geskoei op die lewe van Alexander Selkirk, ’n Skotse matroos wat op ’n eiland in die Stille Oseaan met die naam "Más a Tierra" agtergelaat is en in 1709 deur Woodes Rogers se ekspedisie gered is. Dié eiland is nou deel van Chili en is in 1966 herdoop na Robinson Crusoe-eiland. Die tyd stem egter nie ooreen nie.

Selkirk is ook op eie versoek op die eiland agtergelaat, terwyl Crusoe ’n skipbreukeling was; die eilande verskil; Selkirk het die hele tyd alleen op die eiland gebly, terwyl Crusoe metgeselle gevind het; Selkirk het vier jaar lank op sy eiland gebly, nie 28 jaar nie. Verder maak die gedetailleerde en interessante gedagtes van Crusoe ’n groot deel van Defoe se roman uit – bedrywighede en dade wat ver verhewe is bo Rogers se basiese beskrywing van Selkirk wat net ’n paar bladsye beslaan. ’n Mens moet egter nie vergeet nie dat Defoe gemaak het of hy die redakteur van die storie was en dat die werklike skrywer "Robinson Crusoe" was: ’n regte mens wat in 1719-'20 nog gelewe het.

Nog ’n moontlike bron is Ibn Tufail se "Hayy ibn Yaqdhan", ’n 12de-eeuse filosofiese roman wat op ’n onbewoonde eiland afspeel. Dit is in die halfeeu voor Defoe se roman verskeie kere in Latyn en Engels vertaal. 

Nog ’n bron vir Defoe se roman kan Robert Knox se weergawe wees van sy ontvoering in 1659 deur die koning van Ceylon in "An Historical Account of the Island Ceylon". In sy 2003-boek "In Search of Robinson Crusoe" sê Tim Severin die vertelling deur Henry Pitman in ’n kort boek oor sy ontsnapping uit ’n Karibiese strafkolonie en die gevolglike stranding en avonture op ’n onbewoonde eiland is die inspirasie vir die verhaal. Severin bespreek ook nog ’n gepubliseerde geval van ’n man net bekend as Will, van die Miskito-volk van Sentraal-Amerika, wat aanleiding kon gegee het tot die uitbeelding van Friday.

Arthur Wellesley Secord ontleed in sy "Studies in the narrative method of Defoe" (1963: 21–111) die verhaal van "Robinson Crusoe" en gee ’n lys van moontlike bronne vir die storie; hy verwerp die algemene teorie dat Selkirk se storie die enigste bron van Defoe se verhaal was.

Die boek is op 25 April 1719 gepubliseer. Voor die einde van die jaar is dit vier keer herdruk. Teen die einde van die 19de eeu was dit die boek in die geskiedenis van Westerse letterkunde met die meeste herdrukke, opvolge en vertalings (selfs in tale soos Kopties en Maltees). Daar was meer as 700 alternatiewe weergawes, insluitende kinderweergawes met baie foto's en geen teks nie.

Die term "Robinsonade" is geskep om die genre van stories soortgelyk aan dié van "Robinson Crusoe" te beskryf.

Defoe het daarna ’n minder bekende opvolg, "The Farther Adventures of Robinson Crusoe" (1719), geskryf. Dit was veronderstel om die laaste deel van sy stories te wees volgens die oorspronklike titelbladsy van die eerste uitgawe, maar ’n derde deel, "Serious Reflections During the Life & Surprising Adventures of Robinson Crusoe, With His Vision of the Angelic World" (1720), is later uitgegee.



</doc>
<doc id="112633" url="https://af.wikipedia.org/wiki?curid=112633" title="Chilene">
Chilene

Chilene is die mense van die Republiek van Chili, hetsy deur geboorte in daardie land, as kinders van Chilene of wat Chileense nasionaliteit verkry het. Dit is nie 'n enkele etniese groep nie, maar wel 'n nasionaliteit.


</doc>
<doc id="112639" url="https://af.wikipedia.org/wiki?curid=112639" title="Outo-etnografie">
Outo-etnografie

Die term outo-etnografie bestaan uit drie woorddele: "outo" (self), "etno" (kultuur) en "grafie" (proses) wat die tekstuele voorstelling van 'n individu se persoonlike ervaringe in sy/haar sosiale, politieke, ekonomiese en kulturele konteks verduidelik. Outo-etnografie is eenders en terselfdertyd anders as etnografie, gebaseer op die proses, die kultuur en die self. Dit is navorsing weens die verhalende en verduidelikende aspekte, wat die konneksie tussen die persoonlike en die kulturele bied en blote selfnarratief oortref weens die analitiese en interpretatiewe aard daarvan.

'n Onderliggende bekommernis van navorsers in 'n opvoedkundige konteks is die vraag vir wie hierdie tesis waarde sou hê? Wie sou dit lees as die oorgrote meerderheid van sy lesers nie die woorde of konsepte verstaan nie, as gevolg van die trant waarin dit geskryf is? Elke ervaring bied die geleentheid vir die navorser om die navorsingsverhaal te vertel op so 'n wyse dat ander dit sal kan verstaan en gebruik. Elke leser lei die betekenis van hierdie tesis as teks af vanuit die verwysingsraamwerk, diskoersgemeenskap en kultuur, waaraan hy/sy behoort.

Hierdie artikel bespreek die gebruik van outo-etnografie as navorsing en verslag in opvoedkundige konteks. Dit bespreek tersaaklike terminologie, naamlik etnografie en outo-etnografie. Verder voer dit argumente aan hoekom outo-etnografie gebruik sou kon word, wat die kritiek teen hierdie wyse van navorsingsverslag is, wat die slaggate in so 'n soort navorsing is, en wat die voordele van outo-etnografie is. Uiteindelik bespreek dit ook die narratiewe benadering wat ten grondslag van hierdie vorm van navorsing lê.

Etnografie – as 'n teoretiese oriëntasie en filosofiese paradigma binne die verwysingsraamwerk van antropologie – behels die nimmer-eindigende probeerslae om spesifieke gebeure, geleenthede en die verstaan daarvan in 'n voller, ryker en meer betekenisvolle konteks te plaas. Etnografie behels die wýse waarop informasie of data in geskrewe woord of teks verander kan word. Hierdie aspek is vir navorsers van belang, want hierdeur kon persoonlike ervaringe gekoppel word aan 'n kennisarea, wat akademiese rekenskap aan 'n navorsingsverslag gee.

Etnografie maak staat op geleefde ervaringe, wat die lees van 'n verslag meer ontvanklik en leesbaar vir die meerderheid van die opgevoede publiek maak en navorsing gevolglik in 'n meer betekenisvolle konteks plaas. Hiervolgens word navorsers se eie navorsingstekste belangrike bronne

Die navorser as etnograaf, net soos enige ander skrywer, het te make met bepaalde genres en style waaruit skryfwerk dus ontstaan.

Outo-etnografie (volgens Ellis en Ellis en Bochner) soos wat dit gebruik word vir die afgelope twee dekades, sluit 'n wye reeks van skryfbenaderinge tot navorsing in, wat veral die persoonlike aspekte met die kulturele verbind. Ook volgens Richardson is outo-etnografie uiters persoonlike en onthullende tekste waarin die skrywer die storie vertel van eie geleefde ervaringe wat verband hou met die persoonlike tot die kulturele.

Skryf was nog altyd 'n manier van weet, 'n manier om uit te vind oor die onderwerp van skrywe, maar ook oor die self. Outo-etnografiese skrywe vertoon die skryfproses, sowel as die skryfproduk as interverweef − op so 'n wyse dat dit mense se emosies en geleefde ervaringe uitlok om te verhoed dat hulle vervreem word van opregte verstaan van die proses. Die navorser se eie poging tot 'n geleefde verhaal plaas hom/haar in gesprek met sigself, maar ook in gesprek met die leser. Om in gesprek met die self te wees het beduidende waarde:

“"In conversation with ourselves we expose our vulnerabilities, conflicts, choices, and values. We take measure of our uncertainties, our mixed emotions and the multiple layers of our experience. Our accounts seek to express the complexities and difficulties of coping and feeling resolved, showing how we changed over time as we struggled to make sense of our experience. Often our accounts of ourselves are unflattering and imperfect, but human and believable. The text is used, then, as an agent of self understanding and ethical discussion"”.

In outo-etnografie navorsing binne opvoedkundige konteks staan die wyse waarop die teks as 'n literêre reis geskryf word voorop, terwyl die navorser as skrywer en opvoeder reflekteer oor eie praktyke en hoe hy/sy die toekoms daaruit uitsien.

Outo-etnografie “"...involves setting a scene, telling a story, weaving intricate connections among life and art, experience and theory, evocation and explanation… and then letting go, hoping for readers who will bring the same careful attention to our words in the context of their own lives."”

“…knowing if one can think differently than one thinks, and perceive differently that one sees, is absolutely necessary if one is to go on looking and reflecting at all.”Die "self" is 'n sosiale individu wat leer om "ander" te verstaan deur te reflekteer oor die "self" in sosiale interaksie met ander. Elke individu leer hoe die wêreld gedefinieer word en hoe om hulself en hul verhoudinge met ander te herdefinieer deur refleksie van wat ander doen. Outo-etnografie laat "ander" se ervaringe toe om die moontlikheid van kritiese self-refleksie tot gevolg te hê. Goeie outo-etnografiese navorsing strek veel wyer as net die navorser se eie "self" "."

Hiervolgens is dit 'n werklikheid om te leer oor die algemeen deur te let op die spesifieke gebeure, insidente en ervaringe van 'n enkele navorser. Outo-etnografiese skrywe gee aanleiding tot self-refleksie, aksie en verdere refleksie wat die "self" en die lewe kan verander. So 'n studie kan die persoonlike met die kulturele kombineer en geleefde ervaringe met bestaande kennis verbind om navorsers op hierdie terrein toe te laat dat dit wat hulle hieruit geleer het, tot 'n nuwe kontekstuele verstaan van hulle eie persepsies en metodiek kon kom.

‘’n Outo-etnografiese teks het die potensiaal om lesers toe te laat om hul verbeelding te gebruik deurdat soortgelyke omstandighede of ervaringe hulle uitnooi om te identifiseer met hulle ervaringe en om te leer uit hulle gevolgtrekkinge. Dit is 'n pertinente wyse waarop navorser as skrywer sigself beter kan verstaan.

Outo-etnografiese metodologie verskaf ook die konseptuele bewuswording van die navorser se groeimomente wat hom/haar, sowel as die lesers, lei tot insigte rakende die implikasies, voorstelle en oplossings oor kreatiewe skryf wat bestaan.

As outo-etnograaf volg die navorser as opvoedkundige steeds 'n sistematiese navorsingsproses waar data ingesamel, geanaliseer en geïnterpreteer is. Dit is die soeke na verstaan van ander deur die self. Die "self" word 'n belangrike onderwerp om na te let en 'n baie spesifieke en bepaalde lens om deur te kyk na die konsep van "verstaan". Die gebruik van persoonlike ervaringe as primêre data onderskei outo-etnografie in die veld van etnografiese studies, want hiervolgens word individuele stories geraam in die konteks van die groter storie en die groter konteks.

As poststrukturele navorsing daag die navorser met behulp van outo-etnografie eenrigtingdenke uit wat soek na verandering op dieselfde wyse waarop hy/sy as navorser pleit vir verandering in die gekose konteks.

“Expert knowledge is socially sanctioned in a way that commonsense or personal knowledge is not.”“How knowledge is produced and who produces it are important in how status is attributed to knowledge.”Outo-etnografiese navorsing kry sterk kritiek vanuit verskeie positivistiese, selfs kwalitatiewe akademiese navorsingskringe kan ontvang nie. Die meeste akademici is nie gereed om dit as navorsing te beskou nie.

Delamont stel dit duidelik dat outo-etnografiese navorsing lui is – letterlik lui, selfs intellektueel lui. Hiervolgens is haar kritiek dat dit nooit objektief kan wees nie. Dit kan nie voldoen aan etiese standaarde nie en is hoogs eksperimenteel van aard. Outo-etnografie fokus op "the powerful and not the powerless en" dit maak navorsers lui vir data-insameling. Die navorser is volgens Delamont ook nie interessant genoeg om oor te skryf in akademiese joernale, om oor te onderrig, of om enige vorm van aandag te verwag van ander nie.

Vanweë die klem op die "self" as 'n bron en verstaan eerder as bewyse, kan hierdie tipe navorsing volgens Atkinson as selfbehep, narsisties, introspektief en geïndividualiseerd gesien word. Die fokus op biografie eerder as formaliteite is vir sommige 'n bekommernis, omdat persoonlike ervaringe vervreem word van ander diskoerse in dieselfde konteks. Vir ander is die tekort aan 'n sistematiese en metodologiese roete 'n probleem. Duncan kritiseer die persoonlike skrywes wat op die direkte emosionele respons van die leser ingestel is, eerder as 'n analitiese, gegronde teorie en die metodologie daaragter.“We live in a time of great posibility; let us proceed wisely.”Vir elke argument téén outo-etnografie, is daar ook 'n argument ten gunste van outo-etnografie. Outo-etnografie is selfs meer en veel harder werk as wat buitestaanders besef. Dit hoef nie objektief te wees nie, juis omdat ons daaruit leer. “Maybe the point is not to engage systematically but to engage personally".Outo-etnografie is meer outentiek as tradisionele navorsingsbenaderinge, juis as gevolg van 'n navorser se gebruik van die "self" as 'n binnestaander. Dit verskaf voller en ryker beskrywinge van gebeure en verhoudinge wat eerder "vertel" as "inmeng".

Dit is selfs meer omvattend as net die blote "self" as 'n onderwerp, aangesien geen individu apart vanuit 'n sosiale raamwerk funksioneer nie. 'n Duidelike skakel tussen die persoonlike en die kulturele aspekte bestaan.

Outo-etnografie en persoonlike narratief erken juis die metodologiese en etiese kwessies van die studie en is meer versigtig in die interpretasie, veralgemenings en vooroordele wat bestaan, omdat dit selfrefleksie en/of poginge tot verbeteringe van een of ander aard tot gevolg het.

Die keuse berus by elke navorser en elke leser om outo-etnografie te verwerp, te verdra, te aanvaar, te beskerm of selfs te omhels. Dit is in alle essensie 'n uitdagende "genre" van navorsing en skryf.

1. Die "eerste moontlike slaggat", is 'n oordrewe fokus op die "self" in isolasie van ander. Kultuur is 'n groep-georiënteerde konsep, waarvolgens kultuur en die mens in simbiose bestaan. Goeie outo-etnografie reflekteer 'n interafhanklike verhouding van die self met ander. Die slaggat op hierdie vlak, is die metodologiese fokus van die self wat misverstaan word as die lisensie om dieper te grawe in persoonlike ervaringe van 'n navorser, sonder om die kulturele konteks van die stories van ander in ag te neem. As oplossing kan die navorser as opvoedkundige 'n duidelike navorsingsagtergrond bied. Literatuur word interverweef om die navorsing in die narratiewe vorm te steun.

2. Tweedens is dit maklik om te verval in 'n oorverromatiseerde outo-etnografiese vertelling, wat die doel van die studie vervaag. Soos Coia en Taylor tereg sê: “It is not enough simply to tell the story or write a journal entry.”

Vir kulturele verstaan om te kan plaasvind, is alle vertellinge gebaseer op werklike gebeure en dagboekinskrywings, wat nie net die storie bied nie, maar ook die analise en interpretasie van die gebeure, sodat die doel van die studie te alle tye gefokus bly.

3. Derdens kan die eksklusiewe vertroue op herroeping as 'n databron een van die grootste slaggate wees. 'n Mens se geheue as outo-etnografiese navorser is 'n wonderlike bron wat toegang tot vorige ervaringe en persoonlike interpretasies bied, wat jy as navorser alleenlik weet. Wat jy kan herroep, vorm die basis vir die etnografiese data. Tog meen Muncey: “Memory is selective and shaped, and is retold in the continuum of one’s experience [although] this does not necessarily constitute lying.”

Meer as een wyse van data-insameling moet gebruik word in die navorsingsproses om hierdie slaggat te vermy. Daar kan gebruik gemaak word van waarnemers, evalueringsvorms, fokusgroepgesprekke, groepsrefleksie, dagboekinskrywings, bestaande literatuur en persoonlike refleksie. Die eksterne data ondersteun die innerlike data deur bewyse van die leerders se werk, evalueringsvorms, waarnemersverslae, dokumente en foto’s. Die veelvuldige bronne bied die basis vir triangulasie wat die betroubaarheid van die inhoud en geldigheid van die outo-etnografiese navorsingsverslag verhoog, deurdat dit etiese en goeie navorsingspraktyke ondersteun.

4. Die vierde slaggat behels die nalatigheid van etiese standaarde met spesifieke verwysing na ander in die outo-etnografiese studie. Clandinin en Connelly stel 'n uiters gepaste vraag: “Do they [autoethnographers] own a story because they tell it?”

Outo-etnografiese stories is verbind aan dié van ander. Dit beteken nie dat vertroulikheid nie van toepassing is ten opsigte van outo-etnografiese navorsing nie. Om hierdie probleem aan te spreek, kan alle toestemming om die navorsing te begin van die betrokke instansies verkry word. Alle deelnemers aan die navorser behoort deeglik ingelig te word oor die navorsing en wat die prosesse behels. Toestemmingsbriewe vir vrywillige deelname met die opsie om onmiddellik te onttrek, moet onderteken word. Vir die narratiewe deel van die studie, word geen name bekend gemaak sonder die toestemming van die betrokke persone nie.

Die onvanpaste gebruik van die term outo-etnografie, is die "vyfde slaggat." Die term outo-etnografie word onkundig gebruik om te verwys na 'n wye verskeidenheid van definisies en narratiewe navraag in die akademie. Dit verwar navorsers sowel as lesers en maak dit moeilik om onderskeid tussen die verskeie terme te tref. In 'n poging om 'n moontlike oplossing vir die probleem te bied, word 'n duidelike definisie en beskrywing van die term verskaf om die navorser se verstaan van die konsep en die wyse waarop dit in hierdie studie gebruik word, aan die lesers oor te dra.

Die voordele behels volgens Chang vier dimensies:

“The narrative provides a more epistemologically adequate discourse form for reporting and assessing research within the context of a post positivistic understanding of knowledge generation.” Namate die navorsingsgeleenthede gebeur, behoort die navorser dagboekinskrywings, sowel as fokusgroepgespreknotas byhou om te voldoen aan die vereistes van narratiewe etnografie, 'n hibried tussen etnografiese realisme en memoires. Hiervolgens bied navorsing 'n ruimte vir navorsers om akkuraat verslag te doen van gebeure en hul eie ervaringe te verwoord. Om te skryf oor wat gebeur het en hoe die navorser daaroor  gevoel het, gebeur volgens 'n vakwetenskaplike stem. Die kennis wat die navorser besig is om te konstrueer deur eie ervaringe, gebeure en interaksies, is veral in opvoedkundige kontekste geldig. Namate die navorser se verstaan van die narratief al meer ontwikkel, is die vertel van die eie storie gepas as 'n postpositivistiese benadering tot navorsing.

Narratiewe metodologie en outo-etnografie is alternatiewe wyses van verslaggewing oor navorsing. Die klem val dus op etnografie en outo-etnografie as navorsingsparadigma en die narratiewe benadering as ondersteunede faktor van die paradigma. By tye word daardie grens soms oorsteek, waar die self van die navorser na vore tree in geskrewe gedeeltes oor eie ervarings.

Hoekom  narratiewe verslaggewing?“As all human beings, researchers use narrative to structure temporal complexity, only to find that this use contributes a complexity of its own.”Na afloop van beide navorsingsgeleenthede en die begin van die optekening hiervan, kan die navorser in 'n opvoedkundige konteks stelselmatig bewus word van 'n mate van innerlike konflik. 'n Hibried-identiteit as aanbieder-navorser en navorser-opvoeder, selfs aanbieder-opvoeder by tye, kan die navorser laat wonder oor die waarde van die twee navorsingsgeleenthede en die impak van die rolle wat hy/sy vertolk het.

Dit is moontlik dat navorsers in die meerderheid van die navorsingtyd verwyderd kan voel van hulle studies omdat dit lyk en voel of daar geen verband tussen hulle persoonlike lewe en professionele aktiwiteite is nie – daar is dus twee aparte entiteite. Conle verwys na spanning tussen die gekontekstualiseerde “ek” en die “ons”. Goethe stel dit só: “To know yourself, see what others are doing; to know others, look into your own heart.”

Die navorser se eie stem speel 'n kardinale rol. Jones meen dat ervaringe onbewustelik self die onderwerp van die studie kan word. Die navorser se eie narratiewe skrywe in dagboeke kan help om te sien dat skryf 'n manier van weet is, 'n manier van dieper gesprek en denke volgens Jones, met die self. 'n Tipe wesensleer, ontologie kan deur hierdie proses ontstaan, wat die verkenning van die self in die gegewe tyd, ruimte en konteks tot gevolg kan hê. Die navorser is dus indirek besig met die vorming van 'n eie epistemologie. Jones verwys in haar navorsing na 'n “third space” as metafoor, waar sy van die narratiewe gebruik maak om haar ervaringe ryk te vertolk deur refleksie. Hiervolgens is die “third space” metafories, relatief geposisioneer, filosofies en persoonlik ten opsigte van verslagdoening.

'n Wisselwerking van in-en-uit bewegings dui op die verband tussen die navorser en die persoonlike, ruimtelike, sosiale en historiese aspekte, van skryf as 'n navorsingsverslag. Die konteks van 'n studie en die bogenoemde aspekte kan die navorser toerus om deur sy/haar ervaringe 'n hibried-identiteit wat aanvanklik konflik veroorsaak het, beter te verstaan.

Elke ervaring en navorsingsgeleentheid bied 'n geleentheid om die navorsingsverhaal te vertel. Elke vertelling beteken groei en ontwikkeling vir die self en ook as navorser, deurdat nuwe betekenis uit ou ervaringe ontstaan en dit is veral in opvoedkundige konteks ter sprake. Die ontdekking van begrip en verstaan ontwikkel vanuit die konneksies tussen die navorser as kritiese reflekteerder en narrateur van eie ervaringe en vertellinge. Dit vorm die navorser se manier van weet en bied die konneksie tussen gedagtes rakende skryfervaringe en die kommunikering van hierdie gedagtes deur geskrewe woord in die vorm van 'n storie. Die gebruik van stories bied 'n medium vir kommunikasie wat die weet van die verteller met die weet van die leser of hoorder. Conle is van mening dat:

“...understanding is not a subjective behavior, but always includes the history of those who understand and the history of what is being understood; that there are always, in the act of particular understandings, many aspects of which we are not conscious at that moment. In a hermeneutic encounter, we never simply understand what faces us, but we understand a “truth for us” that this encounter has helped us realize.”

Bogenoemde aanhaling is van kardinale belang, aangesien 'n tesis op die rak en 'n uitgebrande student wat teoreties 'n baie gespesialiseerde terrein aangeraak het, nie noodwendig 'n verskil in die praktyk of in enigeen se verstaan rakende die kreatiewe skryfproses sal maak nie.

Die narratiewe benadering bied die geleentheid vir die navorser om gehoor te word op meer as net die akademiese vlak. Dit bied die geleentheid aan die leser om waarlik deel te word van die navorsingstorie. Doyle en Carter voer aan dat die mens 'n universele behoefte as basiese wyse van gedagtegang het “...to story their experience...” om 'n interpretasie van hul inligting en ervaringe te bied. Stories verduidelik hoe dinge werk en watter betekenis sekere gebeure het. Dit bevat bepaalde inligting oor bedoelinge en motiverings. Vanuit die narratiewe oogpunt, leef opvoeders geleefde stories wat deur rasionele denke, selfs verbeelding, hulle help om morele keuses te maak in ooreenstemming met narratiewe strukture. Van 'n baie jong ouderdom is ons besig om stories te skep en te vertel nog lank voordat ons die betekenis van gebeure of abstrakte konsepte daarvan snap.

Die narratiewe benadering is 'n benadering wat die geleentheid aan leser en skrywer bied om die talle konneksies tussen die konteks van die studie te vind en dit met persoonlike sowel as kontekstuele kennis (van nie net die skrywer daarvan nie, maar ook die leser) te verbind. Dit word 'n reis. 'n Reis wat die navorser onderneem in die proses tot beter verstaan van die onderwerp van studie.

Die narratief kan die navorsers help om te verstaan hoekom hulle navors wat hulle. Die narratief vorm die fundamentele manier van menslike weet en verstaan.

“The result is not just a portrait of the people he is studying, but a portrait of himself.”

Etnografie, outo-etnografie en narratief verleen nie net 'n gepaste metodologie aan navorsing nie, dit kan ook ‘’n gepaste manier wees waarop die gebeure en geleenthede, ryk, betekenisvol en deurdag die navorser se geleefde ervaringe kan beskryf.

Hierdie artikel is gebaseer op navorsing gedoen deur Le Roux


</doc>
<doc id="112642" url="https://af.wikipedia.org/wiki?curid=112642" title="Oppervlakafloop">
Oppervlakafloop

Oppervlakafloop (ook bekend as oorlandvloei) is die vloei van water wanneer 'n oormaat stormwater, smeltwater of ander bronne oor die aardoppervlak vloei. Dit kan plaasvind wanneer die grond 'n versadigingspunt bereik, wanneer reën vinniger kom as wat die grond dit kan absorbeer, of wanneer die afloopwater van ondeurdringbare gebiede (dakke en sypaadjies) na omliggende grond gevoer word wat dit nie kan absorbeer nie. Oppervlakafloop is 'n hoofkomponent van die waterkringloop en die primêre agent van gronderosie deur water.

Oppervlakafloop kan deur reën, sneeu of deur smeltende sneeu of gletsers veroorsaak word.

Sneeu- en gletsersmelting word slegs in gebiede aangetref wat koud genoeg vir die permanente vorming daarvan is. Sneeusmelting bereik gewoonlik 'n hoogtepunt in die lente, en gletsersmelting in die somer, en lei tot 'n maksimumvloei in die riviere wat daardeur geaffekteer word.

In gebiede waar dit nie sneeu nie, sal afloop in die vorm van reënval plaasvind. Nie alle reënval sal egter tot afloop lei nie, want die opbergruimte  van grond kan ligte buie absorbeer. In die antieke grond van Australië en Suid-Afrika, kan proteoïde wortels met hulle uiters digte wortelhaarnetwerke soveel reënvalwater absorbeer dat afloop nie plaasvind nie, self wanneer aansienlike hoeveelhede reën val.

Dit vind plaas wanneer die reënvaltempo die tempo oorskry waarteen water die grond kan infiltreer, en die holtes reeds gevul is. Dit kom meer dikwels in ariede en semi-ariede streke voor waar reënvalintensiteit hoog is en die grond se infiltrasiekapasiteit as gevolg van oppervlakverdigting verlaag is, asook in geplaveide areas. Dit word hoofsaaklik in stede aangetref waar sypaadjies verhoed dat water geabsorbeer word.

Wanneer die grond versadig en die holtes vol is, en dit steeds reën, sal die reënval tot onmiddellike oppervlakafloop lei. Hierdie afloop word versadigde oorlandvloei genoem.

Na afloop van 'n reënbui behou die grond 'n mate van vog. Hierdie oorblywende vog affekteer die grond se infiltrasiekapasiteit. Hoe hoër die vlak van voorafgaande grondvog is, hoe vinniger sal die grond versadig word. Sodra die grond versadig is, vind afloop plaas.

Nadat water die grond teen 'n helling van 'n heuwel geïnfiltreer het, vloei die water lateraal deur die grond, en eksfiltreer nader aan 'n kanaal. Dit word ondergrondse deurvloei genoem.

Gedurende die vloei kan die hoeveelheid afloopwater op verskillende maniere, byvoorbeeld evaporasie en infiltrasie, verminder word. Uiteindelik sal enige oorblywende oppervlakwater 'n ontvangende watermassa soos 'n rivier, meer, strandmeer of oseaan bereik.

Verstedeliking verhoog oppervlakafloop aangesien meer ondeurdringbare oppervlakke soos sypaadjies en geboue opgerig word wat voorkom dat water deur die grond afsyfer en die waterdraer bereik. In plaas daarvan word dit direk na strome of stormwaterdreine gedwing. Verhoogde afloop verminder grondwateraanvulling. Dit lei weer tot 'n verlaagde watertafel en kwaaier droogtes, veral vir boere en ander wat van putte gebruik maak.

Wanneer menslike besmettingstowwe in afloopwater opgelos word, kring die menslike impak uit en vind waterbesoedeling plaas. Hierdie besoedelende lading kan verskeie ontvangende watermassas bereik en chemiese veranderinge aan hierdie waterstelsel en hulle ekosisteme aanbring.

Solank mense voortgaan om die klimaat deur die vrystelling van kweekhuisgasse in die atmosfeer te verander, sal neerslagpatrone verander aangesien die atmosferiese kapasiteit vir waterdamp verhoog. Dit sal direkte gevolge vir afloophoeveelhede inhou.

Oppervlakafloop kan erosie van die aardoppervlak veroorsaak; geërodeerde materiaal kan oor 'n aansienlike afstand gedra word voordat dit afgeset word. Daar is vier hoofsoorte gronderosie deur water: spatsel-erosie, laag-erosie, sloot-erosie en donga-erosie. Spatsel-erosie is die gevolg van meganiese botsing van reëndruppels met die grondoppervlak: gronddeeltjies wat deur die impak verwyder is, word deur die oppervlakafloop weggevoer. Laag-erosie is die vervoer van sediment deur afloop sonder dat daar 'n goed gedefinieerde kanaal is. Grondoppervlakgrofheid kan veroorsaak dat afloop nouer vloeipaadjies vorm: namate insnyding plaasvind, vorm klein, maar goed gedefinieerde kanaaltjies wat slootjies genoem word. Namate verdere insnyding plaasvind en die slootjies vergroot, kan dongas gevorm word. Donga-erosie kan groot hoeveelhede geërodeerde materiaal binne 'n kort tydjie vervoer.

Erosie lei gewoonlik tot verlaagde landbouproduktiwiteit, en hierdie uitwerking word op die gebied van grondbewaring bestudeer. Groter deeltjies word oor kort afstande afgeset terwyl klein deeltjies oor lang afstande in die waterkolom gedra word. Op die hoë sentrale plato van Madagaskar, wat ongeveer tien persent van die eiland se landbougebied uitmaak, is feitlik die hele landskap sonder plantegroei, met eroderende dongaslote van meer as 50 meter diep en een kilometer breed. Erosie lei tot die verlies van die vrugbare bogrond, verlaag die grond se vrugbaarheid en verswak die gehalte van landbouprodukte.

Moderne industriële landbou is nog 'n vername oorsaak van erosie.

Die belangrikste omgewingskwessies wat met afloop geassosieer word, is die impak daarvan op oppervlakwater, grondwater en grond deur middel van die afvoer van besoedelingstowwe na hierdie stelsels. Hierdie impakte veroorsaak uiteindelik gesondheidsrisiko's, versteurings in die ekostelsel, en estetiese impakte op waterhulpbronne. Sommige van die besoedelingstowwe wat die grootste impak op oppervlakwater het, is petroleumstowwe, onkruiddoders en kunsmis. In die geval van oppervlakwater lei die impakte tot waterbesoedeling. Wanneer oppervlakwater as drinkwater gebruik word, kan dit gesondheidsrisiko's inhou en die waterestetika (reuk, kleur en troebelheid) aantas. Besmette oppervlakwater kan ook die metaboliese prosesse van die akwatiese spesies aantas; hierdie veranderinge kan fataal wees (bv. visvrektes veroorsaak), of die balans van verskillende spesies versteur.

Oppervlakafloop wat in woude plaasvind, kan mere van groot hoeveelhede minerale stikstof en fosfor voorsien wat tot eutrofikasie lei. Afloopwater in dennewoude is ook ryk aan humussure en kan die humifikasie van watermassas tot gevolg hê.

In die geval van grondwater is drinkwaterbesmetting die grootste vraagstuk, veral indien die waterdraer vir menslike gebruik ontgin word. Wat grondbesmetting betref, kan afloopwater twee probleme inhou. In die eerste plek kan afloopwater besmettingstowwe uit die grond onttrek en dit in die vorm van waterbesoedeling na selfs meer sensitiewe akwatiese habitatte dra. Tweedens kan besmettingstowwe in ongerepte grond afgeset word en gesondheids- of ekologiese gevolge inhou.

Die ander konteks van landboukwessies behels die vervoer van landbouchemikalieë (nitrate, fosfate, plaagdoders, onkruiddoders, ens.) via oppervlakafloop. Dit kom veral tydens hoë neerslag voor wanneer chemiese gebruik oormatig of swak beplan is. Die gevolglike besoedelde afloopwater verteenwoordig nie net 'n vermorsing van landbouchemikalieë nie, maar hou ook 'n omgewingsbedreiging vir stroomafwaartse ekostelsels in.

Oorstromings kom voor wanneer 'n stroom nie die hoeveelheid afloop kan dra nie. Die frekwensie waarteen dit plaasvind, word deur 'n terugkeerperiode beskryf. Oorstromings is 'n natuurlike proses wat die samestelling en prosesse van ekostelsels in stand hou, maar dit kan ook deur grondgebruikverandering soos riviersingenieurswese gewysig word. Oorstromings kan samelewings bevoordeel of skade aanrig. Landbou-aktiwiteite op die Nyl-vloedvlakte het voordeel geput uit die seisoenale oorstromings wat voedingstowwe afset wat voordelig vir gewasse is. Namate die hoeveelheid en vatbaarheid van nedersettings toeneem, hou oorstromings egter toenemend 'n groter gevaar in. In stedelike gebiede is oppervlakafloop die primêre oorsaak van stedelike oorstromings. Nadelige impakte behels lewensverlies, skade aan eiendom, oesskade, sosiale ontwrigting en tydelike dakloosheid. Oorstromings is een van die mees vernietigende natuurrampe.

Die vermindering van nadelige impakte van afloop kan verskeie vorms aanneem:
Grondgebruikmaatreëls. Verskeie regulerende agentskappe wêreldwyd bevorder navorsing oor metodes vir die minimalisering van totale oppervlakafloop deur die vermyding van onnodige harde landskappe (hardscape). Baie munisipaliteite het riglyne en kodes (sonerings- en verwante regulasies) vir grondontwikkelaars ingestel wat minimumbreedte sypaadjies, die gebruik van ingelegde plaveistene vir opritte en paadjies, en ander ontwerptegnieke vir maksimum waterinfiltrasie in stedelike opsette aanmoedig.

Die eerste erosiebeheermaatreëls is reeds in die Middeleeue ingestel toe boere die belangrikheid van kontoerboedery vir die beskerming van grondhulpbronne besef het. Sedert die 1950's het hierdie landboumetodes toenemend meer gesofistikeerd geraak. In die 1960's het sekere staats- en plaaslike owerhede hulle op die vermindering van konstruksie-afloop toegespits deur van bouers te vereis om erosie- en sedimentmaatreëls te implementeer. Dit behels tegnieke soos die gebruik van strooibale en versperrings om afloop teen hellings te vertraag, en die installasie van slikheinings.

Reeds vanaf die eerste helfte van die twintigste eeu was vloedbestuurprogramme kwantitatief in hulle voorspellings van die piekvloei van rivierstelsels. Progressiewe strategieë is ontwikkel om piekvloei te minimaliseer en om kanaalsnelhede te verlaag. Sommige van die tegnieke wat algemeen gebruik word, is die konstruksie van houdamme om piekvloei van riviere te buffer, die gebruik van energiedissipeerders in kanale om stroomsnelheid te verlaag en grondgebruikmaatreëls om afloop te verminder.

Chemiese gebruik en behandeling. State en stede is vandag meer waaksaam wat die berging van giftige chemikalieë betref ten einde vrystelling en lekkasies te voorkom. Metodes wat algemeen gebruik word, is vereistes vir die dubbele insluiting van ondergrondse bewaartenks, registrasie van die gebruik van gevaarlike materiale, die vermindering van die toegelate hoeveelheid plaagdoders en strenger regulering van kunsmis en onkruiddoders in landskaponderhoud. In baie industriële gevalle is die vooraf behandeling van afval 'n vereiste om die ontsnapping van besoedelingstowwe in sanitêre of stormwaterriole te minimaliseer.




</doc>
<doc id="112645" url="https://af.wikipedia.org/wiki?curid=112645" title="Emilio Estevez">
Emilio Estevez

Emilio Estevez (* 1962 in Nova York) is 'n Amerikaanse akteur en filmregisseur. Hy is veral bekend vir rolprente soos "The Breakfast Club", "Repo Man" en "Men at Work". Sy pa en broer, Martin en Charlie Sheen, is akteurs in eie reg.


</doc>
<doc id="112646" url="https://af.wikipedia.org/wiki?curid=112646" title="Françoise Waquet">
Françoise Waquet

Françoise Waquet, gebore Point, is 'n Franse geskiedkundige.

Waquet is onderrig aan die Molière middelbare skool ("lycée") in Parys.

As paleografiese argivaris handel Françoise Waquet se verhandeling (1977) rondom die École nationale des chartes en die koninklike feeste tydens die Franse restourasietydperk. Daarna ondersoek sy in haar proefskrif die betrekkinge tussen Franse en Italiaanse wetenskaplikes.

As direktrise van die Centre national de la recherche scientifique (CNRS) ondersoek sy ook die geselligheid ("sociabilité") onder wetenskaplikes binne die "Res publica literaria" (Republiek van die Geleerdes, Geleerdesrepubliek of geleerde republiek) en intellektuele kringe. Sy spits haar veral toe op die kommunikasie binne hierdie omgewing, die tale wat gebruik is en die belang van die mondelinge oordrag.

Sy het ook die CNRS-silwermedalje ontvang.



</doc>
<doc id="112647" url="https://af.wikipedia.org/wiki?curid=112647" title="2011 Indiese Grand Prix">
2011 Indiese Grand Prix

Die 2011 Formule Een Indiese Grand Prix was 'n Formule Een-kampioenskapswedren wat op 30 Oktober 2011 by die Buddh Internasionale Renbaan in Indië gehou is. 


</doc>
<doc id="112648" url="https://af.wikipedia.org/wiki?curid=112648" title="2012 Indiese Grand Prix">
2012 Indiese Grand Prix

Die 2011 Formule Een Indiese Grand Prix was 'n Formule Een-kampioenskapswedren wat op 28 Oktober 2012 by die Buddh Internasionale Renbaan in Indië gehou is. 


</doc>
<doc id="112649" url="https://af.wikipedia.org/wiki?curid=112649" title="2013 Indiese Grand Prix">
2013 Indiese Grand Prix

Die 2011 Formule Een Indiese Grand Prix was 'n Formule Een-kampioenskapswedren wat op 27 Oktober 2013 by die Buddh Internasionale Renbaan in Indië gehou is. 


</doc>
<doc id="112650" url="https://af.wikipedia.org/wiki?curid=112650" title="Paul di Resta">
Paul di Resta

Paul di Resta (gebore 16 April 1986 in Uphall, Skotland) is 'n Formule Eenrenjaer van Brittanje. 


</doc>
<doc id="112651" url="https://af.wikipedia.org/wiki?curid=112651" title="Stereotipes en interkulturele konflik in “By fakkellig” (Karel Schoeman)">
Stereotipes en interkulturele konflik in “By fakkellig” (Karel Schoeman)

Dit is moontlik om – deur middel van 'n objektiewe wetenskaplike studie van stereotipes in die letterkunde, genaamd Imagologie – deur middel van literêre tekste gekonfronteer te word met eie stereotipes en te groei tot 'n bewustheid van die relatiwiteit daarvan.

Degenaar maak die opmerking dat die letterkundige self-referensialiteit moet beoefen, metodologiese verantwoording moet doen en bewus moet wees van die konteks waarin, en die waardes waarmee sy haar vak beoefen. Die keuse van die Imagologie as teoretiese raamwerk hou verband daarmee dat enige opvoeder wat betrokke is in die onderrig van letterkunde in 'n multikulturele Suid-Afrika, kennis behoort te neem van die konteks waar leerders individuele verskille met hulle saamdra. As gevolg van die persoonlike, sosiale en kulturele verskille, kom interkulturele konflik in taalklaskamers voor en dit kan ontlont word deur die betrokkenheid en afstand wat 'n studie van stereotipes kan bied. Die Imagologie as studie van beelde (“images”) bied 'n bruikbare raamwerk vir die ondersoek van nasionale en kulturele waardes, juis omdat dit stereotipes in die literatuur bestudeer, en spesifiek konsentreer op die literêre verwoording van nasionale en kulturele identiteit.

In hierdie artikel word gefokus op die gevoelens wat die Self en die Ander in "By fakkellig" (Karel Schoeman) teenoor mekaar het, hoe dit kognitief verwerk word en ideologies geïnterpreteer word. Daarmee saam word ook aandag gegee aan die interpersoonlike implikasies van hierdie waarnemings en die ruimte van die Ander, sowel as die stereotipes wat ter sprake is tydens die reis van die Self na die Ander en die mate waarin interkulturele kontak met die Ander bydra tot die vorming en vestiging van die identiteit van die Self.

In "By fakkellig" (1965) deur Karel Schoeman is dit moontlik om aan die hand van 'n imagologiese analise te konsentreer op die relatiwiteit van kulture aan die hand van ooreenkomste en verskille en kan gekyk word hoe die sienings van die Self en die Ander die gevolg is van historiese gebeure. Deur te let op die volgende aanhalings kan beklemtoon word dat "By fakkellig" 'n roman is waarin dit gaan om die hoofkarakter wat sy bestemming bereik en in die proses kom by insig van die Self en die Ander met wie hy in kontak is:
Leerssen bespreek in terme van ruimte- en tydbeelding twee suster-genres wat deur die Imagologie bestudeer word. Eerstens is die ""romance"" 'n soort verhaal waar daar genoeg avontuur en spanning is om die belangstelling van die leser te behou. Dit handel gewoonlik oor herkenbare karakters waarmee die leser kan identifiseer, meestal omdat hulle stereotipies uitgebeeld word. Teenoor die ""romance"" staan die ""novel"", wat realistieser is, met meer aandag vir die sosiale of psigologiese omstandighede waarin die karakters verkeer. Laastenoemde genre is meer ernstig, besadig, respektabel, soms met ""een kritische … noot, maar soms ook wat saai"". Verder is 'n tipiese novelle een waar die hoofkarakter 'n persoon is van potensiële voortreflikheid wat in Ierland aankom, en hier vind die leser 'n tipiese beskrywing van die hoofkarakter David in "By fakkellig" (Karel Schoeman): he … possesses every qualification for a rich and interesting life, yet nothing noteworthy has ever happened to him, and he is full of spleen until … he is dragged into a whirl of undreamt-of adventures, his former habits, prejudices and ways of thinking suddenly give way to an all-absorbing passion, which irresistibly hurries him towards bliss or destruction, as the case may be.     Indien "By fakkellig" binne 'n literêre genre geplaas word,is daar verskeie redes waarom hierdie roman as 'n kombinasie van ""romance"" en ""novel"" gesien kan word (vergelyk Leerssen se beskrywing van Anglo-Ierse letterkunde. Leerssen noem en bespreek verskeie voorbeelde van eksotisistiese ""romances"", en "By fakkellig" kan in hierdie genre geplaas beskou word.

Dit is ook moontlik om Schoeman se verhaal te sien as voorbeeld van ""novel"", as gekyk word na Leerssen se bespreking van Scott, Morgan en Maturin se Anglo-Ierse verhale wat afspeel teen 'n romantiese agtergrond binne die meer aardse en historiese konteks van die novelle. Genoemde outeurs maak gebruik van ""the technique of deliberate oscillations between, and juxtaposition of, the two Irelands"". Ook Jooste verwys na die hoofkarakter se begeerte om hom van die plaaslike werklikheid los te maak, met 'n ietwat romantiese drang om 'n elders op te soek.

Met die oog op die imagologiese bestudering van "By fakkellig" wat handel oor 'n ontmoeting tussen 'n jong Engelsman en die Iere in Ierland rondom 1798, kan daar gekyk word na die wyse waarop die Self (die Engelse) en die Ander (die Iere) oor die algemeen in Anglo-Ierse literêre tekste uitgebeeld is. Stereotipes van Iere deur die Engelse in die Anglo-Ierse literatuur is volgens Leerssen dat hulle barbare is, ""halve wilden die dringend onder Engels bestuur gesteld dienden te worden omdat ze niet beschaafd genoeg waren om aan hun eigen beestachtigheid te worden overgelaten"".

In 1966 verskyn Karel Schoeman se roman, "By fakkellig", en verskeie resensies toon aan hoe die roman gebaseer is op die geskiedenis van die Ierse rebellie in 1798. Jansen motiveer waarom dit as 'n historiese roman gelees kan word, maar Steenberg verskil van Jansen, en meen dat dit slegs die raamwerk van die romangebeure is wat direk histories waar is en dus 'n besondere geloofwaardigheid en egtheid kry.

Om "By fakkellig" te plaas binne Schoeman se oeuvre, maak sowel Steenberg as Deudney 'n studie van die roman se sosio-politieke betrokkenheid. Alhoewel die roman vir etlike jare voorgeskryf was vir matriek Eerste Taalleerders, is dit nie eintlik in terme van stereotipes bestudeer nie. Meestal is gefokus op die hoofkarakter se buitestaanderskarakter en ander strukturele elemente.

'n Aspek wat uitstaan in terme van literêre beelding is die presentasie van die hoofkarakter (David) se identiteit as deel van die Engelse, wat groei namate hy betrokke raak by die Iere se alteriteit. David ontdek sy Self hoe meer hy deel word van die Ander en deelneem aan hulle bestaan. Ook betekenisvol is die mate waarin David se stereotipes van die Ander minder word soos wat hy hulle as mense begin sien en ervaar en nie meer as net deel van 'n anonieme onbekende horde nie. Dit lyk dus ook gepas om die roman binne imagologiese kader te plaas, behalwe dat dit as deel van "engagement" literatuur gesien kan word (vgl. Brink, 1973).

Schoeman is bekend daarvoor dat hy sekere temas verweef in sy letterkundige werke. Hierdie temas kan ook onderskei word in "By fakkellig",  naamlik die hoofkarakter se vreemdeling- en reisigerskap, onvermoë om hom met sy werklikheid te versoen, pessimistiese ondergangsvisie, (vgl. Steenberg se bespreking van eksistensialisme in hierdie roman), waarneming van Afrika vanuit 'n hoofsaaklik Europese afstand (in hierdie geval deur skuinsverwysing), onoplosbare tweespalt tussen liefde vir die eie en verwerping daarvan. Motiewe wat duidelik onderskei kan word, is die belewing van lig en donker (dikwels om silhoeët en helderheid van insig of visie uit te beeld), asook die gang van die seisoene as deel van die hoofkarakter se groei en insig.

Twee van "By fakkellig" se implisiete intertekste – Schoeman se twee Ierse dagboeke – bevestig dat dié roman geskik is vir imagologiese ontleding, omdat die karakters binne 'n geskiedkundige gegewe geplaas word. Steenberg gebruik "Berig uit die vreemde" (1966) om die historisiteit van enkele figure in die roman uit te lig.

Dit is veral in "Van 'n verre eiland" (1968), wat gepubliseer is ná die verskyning van "By fakkellig", waar die leser intertekstuele verwysings vind om te bevestig dat die skrywer se verblyf in Ierland hom bewus gemaak het van die land se geskiedenis en die ooreenkomste met Suid-Afrika. Die vervalle Donore-landgoed word beskryf en die vergelyking met Suid-Afrika word eksplisiet getref as Schoeman die betekenis van die naam verskaf:dieselfde onreg … daardie huis (by implikasie: Suid-Afrika) sou ons ook "Dún Odhar" kan noem … "Dún Uabhair" … en dit sal ook 'n puin word … die trotse fort of vesting ("Dún Uabhair"); die gevalle engele word clann uabhair genoem, die kinders van die hoogmoed. Of miskien was dit oorspronklik "Dún Odhar", die goue vesting (p.85).Ander eksplisiete intertekste wat deur die karakters in die roman self gelees en bespreek word, is die geskrifte wat ontstaan het rondom die Franse Rewolusie, geskryf deur Rousseau ("Discours, Contrat Social"), Voltaire, Montesqieu en Diderot. Ook die Bybel word dikwels aangehaal en bespreek.

Volgens die imagologiese raamwerk ondergaan die Self dikwels 'n reis na die Ander, wat 'n mengsel van estetiese verwagtings en konkrete ervarings is. Dikwels vind 'n reis plaas waardeur die karakter beweeg tot persoonlike volwassenheid en geluk – iets wat plaasvind as gevolg van die ontmoeting van die Self met die Ander.

Syndram verwys na die estetiese funksie van nasionale beelde, waar sommige effekte verkry word deur 'n ruimtelike of kulturele "couleur locale". Daar is dus 'n literêre topografie met sy eie aura van gemoedstoestande en assosiasies binne 'n emosionele bekoring wat sterker is in die letterkunde as in die historiese werklikheid. Hierdie soort atmosferiese beelding hang saam met wat Leerssen Keltiese eksotisisme noem, waar die leser (saam met die hoofkarakter) geneem word vanuit 'n werklikheid van verveling na 'n droomwêreld,a fascination with what is different, a desire to get in touch with otherness; and that desire is ultimately impossible … It is curious to see how similar telescoping mechanisms of deferral, the 'not yet quite there', are at work in exoticist discourse. The Really Other Place is always elsewhere.In "By fakkellig" is daar 'n tipiese representasie van romantiese eksotisisme waar gewerk word op 'n chronologiese sowel as 'n geografiese as en daar 'n uitbeelding is van veraf en pittoreske plekke en tye ""into or towards the unknown Celtic world"".

"By fakkellig" kan gesien word as 'n stemmingsroman, want  'n ander manier waarop David se karakter gerepresenteer word, is in die ruimteparadigma. Rimmon-Kenan sê: ""Landscape can be analogous not only to a character-trait but also to a passing mood"".

Waarop nou konsentreer word, is die wyse waarop die ruimte telkens David se gemoedstoestand simbolies in die teks reflekteer. Dit hang saam met die imagologiese ondersoek in die sin dat vroeër gesê is "By fakkellig" gesien kan word as 'n voorbeeld van ""romance"". Kenmerkend van hierdie genre is dat die ruimtebeelding eksoties en romanties is. Die beste voorbeelde van pittoreskheid (p.114 – Liam se beskrywing) is die mistieke Middernagmisviering op Kersnag in die donkerte van veld en die brand van fakkels, die wisseling van skadu en lig, 'n ""onpersoonlike skoonheid"", waarmee Liam vir David inlei in die wêreld van die Iere (p.115), wat Séamas noem 'n ""glimp van 'n vreemde en onbekende wêreld … Jy hoef nie na Persië of Egipte te reis nie"" (p.113).

Takke se silhoeët teen die kaal lug, en die spel van skadu en lig word telkens waargeneem, veral waar 'n karakter insig kry, of die visie van die literêre teks verbeeld word. 'n Voorbeeld hiervan is waar David en Alice saam perdry en die verteller fokaliseer op die ""kaal populiere … troosteloos … teen die lug"" (p.10), en net hierna word Alice se liefde vir en weemoedig oor die Ierlandse landskap verbeeld (p.11).

Aan die een kant is daar die ""fyn netwerk van die takke"" (p.83) wat alles om David heenvleg om hom af te sonder, 'n beeld wat ook voorkom wanneer David se verlange en eensaamheid ná Alice se vertrek na Dublin uitgebeeld word (p.82).

Hoe meer die insig in David se Self groei, hoe meer staan dinge (veral takke en bome) soos 'n silhoeët uit. Nadat hy die sinvolle gesprekke met Liam en Séamas gehad het, staan die takke van hegge en bome kaal uit (p.114). Dieselfde beeld word gebruik om David se insig te releveer na die dood van die ou vrou (die simbool van Ierland), wanneer David bewus word van  ""kaal takke teen die lug"" (p.128) en 'n nuwe gevoel van vryheid nadat hy vroeër sy mantel gegee het om oor haar te gooi en só intiem  betrokke geraak het by hierdie deel van die mense van Ierland.

Nadat David en Liam mekaar die hand gegee het en hulle vriendskap bevestig het, skyn die maan tussen die wolke deur en die ""bome hef glimmende takke op"" (p.155). In sy nuwe hegte verhouding met Liam is David daarvan bewus dat niks daarna vir hom meer dieselfde sou kon wees nie, en dat die stilte en die eensaamheid om hom heen skerper en bitterder sou wees as voorheen (p.156). David se insig vind dus 'n weerkaatsing in hierdie spesifieke verbeelding van die natuur.

Wanneer die twee vriende vir die tweede laaste keer in die verhaal mekaar ontmoet, is hulle weer in die maanlig, en die kaal stamme van die bome blink silwer. As Liam wegstap, word hy self 'n skadu tussen die stamme van die woud, ""nou helder in die maanlig, en dan weer verlore in die donkerte van die bome"" (p.163).

Aan die einde sien David ironies hoe die volk hom sien: ""die heldhaftige figuur teen die lug afgeteken"" (p.213) en uiteindelik is die sirkel voltooi, wanneer daar vir hom net die netwerk is wat bly ""die klein kring van die duister om hom heen"" (p.214).

Tersyde kan net aangehaal word wat Schoeman in sy tweede Ierse dagboek van Ierland sê: ""die beeld … wat ek die graagste terugvind: naakte takke teen die hemel, en die lug donker oor die heuwels"" ((1968:99).

Die gang van seisoene as beelding van tyd, en die innerlike groei in David word deur beide Jansen (1977:10-12) en Smuts (1975:131-2) bespreek. In 'n imagologiese raamwerk kan dit gesien word as 'n reis na die Ander en afskeid van die stereotipes van die Self. Opvallend is die warmte en groeiende innigheid (tussen David en die Iere) wat saamgaan met die winter, sowel as die witheid van die sneeu wat die reinheid en onskuld (van die Iere) in terme van die Kersboodskap beklemtoon en heenwys na David se innerlike vryheid, so ook die lente wat simbool is van nuwe groei en verandering in verhoudinge en historiese gebeure.

Die sikliese karakter van tyd word uitgebeeld deur die kringe waarin David betrokke is en die patrone wat hy waarneem: die dans saam met Alice waar David moeite het om deel te word, maar tog probeer (p.21), Eilis wat vir David die Ierse danse aanleer (p.133) en David wat deel voel van hulle kring (p.135), David, Liam en Séamas se kring wat gedurende die winter steeds hegter word (p.139) en voltallig is as David en Eilis, Liam en Nora bymekaar is (p.166). Aan die einde is dit slegs hy wat oorbly in die tronk en hy ""moet nou sit en die los drade optel om die patroon te probeer herken wat hulle vorm"" (p.211). Uiteindelik vind hy troos met die ""vlegwerk van are en senuwees … elke daad en besluit vasgebind in die netwerk van sy weefsel ..."" (p.214): hy het gedoen wat hy moes doen. Hierdie beeld hang ten nouste saam met Schoeman se beelding van mosaïekpatrone in sy latere werke.

Die verteller fokaliseer dikwels op die oppervlakkigheid, ydelheid en materialisme van die Engelse as deel van die Self, as hul bals, eetmaaltye en kerkdiens in besonderhede uitgebeeld word (pp.12, 24, 116 afsonderlik). Ook die Engelse mans en vrouens se tydverdrywe is sprekend van hul verveelde en sinlose bestaan: jag, drink, kaartspeel, pyl en boog skiet, roei en ysskaats op die meer. David praat van Dublin se staatsdiensamptenare in terme van kliekerigheid, omkopery, spioenasie en skinderpraatjies (p.76). Die boeke in die Donore-huis is vir vertoon, ""soos muurpapier en gordyne"" (p.11).

Omdat David meestal die gefokaliseerde is, word daar minder stereotipes van hom uitgebeeld, as van die Engelse of die Iere. Hoofsaaklik word onpersoonlike benaminge gebruik, wat dui op sy gebrek aan identiteit. Meestal word hy ""Sir Arthur se broer"" genoem (onder andere deur Séamas, p.90), ook ""ons parlementslid se broer"" en ""die meneer"" (deur Liam, p.86, 91), lady Alice se ""swaer in die sjees"" (deur die winkeliers in Droim Cille, p.42). Dit is eers wanneer David en Liam hegte vriende word en reeds begin afskeid neem (p.148) dat laasgenoemde (as verteenwoordiger van die Iere) herhaaldelik vir David op sy naam noem.

Die Anglo-Ierse grondeienaars word heelwat deur middel van stereotipes verbeeld. Self sê David vir Alice: ""Julle mense in Engeland dink mos ons is barbare"" (p.6) en die jong neef van die Hertog van Leinster meen die grondeienaars is konserwatief (p.26). David tree wel op soos een van die grondeienaars as hy geld gooi vir die ou man (p.36), en later ook vir Liam op Alice se aandrang (p.47).

David word gesien in kontras met die Engelse grondeienaars as Liam sê: ""jy rook nie, jag nie, dobbel nie, raak nie dronk nie, brand nie vloekend los met jou karwats onder die stalknegte en pagters nie"" (p.97) – hy staan dus skerp uit as 'n uitsondering. Liam merk ook op dat dit ongewoon is vir iemand in David se ""posisie"" om rewolusionêre geskrifte te lees, hy is 'n ""edele barbaar, in vryheid grootgeword"" (p.108), iemand ""uit 'n ander wêreld"" (p.109).

David kom in aanraking met die Ierse boerestand deur sy kontak met die intellektuele, kommunikatiewe karakters, Liam O Néil, Séamas Bán en die Roomse pastoor O Floinn (vgl. Smuts). Die verteller fokaliseer op hulle sienings en uitsprake, ook hulle stereotipes van die Engelse, en hulle verwoording van hoe die Iere is.

Aan die begin van die verhaal fokaliseer die verteller op die Ander en beeld hul omgewing uit as ""vervalle huisies van die gehuggies met kinders en kaalvoetvrouens wat hulle van die deure nastaar"", waar lappies aan die struike fladder en Arthur die uitspraak maak dat hul ellende geen einde ken nie (p.9). Verder word melding gemaak van vuil kinders wat weggestoot word en met groot oë staar na besoekers, ""vroue met skerp, hoekige gesigte, slordige hare, sjaals oor hul koppe"" (p.33). Hulle word in die algemeen deur Arthur beskryf as ""priesters, bedelaars, musikante, digters, perdekopers, opruiers, spioene"", en ideologies maak hy uitspraak oor hul rewolusionêre idees (p.37). Lady Harriet noem hulle ""diewe- en moordenaarsbendes"" (p.36), en ds. Burnwood se vrou praat van mense wat ""teer op jou goedheid"", 'n bedelaarskolonie wat nie dankbaar is nie en alles omsit in drank (p.38). Die verteller beeld hulle uit as diere, kaalvoetboere wat slaap op vloere in vensterlose hutte (p.40).

Aanvanklik is David as fokaliseerder skerp sintuiglik bewus van hul ongewaste liggame en die geur van ontelbare maaltye in hul hutte (p.34). David sien die Iere en hul alteriteit as vreemdelinge, mense met donker oë en hoë jukbeendere, gesigte wat geen begrip toon nie, geen ontsag het nie (p.35). Hy sien hulle ""soos wilde diere"" wat lek aan jou vingers soos jong herte, met iets ongetems in hul oë en gebare, waaksaam en skrikkerig, op vlug (p.39). (Dit is duidelik dat David hier reeds emosioneel reageer op hulle en iets anders aanvoel as walging.) Wanneer hy en Alice in Droim Cille ry met die sjees, is David intens bewus van hulle armoede en opdringerigheid, uitgestrekte arms en oop hande, hulle geskreeu, stank en vodde, en hy voel walging en vrees (p.42).

Volgens die Engelse weet die Iere niks van kultuur nie (p.56), maar Maria beleef hulle musiek as weemoedig en romanties (p.59). Lady Elizabeth dink die mans se varke is altyd in die pad, die vrouens was klere in die rivier en hulle het ""vreeslike klein, half kaal kindertjies … rou barbare"" (p.56).

As die verteller fokaliseer op die emosies en handelinge van David, is sy groei van afstand na betrokkenheid duidelik. Algaande raak hy bewus van sy eie mense se skyn en oppervlakkigheid (p.60). Nadat daar 'n wending gekom het en die vakuum wat deur Alice se weggaan gelaat is, gevul word deur die gesellige samesyn by Ard na Croise, is dit vir David moeilik om voort te gaan met sy eensame lewe van onbetrokkenheid. Tuis op Donore wil hy liefs in die kombuis sit as alleen wees, want hy verlang na die bediendes se geselligheid, waar hulle praat, lag, kaart speel, ravot, en die tee stowe. Hy sien nie meer die negatiewe raak nie, naamlik die fyn as, die gebreekte goed wat onder die kombuiskas ingevee is, die spinnerakke en die versuipte muis (p.80). Vroeër sou hy hierna gekyk het met afkeur, terwyl hy nou daarna verlang.

Algaande begin David vergeet dat Liam 'n gewone skoolmeester is en een van ""die volk … 'n brutale vent met 'n verslete baadjie"". Liam word vir hom 'n mens, 'n ""hand op sy arm … 'n stem in sy oor … iemand langs hom in die duister"" (p.88). Hy hoor dat Liam 'n afstammeling van een van die opperkonings van Ierland is (p.92). Waar dit vroeër vir hom 'n soort skande sou wees, sit hy nou met Liam en gesels en soek nie meer verskonings daarvoor nie (p.100).

In die donker Kersnag by die lig van fakkels, begin David wonder oor hierdie mense, die Iere, ""wie is hulle?"" Vir hom kry die donker, knielende menigte 'n ""waardigheid … onpersoonlike skoonheid"" en hy herken nie meer die onderdanigheid, sluheid, geveinsdheid en gedweëheid van vroeër nie. Vir David is dit ""asof hulle vannag vrygekoop is uit hulle diensskap"" (p.115). David se siening van hulle het verander, die stereotipes wat hy van hulle gehad het, is vir hom nou slegs 'n herinnering (p.122).

Ook David se kontak met die ou vrou, wat 'n simbool van Ierland is (p.124), is 'n sintuiglike ervaring wat daartoe bydra dat hy verander, teenoor haar ontdek hy 'n ""gevoel van teerheid"", hy onthou haar hare teen sy lippe en hoe hy haar gestut het met sy arm (p.124). Hy hoor hoe die vroue vir haar bid, ""sag en soet"" (p.128). En hy word deel van hulle as die weduwee hom ""seun"" noem, asof hy een van haar kinders is (p.129).

As Eilis en Nora vir David leer om Iers te praat, is hy deel van hulle geskerts en gelag, hy voel aanvaar. Die meisies verloor vir hom hulle skugterheid, al lyk hulle nog steeds soos herte, waaksaam. Hy ervaar teenoor hulle 'n gevoel van teerheid en hy geniet Eilis se humor en gevatheid (p.138).

Imagologies gesien is dit duidelik dat David se identiteit gevestig word deur die integrasie van die Ander in sy Self. David se karakter en identiteit word dus deur ontmoeting met die Iere en aan die hand van hulle alteriteit bevestig. Hierdie verandering en groei vind gestalte in David se besef van sy eie identiteit en die Ander se mensheid, waar hy ontdek dat dit daarin is dat mens jouself waarlik vind (p.113) en uiteindelik voel hy dat hy vry is as hy losgekom het van die gekwetter van die Engelse meisies (p.121).

Die verteller se fokalisering op ideologiese waardes toon die grootste interkulturele konflik aan. Dit handel veral rondom die twee groepe se tydverdrywe en uiteindelik hul afsonderlike beskouings van reg en vryheid. Meestal fokaliseer die verteller op die Engelse in terme van hul ydelheid en die sinloosheid van hulle bestaan, teenoor die Iere se stryd om te oorleef.

Dit is veral in die mans se gesprekke oor die politiek waar die ideologiese konflik duidelik is. Aan die een kant staan die jong neef van die Hertog van Leinster wat pleit vir menslikheid en meld dat die wette van die land onregverdig is teenoor die Iere en laasgenoemde min gegun is in terme van politiek, godsdiens en opvoeding (p.28). In teenstelling met sy ontsag vir menswaardigheid, word regter Greenwood satiries verbeeld in sy veroordeling van die Ierse opstandelinge. ""Hang hulle!"" sê hy, terwyl op hom gefokaliseer word as iemand wat smul aan sy hoenderboud met sy vetterige hande en die laaste vleis met smaak van die been afskeur. Hy meen dat die galgtou die beste en vinnigste oplossing is, want ""niks minder as dít sal op hierdie mense 'n indruk maak nie"" (p.28). Hier teenoor is dit ook veral David se gesprekke met die Ierse (intellektuele) mans waarin op hulle ideologiese waardes gefokaliseer word.

Vir die Engelse grondeienaars is 'n ""boerejag" (op die Ierse boere) "in die maanlig, tot die tyd vir die vosse begin het"" (p.69) amper ewe avontuurlik as hulle jagtogte. Liam merk op dat die grondeienaars nie geesdriftig raak oor rewolusionêre filosowe nie, omdat hulle alles sou verloor (p.111), Townsend praat van ""filantropiese pesdampe uit Frankryk"" (p.70). Vir die Engelse gaan dit net oor hulle eie ""beskerming, veiligheid, sekerheid"" (p.178) en in hulle gesprekke rui hulle mekaar op met luide stemme en geesdriftige geskreeu. Verder is daar dikwels ironie as die verteller fokaliseer op hul eie sinistêre sinspelings van hul geheime seksuele verhoudings met Ierse vroue (p.179).

Ds. Burnwood en sy vrou word deur die verteller gefokaliseer as ""plante in 'n broeikas"" (p.37) wie se verpligting tot liefdadigheid beperk is tot hul eie Protestantse kerk en nie die Roomse insluit nie (p.38). In teenstelling met hulle word die onbaatsugtigheid van Séamas en die weduwee teenoor die onbekende ou Ierse vrou in kontras uitgebeeld.

In helder kontras word die verskillende Kersnagvierings, sowel as persone uit hierdie twee kulture se dood uitgebeeld, naamlik dié van Sir Thomas, plegtig en bloemryk (p.65); en dan ook die lykwaak en begrafnis van die naamlose ou Ierse vrou, omring met sagte stemme en piëteit (p.128). By laasgenoemde is David emosioneel betrokke en gaan tot handeling oor as hy sy mantel oor haar gooi. Dit is ook hier waar die weduwee hom ""seun"" noem en hy bewus is van 'n nuwe gevoel van vryheid (p.129).

Namate David meer betrokke raak by Liam en Séamas se filosofiese gesprekke en hul alledaagse lewens, begin hy die wêreld om hom anders sien, die mense en dinge waaruit dit bestaan meer as slegs dele van 'n patroon … nie slegs hierdie of daardie bekende gesig nie, maar pionne in 'n spel van lewe en dood, en simbole van groter waardes (p.159).

Nog 'n manier waarop die interkulturele konflik tussen die Engelse en die Iere verbeeld word, is die verskillende tale wat hulle praat en die afstand wat dit veroorsaak. Aanvanklik is die feit dat David nie Iers kan verstaan nie, 'n manier waarop Liam hom kan tart (Liam se belydenis hiervan op p.96). Die feit dat Liam (en die skoolseun) David se Latynse aanhaling kan verstaan (p.42) is ook 'n bron van irritasie vir David. Een van die min gebeurtenisse waarin David standpunt inneem en emosioneel reageer, is wanneer hy vererg aandring daarop dat Séamas en Liam met mekaar Engels moet praat en eindelik beskaam hulle hom as hulle wel oorslaan na Engels.

David se vreemdelingskap word bevestig wanneer hy deel word van die Iere in Séamas se huis, maar nie kan verstaan wat hulle met mekaar praat nie. Vir David word hierdie onmag om te verstaan wat die ou vrou (wat volgens Liam simbool van Ierland is) van haar ervaringe vertel, 'n vernedering en hy word byna kwaad oor sy eie onbegrip (p.123).

Uiteindelik leer David hulle taal praat (p.134) nadat die jong meisies hom leer dans het, en hy kan enkele woorde Iers praat met Eilís (p.137). Behalwe genoemde voorbeelde word dit nie eksplisiet vermeld of David se gesprekke met die Iere hierna in Engels of in Iers plaasvind nie. Dit is duidelik dat David se groei in homself en sy verhouding met die Ander gepaardgegaan het met sy behoefte om hulle taal aan te leer en so met hulle te kommunikeer en deel van hulle te word.

Die imagologiese bestudering van tekste is in 'n vroeë stadium van ontwikkeling in Suid-Afrika. Tog is dit baie bruikbaar vir spesifiek die multikulturele letterkunde-onderrigsituasie, omdat die stereotipes wat mense van mekaar het, kan lei tot vooroordeel en diskriminasie. 'n Bestudering daarvan soos wat dit in literêre tekste voorkom, kan 'n rol speel om konflik tussen kulture onderling te ontlont. Dit is noodsaaklik dat dit wetenskaplik gefundeerd moet plaasvind sodat die bevindings nie berus op opvoeders se subjektiewe ervaring en waarneming nie.

Hierdie artikel is gebaseer op Kruger se navorsing.


</doc>
<doc id="112653" url="https://af.wikipedia.org/wiki?curid=112653" title="Grafiese notasie">
Grafiese notasie

Grafiese notasie is die verteenwoordiging van musiek deur die gebruik van visuele simbole buite die gebied van die tradisionele musieknotasie. Grafiese notasie het in die 1950's ontwikkel en dit word gewoonlik saam met tradisionele musieknotasie gebruik. Komponiste gebruik grafiese notasie dikwels in eksperimentele musiek, waar standaardnotasie ondoeltreffend kan wees.

’n Algemene aspek van grafiese notasie is die gebruik van simbole om inligting aan die voordragkunstenaar oor te dra oor die manier waarop die stuk musiek voorgedra moet word. Hierdie simbole het in die werke van avant garde-komponiste soos Roman Haubenstock-Ramati, Mauricio Kagel, György Ligeti ("Artikulation"), Krzysztof Penderecki, Karlheinz Stockhausen en Iannis Xenakis begin voorkom, sowel as in die werke van eksperimentele komponiste soos Earle Brown, John Cage, Morton Feldman en Christian Wolff gedurende die 1950's en 1960's.

Nadat Cornelius Cardew as Stockhausen se assistent gewerk het, het hy aan ’n groot grafiese partituur begin werk, wat hy "Treatise" genoem het. Die stuk bestaan uit 193 bladsye uiters abstakte simbole. Die partituur self is byna ’n kunswerk in eie reg.

In 2008 het Theresa Sauer ’n versameling grafiese partiture deur komponiste vanuit meer as vyftig lande saamgestel, wat toon hoe algemeen dit geword het.

Hierdie notasie kan, soos musiek op tradisionele notebalke, ’n tyd-toonhoogte grafiese stelsel wees. In die voorbeeld hierbo, word tyd nog steeds verteenwoordig deur van links na regs te lees.





</doc>
<doc id="112654" url="https://af.wikipedia.org/wiki?curid=112654" title="Tweede divisie">
Tweede divisie

Die Tweede divisie is op twee na die hoogste sokkerkompetisie in Nederland wat deur die KNVB georganiseer word. Dit is die laagste divisie waar (semi) betaalde sokker gespeel word. Die wenner van die Tweede divisie word elke jaar na die Eerste divisie gepromoveer. Die klubs die as 17e en 18e eindig sal na die Derde divisie relegeer.

Die kompetisie het bestaan tusse 1956 en 1971. Die Tweede divisie is opnuut opgerig in 2016.

Hierdie klubs spele in seisoen 2019/20 in die Tweede divisie:


</doc>
<doc id="112655" url="https://af.wikipedia.org/wiki?curid=112655" title="Derde divisie">
Derde divisie

Die Derde divisie (tot 2016 "Topklasse" geheet) is die vierde vlak in die Nederlandse sokkerkompetisies en is semiprofessioneel.

Die Derde divisie is opgedeel in twee aparte kompetisies:

Die kampioene speel in Mei 'n dubbel-eindstryd vir die algehele amateurkampioenskap. Die kampioen skuif op na die Tweede divisie. Die nommers 14, 15 en 16 relegeer na die Hoofdklasse.



Die wenners van beide Derde divisies ('Topklasse' tot 2016). Die wenner van die eindstryd tussen die Saterdag- en Sondagwenner is vetgedruk.


</doc>
<doc id="112657" url="https://af.wikipedia.org/wiki?curid=112657" title="Toonkleur">
Toonkleur

In musiek is toonkleur (ook bekend as timbre of toonkwaliteit uit psigoakoestiek) die eienskap van ’n musieknoot, klank of toon wat verskillende soorte klankproduksie onderskei, soos stemme en musiekinstrumente, snaarinstrumente, blaasinstrumente en slaginstrumente. Die fisiese eienskappe wat die waarneming van toonkleur bepaal, sluit in spektrum en omhulsel.

Eenvoudig gestel is toonkleur wat ’n besondere musikale klank anders maak as ’n ander, selfs wanneer hulle dieselfde toonhoogte en klanksterkte het. Byvoorbeeld, dit is die verskil tussen ’n kitaar en ’n klavier wat dieselfde noot teen dieselfde klanksterkte speel. Albei instrumente kan gelyk gestem wees ten opsigte van mekaar wanneer hulle dieselfde noot speel, en hoewel hulle teen dieselfde amplitude speel, sal elke instrument nog altyd sy eie unieke toonkleur hê. Ervare musici kan tussen instrumente van dieselfde soort onderskei op grond van hulle onderskeie toonkleure, al speel daardie instrumente note van dieselfde toonhoogte en klanksterkte.

Die rykheid van die klank of noot wat 'n musiekinstrument voortbring, word soms beskryf in terme van die som van 'n aantal afsonderlike frekwensies. Die laagste frekwensie word die grondfrekwensie genoem, en die toonhoogte wat daardeur voortgebring word, word gebruik om die noot te benoem, maar die grondfrekwensie is nie altyd die dominante frekwensie nie. Die dominante frekwensie is die frekwensie wat die meeste gehoor word, en dit is altyd 'n veelvoud van die grondfrekwensie. Byvoorbeeld, die dominante frekwensie vir die dwarsfluit is dubbel die grondfrekwensie. Ander belangrike frekwensies word botone van die grondfrekwensie genoem, wat harmonieke en deeltone kan insluit. Harmonieke is heelgetalveelvoude van die grondfrekwensie, soos ×2, ×3, ×4, ens. Deeltone is ander botone. Daar is ook soms subharmonieke by heelgetal"verdelings" van die grondfrekwensie. Die meeste instrumente bring harmonieke voort, maar baie instrumente bring deeltone en onharmoniese note voort, soos simbale en ander instrumente sonder spesifieke toonhoogte.

Wanneer die instemnoot in ’n orkes gespeel word, is die klank ’n kombinasie van 440 Hz, 880 Hz, 1320 Hz, 1760 Hz ensovoorts. Elke instrument in die orkes bring ’n verskillende kombinasie van hierdie frekwensies voort, sowel as harmonieke en deeltone. Die klankgolwe van die verskillende frekwensies oorvleuel en kombineer en die balans van hierdie amplitues is ’n groot faktor in die kenmerkende klank van elke instrument.

Daar word gereken dat die musiek van Debussy, wat gedurende die laaste dekades van die negentiende en die eerste dekades van die twintigste eeu gekomponeer is, die rol van toonkleur in musiek verhef het: "Die musiek van Debussy verhef toonkleur in noemenswaardige mate tot ’n ongekende strukturele status; reeds in "Prélude à l'après-midi d'un faune" funksioneer die "kleur" van die fluit die harp op ’n verwysende manier" (, ).


</doc>
<doc id="112658" url="https://af.wikipedia.org/wiki?curid=112658" title="Notebalk">
Notebalk

In Westerse musieknotasie is die notebalk of balk ’n stel van vyf horisontale lyne en vier spasies wat elk ’n ander musikale toonhoogte; of, in die geval van ’n perkussiebalk, verskillende slaginstrumente voorstel. Gepaste musieksimbole word op die balk geplaas volgens hulle ooreenstemmende toonhoogte of funksie na gelang van die bedoelde effek wat dit moet skep. Musieknote word volgens toonhoogte geplaas, note van slaginstrumente volgens instrument, en rustekens en ander simbole word volgens konvensie geplaas.

Die absolute toonhoogte van elke lyn van ’n balk vir nieslaginstrumente word aangedui deur die plasing van ’n sleutelsimbool by die gepaste vertikale posisie aan die linkerkant van die balk (moontlik gewysig deur konvensies vir spesifieke instrumente). Byvoorbeeld, die diskantsleutel, wat ook as die G-sleutel bekend staan, word op die tweede lyn (van onder af getel) geplaas, wat daardie lyn vasstel as die toonhoogte van die eerste G bo middel-C.

Die lyne en spasies word van onder na bo genommer; die onderste lyn is die "eerste lyn" en die boonste lyn is die "vyfde lyn".

Die notebalk is soortgelyk aan ’n wiskundige grafiek van van toonhoogte ten opsigte van tyd. Toonhoogtes van note word getoon deur hulle vertikale posisie op die balk en note word van links na regs gespeel. Anders as by ’n grafiek hang die aantal halftone wat deur ’n vertikale trap van ’n lyn tot ’n aanliggende spasie aangedui word van die toonsoort af, en die presiese tydsberekening van die begin van elke noot is nie direk eweredig aan sy horisontale posisie nie; die presiese tydsberekening word eerder bepaal deur die musieksimbool wat vir elke noot gekies word, saam met die tempo.

’n Tydmaatteken regs van die sleutel dui die verhouding tussen die tydtelling en nootsimbole aan, terwyl maatstrepe note op die balk in mate saamgroepeer.

Die vertikale posisie van die kop van die noot op die balk dui aan watter noot gespeel moet word: note met ’n hoër toonhoogte word hoër op die balk geplaas. Die kop van die noot kan geplaas word met die middel van die kop oor ’n lyn, of tussen die lyne terwyl dit aan die lyn daarbo en daaronder raak ("in ’n spasie"). Note buite die gebied van die balk word geskryf op of tussen hulplyne; lyne so wyd soos die noot wat daarop geskryf is.

Presies watter posisies op die balk watter note verteenwoordig, word bepaal deur ’n sleutel wat aan die begin van die balk geplaas word. Die sleutel identifiseer ’n spesifieke lyn as ’n spesifieke noot, en al die ander note word vasgestel in verhouding tot daardie lyn. Byvoorbeeld, die diskantsleutel plaas die G bo middel-C op die tweede lyn. Die interval tussen naasliggende posisies op die balk is een trap in die diatoniese toonleer. Wanneer die note wat deur die posisies op die balk deur ’n sleutel vasgestel is, kan hulle gewysig word deur die toonsoortteken, of deur toevallige tekens by individuele note. ’n Balk sonder ’n sleutel kan gebruik word om ’n stel klanke voor te stel wat deur slaginstrumente voortgebring word. Dan stel elke lyn gewoonlik ’n ander instrument voor.

’n Enkele vertikale lyn wat aan die linkerkant van etlike balke getrek word, skep ’n sisteem, wat aandui dat die musiek op al die balke gelyktydig gespeel moet word. ’n Hakie is ’n bykomende vertikale lyn wat balke verbind om groeperings van instrumente te toon wat as ’n eenheid optree, soos die strykafdeling van ’n orkes. ’n Balkhakie word ook gebruik om etlike balke te verbind wat ’n enkele instrument, soos ’n klavier, orrel, harp of marimba verteenwoordig. Soms word ’n tweede hakie gebruik om instrumente wat in pare gegroepeer word, soos die eerste en tweede hobo's, of die eerste en tweede viole in ’n orkes aan te dui. In party gevalle word ’n balkhakie in plaas van ’n hakie vir hierdie doel gebruik.

Wanneer meer as een sisteem op ’n bladsy verskyn, word twee parallelle diagonale strepe aan die linkerkant van die partituur geplaas om hulle te skei.

Vierstemmige vokale SATB-toonsettings, veral in gesangeboeke, gebruik ’n "divisi-"notasie op ’n tweebalksisteem met die sopraan- en altstemme op die boonste balk en die tenoor- en basstemme op die onderste balk.

Wanneer musiek op twee balke deur ’n balkhakie verbind word of bedoel is om tegelyk deur ’n enkele speler gespeel te word (gewoonlik by ’n klawerbordinstument of die harp), word ’n groot balk geskep.

Die boonste balk het gewoonlik ’n diskantsleutel en die onderste balk ’n bassleutel. In hierdie geval lê middel-C tussen die twee balke en kan dit op die eerste hulplyn onder die boonste balk op op die eerste hulplyn die onderste balk geskryf word.

Wanneer die klavier of die harp gespeel word, word die boonste balk gewoonlik met die regterhand gespeel en die onderste balk met die linkerhand. In orrelmusiek bestaan ’n groot balk uit drie balke, een vir elke hand op die manuale en een vir die voete op die pedale.

Vroeë Westerse Middeleeuse notasie is met neume geskryf, wat nie presiese toonhoogtes bepaal het nie, maar net die vorm van die melodieë, d.w.s. wat aangedui het wanneer die musikale lyn styg of daal. Dit is waarskynlik as geheuehulpmiddele gebruik vir melodieë wat deur herhaling uit die kop geleer is.

Gedurende die 9e tot 11e eeu is ’n aantal stelsels ontwikkel om toonhoogte meer presies vas te lê, insluitende diastemiese neume waarvan die hoogte op die bladsy ooreengestem het met hulle toonhoogte (Longobardiese en Beneventaanse manuskripte uit Italië uit ongeveer 1000 n.C toon hierdie tegniek). Digrafiese notasie, wat lettername soortgelyk aan moderne nootname saam met die neume gebruik het, is vir ’n kort rukkie in ’n paar manuskripte gebruik, maar ’n aantal manuskripte het een of meer horisontale lyne gebruik om spesifieke toonhoogtes aan te dui.

Die verhandeling "Musica enchiriadis" (900 n.C.) gebruik Dasianotasie om spesifieke toonhoogtes aan te dui, maar die hedendaagse gebruik van balklyne word toegeskryf aan Guido van Arezzo (990-1050 n.C.), wie se balk met vier lyne vandag nog in publikasies van Gregoriaanse cantus gebruik word (al word die rooi en geel kleure wat hy aanbeveel het, nie gebruik nie). Balke met vyf lyne het in die 13e eeu in Italië begin verskyn, en balke met vier, vyf en ses lyne is nog tot in 1600 gebruik.




</doc>
<doc id="112659" url="https://af.wikipedia.org/wiki?curid=112659" title="Die Kerkblad">
Die Kerkblad

Die Kerkblad is ’n maandelikse tydskrif wat besit en 11 keer per jaar uitgegee word deur die Gereformeerde Kerke in Suid-Afrika (GKSA).
Dit word met behulp van die Redaksiekommissie en onder toesig van die GKSA se Deputate vir Kerklike Tydskrifte gepubliseer, maar is nie die GKSA se amptelike mondstuk nie.

Die eerste uitgawe het op 1 April 1873 onder redaksie van prof. Jan Lion Cachet op Burgersdorp verskyn as "De Maandbode". Die uitgewer was aanvanklik St. P. O'S. O'Brien en later J.J. McNally. In die eerste uitgawe is die blad se strewe deur sy subtitel verwoord: "Nuusblad toegewy aan die belange van die Gereformeerde Kerk in Suid-Afrika." Prof. Cachet het aanvanklik "De Maandbode" op eie rekening en risiko uitgegee om die horison van gemeentelede in die hele kerkverband te verbreed, skole onder die pioniersvolk te propageer, en om die lidmate sendingbewus te maak.

Nadat prof. Cachet Burgersdorp in 1875 verlaat het om leraar van Philipstown te word en daarna sowat nege jaar lank predikant van Steynsburg (1883–'92) was, het ds. Dirk Postma, ook prof. Cachet se opvolger aan die Teologiese Skool, "De Maandbode" by hom oorgeneem. Ná ds. Postma se dood in 1890 het die Sinode van 1891 proff. Cachet en Stephanus Postma, ’n seun van ds. Dirk Postma, gevra om die publikasie voor te sit. 

Die Sinode van 1894 het "De Maandbode" aan die kuratore en professore van die Teologiese Kweekskool toevertrou en terselfdertyd die naam verander na "Het Kerkblad". Dieselfde Sinode het prof. Cachet vas aangestel as enigste professor in die teologie aan die skool van die Gereformeerde Kerk op Burgersdorp om die volle predikante-opleiding te behartig en die rektorskap van die skool met sy voorbereidende afdeling waar te neem. 

Weens die Tweede Vryheidsoorlog is publikasie van "Het Kerkblad" van Oktober 1899 tot April 1903 gestaak. Einde 1904 is die publikasie sowel as die Teologiese Skool Burgersdorp na Potchefstroom verplaas waar J.A. Wormser die uitgewer geword het. (Volgens 'n ander bron het "Het Kerkblad" eers vanaf 1 April 1906 op Potchefstroom verskyn, weer met Cachet as redakteur, maar dit sou 'n onderbreking in die publikasie veroorsaak het omdat Cachet sy werk begin 1905 op Potchefstroom hervat het. Nadat dit al die jare as maandblad uitgegee het, het dit ná 1910 tweeweekliks begin verskyn. Op 1 Julie 1922 is die naam verander na die Afrikaanse "Die Kerkblad" met dr. J.D. Totius en ds. T. Hamersma as redakteurs.

In 1952 het die Sinode van die Gereformeerde Kerk 'n reorganisasie van "Die Kerkblad" goedgekeur ingevolge waarvan die kuratore van die blad vervang is deur 'n sinodale raad, 'n voltydse redakteur so gou moontlik aangestel sou word en die blad voortaan weekliks sou verskyn. Dié belsuite is uitgevoer en vanaf Januarie 1953 tot 1958 was ds. D.G. Venter die redakteur. Vanaf Julie 1953 is dit weekliks uitgegee. Later het 'n tegniese bestuurder by die personeel aangesluit. 

"Die Kerkblad" is vanaf 17 April 1928 beskryf as die amptelike orgaan van die Gereformeerde Kerk in Suid-Afrika, maar op aanbeveling van die raad het die Sinode van 1961 besluit om dié beskrywing weg te laat omdat dit die indruk gewek het dat die Algemene Sinode verantwoordelik was vir wat ook al die blad verskyn het. Die Kerk gee dit uit omdat dit sy amptelike kennisgewings bevat, terwyl skrywers, onder wie die redakteur, artikels bydra wat nie in stryd is met die Kerk se geloofdbelydenis nie en verantwoordelikheid vir hul werk aanvaar. In die vroeë 1970's was die drukker Heraut-Drukpers van Potchefstroom.




</doc>
<doc id="112661" url="https://af.wikipedia.org/wiki?curid=112661" title="Julian de Wette">
Julian de Wette

Julian Leslie de Wette is 'n Suid-Afrikaanse digter en skrywer. Sommige van sy publikasies sluit in "Die koning in die buiteland", "Tussen duine gebore" en ander.

Julian Leslie de Wette is op 26 Junie 1951 in Kaapstad as een van vyf kinders gebore. Sy pa is oorspronklik van die Oos-Kaap en is ’n onderwyser by ’n nywerheidskool in Ottery in die Kaap, en sy ma is oorspronklik van Wepener in die Vrystaat. Hy kry sy skoolopleiding aan die Engelstalige South Peninsula Secondary School in Dieprivier, waar hy in 1969 matrikuleer. Op skool is Richard Rive sy Engels en Latyn-onderwyser. Na matriek gaan hy na Zoeloeland waar hy in ’n sendinghospitaal werk. In 1972 gaan hy oorsee, eers na Engeland, toe na Switserland en Nederland waar hy medies bestudeer en in 1973 gaan hy na New York. Vanaf Januarie 1973 tot Desember 1975 studeer hy aan die Sarah Lawrence College, waar hy ’n B.A.-graad behaal met Engels, Duits, Ekonomie en Internasionale Betrekkinge as vakke.

Hy bring ’n groot deel van sy lewe in die buiteland deur, veral in New York, waar hy vanaf 1973 tot 1989 woon. Vir ongeveer sewentien jaar tot 1997 is hy beampte vir die Verenigde Nasies se Departement Openbare Inligting, hoofsaaklik in New York in die Verenigde State van Amerika. In 1989 word hy oorgeplaas na Londen in Engeland, waar hy vir twee jaar werk. Hy doen ook diens in Windhoek in Namibië, Kazakstan, Genève in Switserland en Bonn in Duitsland. Hy is in Windhoek tydens die oorgangstyd na onafhanklikheid en werk hier in die kantoor van die Verenigde Nasies se spesiale verteenwoordiger, waarna hy vir ’n kort ruk terug is na Londen. Dan word hy uitgeplaas na Kazakstan in die voormalige Sowjetunie, waar hy vir byna drie jaar werk as waarnemende hoof van die Verenigde Nasies-kantoor. In 1998 bedank hy by die Verenigde Nasies en hy en sy vrou keer terug na Suid-Afrika. Hulle vestig hulle eers op Glencairn en later op Napier. Hy stig Mnandi Productions in die Bronx in New York in 2005, ’n organisasie wat hom daarvoor beywer om “"The Barber of Bree Street"” en ander Suid-Afrikaanse musiekspele in Amerika, Europa en Suid-Afrika te bevorder. Die boek van John Ankele, “"Rise Up and Walk – the Life and Witness of the African Indigenous Churches"”, word op DVD beskikbaar gestel en hy is die verteller daarop. Hy tree op by Versindaba in Stellenbosch in 2005 en per geleentheid by die Woordfees, waar hy van sy gedigte voorlees.

Reeds op dertienjarige ouderdom stuur hy van sy gedigte aan Jan Rabie en die volgende jaar aan Jack Cope, wat hom aanmoedig. Sy eerste gedigte verskyn in Afrikaans in Contrast en later ook in Donga. Soos die titel aandui is die vernaamste tema van die gedigte in “Die koning in die buiteland” die verplasing van die individu na ’n vreemde land, veral deur vrywillige ballingskap, waar hy in vreemdelingskap sy lewe slyt. Die bundel bevat ook gedigte oor persone wat in die middelpunt staan van dramatiese gebeure en enkele liefdesverse. Die kritici is merendeels van mening dat die bundel belofte toon, maar dat die gedigte nog baie ongelyk in gehalte is. In besonder word die satire en ironie van die tema nie na behore benut nie, hoewel die titelgedig ’n hoogtepunt is. In “Verban: verbinne” dui die titel weereens die sentrale tema aan, naamlik die inkeer tot sigself as ’n gevolg van ballingskap, aangesien die individu afgesluit is van die mense en dinge wat vir hom bekend en dierbaar is. Die bundel toon vordering op die gebied van tegniese vernuf, veral in die verskerpte fokus op die tema van die gedig, maar toon steeds gebreke in die gebruik van clichés en ondeurdagte beeldspraak. “Tussen duine gebore” is die eerste bundel na sy terugkeer na sy vaderland en is in sy sterker ontwikkelde sintuiglikheid ’n vooruitgang op sy vorige bundels. Die gedigte is, soos die titel aandui, tekenend van ’n nuwe geboorte en wording, met die verwagtinge daaruit voortspruitend. In hierdie bundel is die terugkeer na die vaderland en die herinneringe aan die jeug en familielede vername temas, hoewel hy steeds kommentaar lewer oor die ontneming van die mens se regte en waardigheid onder ’n onregverdige bestel. Die gedigte word geskryf met ruim gebruik van Ou Testamentiese Bybelverse, wat as motto’s dien vir vier van die ses afdelings en waarin God se volk se wedervaringe in die woestyn as agtergrond dien vir baie van die verse.

Van sy gedigte word opgeneem in versamelbundels soos “Groot verseboek” en “Die Afrikaanse poësie in ’n duisend en enkele gedigte” en dit word ook in Nederlandse en Belgiese bloemlesings opgeneem. Hy skryf ook gedigte in Engels en deur die jare verskyn dit in tydskrifte soos New Contrast, Poetry Australia en Observations in New York, terwyl dit ook in die bloemlesing “Somehow we survive” in New York gepubliseer word.

Hy lê reeds in 1982 ’n Engelse roman onder die werkstitel “Potiphar’s wife” aan die uitgewer Doubleday in New York voor. Die keurderverslag deur Jackie Onassis, weduwee van president John F. Kennedy van Amerika en die Griekse skeepsmagnaat Ari Onassis, beveel publikasie sterk aan. Die boek word egter nie gepubliseer nie en word afgekeur deur ’n paar ander uitgewers. Eindelik verskyn die boek in 2010 onder die titel “A case of knives”. Die verhaal speel af in die Suid-Afrika van die sestigerjare van die twintigste eeu, kort na Republiekwording en midde-in die intense implementering van die apartheidsbestel. Die hoofkarakter is die jong bruin man Enoch Pretorius, wat kontak maak met Suid-Afrika se staatshoof, dr. Sybrand Schoon (met duidelike toespelings op dr. Hendrik Verwoerd), omdat sy oupa Hans as tuinier by hom werk. Hans is sterk betrokke by die politieke woelinge van die tyd en tree aan die een kant op as tussenganger vir die Minister van Naturellesake en die stinkryk Transkeise toordokter, Khotso Sethuntsa, terwyl hy aan die ander kant ook ’n linkse politieke aktivis is. Die mag van die toordokter in die swart gemeenskap en die impak daarvan ook op die witmense, word geïllustreer deur Schoon se middernagtelike besoeke aan Sethuntsa om van sy sterk medisyne te verkry. Hans vertel sy stories aan Enoch, wat dit dan weergee. Hierdie is een van die min romans oor die Verwoerd-era en bied ’n akkurate beeld van die politieke klimaat en die denkwyses van daardie tyd. “A case of knives” word in 2011 benoem vir die Sunday Times fiksieprys.

Sy drama, “Sister Priscilla’s Dilemma: The nun with a gun”, is in Engels en Spaans gepubliseer. Die drama speel af in ’n sendingstasie in Emoyeni in KwaZulu-Natal.










A case of knives

Die koning in die buiteland

Tussen duine gebore

Verban: verbinne





</doc>
<doc id="112662" url="https://af.wikipedia.org/wiki?curid=112662" title="De Maandbode">
De Maandbode

De Maandbode was ’n godsdienstige nuusblad met noue bande met die Gereformeerde Kerk wat van 1873 tot 1894 gepubliseer is, deurgaans op Burgersdorp. Dit is die voorloper van "Die Kerkblad", wat die GKSA besit en wat sedert 1894 op Burgersdorp uitgegee is, maar einde 1904 na Potchefstroom verhuis het saam met die Teologiese Skool Burgersdorp.

Die eerste uitgawe het op 1 April 1873 onder redaksie van prof. Jan Lion Cachetop Burgersdorp verskyn as "De Maandbode". Die uitgewer was aanvanklik St. P. O'S. O'Brien en later J.J. McNally. In die eerste uitgawe is die blad se strewe deur sy subtitel verwoord: "Nuusblad toegewy aan die belange van die Gereformeerde Kerk in Suid-Afrika." Prof. Cachet het aanvanklik "De Maandbode" op eie rekening en risiko uitgegee om die horison van gemeentelede in die hele kerkverband te verbreed, skole onder die pioniersvolk te propageer, en om die lidmate sendingbewus te maak.

Nadat prof. Cachet Burgersdorp in 1875 verlaat het om leraar van Philipstown te word en daarna sowat nege jaar lank predikant van Steynsburg (1883–'92) was, het ds. Dirk Postma, ook prof. Cachet se opvolger aan die Teologiese Skool, "De Maandbode" by hom oorgeneem. Ná ds. Postma se dood in 1890 het die Sinode van 1891 proff. Cachet en Stephanus Postma, ’n seun van ds. Dirk Postma, gevra om die publikasie voor te sit. Die Sinode van 1894 het "De Maandbode" aan die kuratore en professore van die Teologiese Kweekskool toevertrou en terselfdertyd die naam verander na "Het Kerkblad". Dieselfde Sinode het prof. Cachet vas aangestel as enigste professor in die teologie aan die skool van die Gereformeerde Kerk op Burgersdorp om die volle predikante-opleiding te behartig en die rektorskap van die skool met sy voorbereidende afdeling waar te neem. 



</doc>
<doc id="112667" url="https://af.wikipedia.org/wiki?curid=112667" title="Selfbesering">
Selfbesering

Selfbesering is die opsetlike, direkte besering van 'n persoon se eie liggaamsweefsel wat sonder selfmoordbedoelings gedoen word. Die term selfbesering word in die meer onlangse literatuur gebruik in 'n poging om 'n meer neutrale terminologie daar te stel. Die ouer literatuur verwys amper uitsluitlik na selfmutilasie.

Selfbesering, ook bekend as "selfleed", "selftoegediende geweld" of "selfbeserende gedrag", verwys na 'n spektrum van gedrag waar aantoonbare leed deur 'n persoon self toegedien word. Die gedrag behels doelbewuste weefselskade wat gewoonlik sonder selfmoordbedoelings aangerig word. Die mees algemene vorm van selfbesering is selfsny waar die vel met 'n skerp voorwerp, soos 'n mes of lemmetjie, gesny word. Die term "selfmutilasie" word ook gebruik, maar sommige mense vind dit kommerwekkend, onakkuraat of beledigend. "Selftoegediende wonde" is 'n term wat spesifiek met soldate geassosieer word en beskryf niedodelike selftoegediende beserings ten einde vroeë ontslag te ontvang. Dit verskil van die algemene definisie van selfbesering, aangesien beserings vir 'n spesifieke sekondêre doel aangebring word. 'n Breër definisie van selfbesering kan persone insluit wat hulle liggame deur middel van eetsteurings beskadig.

Net soos baie ander steurings (bv. middelmisbruik, dobbelverslawing) lê selfbesering sonder selfmoordbedoeling op 'n spektrum, en net soos hierdie ander steurings word selfbeserende gedrag as 'n geestesversteuring geklassifiseer sodra dit 'n sekere drumpel bereik.

'n Algemene beskouing van selfbesering is dat dit aandagsoekende gedrag is. In die meeste gevalle is dit egter onakkuraat. Baie selfbeseerders is baie selfbewus oor hulle wonde en letsels en voel skuldig oor hulle gedrag; hulle sal baie moeite doen om dit te verberg. Selfbesering word as 'n hanteringsmeganisme gebruik om emosionele pyn of ongemak te verlig of as 'n poging om hulle pyn te kommunikeer.

Tagtig persent van selfbesering behels dat die vel met 'n skerp voorwerp gesteek of gesny word. Die aantal selfbeseringsmetodes word egter slegs beperk deur 'n individu se vindingrykheid en vasberadenheid om homself te beseer; dit sluit in brand, selfvergiftiging, alkoholmisbruik, self-inbedding ("self-embedding"), hare-trek, selfkneusing/-slaan, krap om te beseer, die opsetlike misbruik van toonbank- of voorskrifmedisyne, en vorms van selfbesering verwant aan anoreksie of bulimie. Selfbesering vind gewoonlik op liggaamsareas plaas wat maklik vir ander weggesteek en verberg kan word. Alhoewel selfbesering in terme van liggaamlike leed gedefinieer word, is dit dalk meer akkuraat om dit in terme van die intensie te definieer, sowel as die emosionele pyn wat die persoon probeer hanteer. Dit word dikwels as slegs 'n simptoom van 'n onderliggende steuring beskou, alhoewel baie mense wat selfbeseer, sou wou sien dat dit meer spesifieke aandag ontvang.

Alhoewel sommige mense wat selfbeseer, nie aan enige erkende vorm van geestesversteuring ly nie, is daar by baie mense wat verskeie vorms van geestesongesteldheid ervaar, wel 'n hoër risiko vir selfbesering. Die vernaamste steurings wat 'n verhoogde risiko toon, is outismespektrumsteurings, grenslyn-persoonlikheidsversteurings, bipolêre gemoedsteurings, depressie, fobies, en gedragsteurings. Skisofrenie kan ook 'n bydraende faktor vir selfbesering wees. Sommige persoonlike eienskappe kan ook risikofaktore wees, soos swak probleemoplossingsvaardighede en impulsiwiteit. Daar is ooreenkomste tussen selfbesering en Münchausen-sindroom, 'n psigiatriese steuring waarin individue siekte of trauma veins. Die begeerte om mediese personeel te mislei ten einde behandeling en aandag te ontvang, is egter groter by die Münchausen-sindroom as by selfbesering.

Mishandeling tydens kinderjare word as 'n primêre faktor beskou wat tot die voorkoms van selfbesering bydra, sowel as verlies en problematiese verhoudings met ouers of 'n wederhelf. Faktore soos oorlog, armoede en werkloosheid kan ook bydra. Selfbesering word dikwels as 'n gevoel van depersonalisasie of 'n dissosiatiewe toestand beskryf.

Substansmisbruik, afhanklikheid en onttrekking word met selfbesering geassosieer. Bensodiasepien-afhanklikheid sowel as bensodiasepien-onttrekking word met selfbeserende gedrag by jongmense geassosieer. Alkohol is 'n een van die belangrikste risikofaktore vir selfbesering.

Daar bestaan nie 'n spesifieke behandeling vir selfbeserende gedrag by kinders of adolessente nie. Die diagnose en behandeling van die oorsake van selfbesering word deur baie as die beste benadering tot die behandeling van selfbesering beskou. Daar is verder bevind dat behandelings soos kognitiewe gedragsterapie, gesinsintervensie, interpersoonlike terapie en verskeie psigodinamiese terapieë effektief vir die behandeling van selfbeserende gedrag by kinders en adolessente kan wees.

Die aanleer van alternatiewe gedrag waarby die persoon kan betrokke raak in plaas daarvan om te selfbeseer, is een suksesvolle gedragsmetode wat aangewend word om selfbesering te vermy. Tegnieke wat daarop gemik is om besig te bly, kan die volgende insluit: dagboek hou, stap, deelname aan sport, oefening, of interaksie met vriende wanneer die persoon die drang het om hom-/haarself seer te maak. Die verwydering van voorwerpe wat vir selfbesering gebruik word, kan ook help om selfbeserende impulse te weerstaan. Selfbesering kan ook voorkom word deur vir die persoon 'n kaartjie met 'n noodkontaknommer te gee wat geskakel kan word wanneer die drang om te selfbeheer ervaar word. Alternatiewe en veiliger metodes van selfbesering wat nie tot permanente skade lei nie, soos om 'n rubberrekkie teen die gewrig te skiet, kan ook help om die drang na selfbesering te laat bedaar. Enige vermydings- of hanteringstrategie moet gepas wees vir die individu se motivering en rede vir selfbesering.

Dit is moeilik om 'n akkurate prentjie van die voorkomssyfer en -koers van selfbesering te vorm. Ondanks voldoende hulpbronne, is statistiese skattings vaag aangesien die meeste gevalle van selfbesering nie aan die mediese professie bekend is nie; selfbesering word dikwels in die geheim uitgevoer en wonde is dikwels oppervlakkig genoeg om maklik deur die individu self behandel te word. Aangetekende syfers kan op drie bronne gebaseer word: psigiatriese steekproewe, hospitaalopnames en algemene bevolkingspeilings.

Die Wêreldgesondheidsorganisasie beraam dat daar vanaf 2010 ongeveer 880 000 sterftes as gevolg van selfbesering voorgekom het.

In die jongste navorsing is daar geen verskil in die voorkoms van selfbesering tussen mans en vroue bevind nie. Dit is in teenstelling met vorige navorsing wat aangedui het dat tot vier keer meer vroue as mans direkte ervarings van selfbesering het. Mans kan by ander vorms van selfbesering (soos om hulleself te slaan) betrokke wees wat makliker weggesteek of aan ander omstandighede toegeskryf kan word.

Studies dui ook aan dat mans wat selfbeseer, 'n groter gevaar loop om uiteindelik wel selfmoord te pleeg.

Daar blyk nie 'n verskil in die motivering vir selfbesering by adolessente mans en vroue te wees nie. By albei geslagte is daar byvoorbeeld 'n stygende toename in doelbewuste selfbesering wat met die verhoogde verbruik van sigarette, dwelms en alkohol geassosieer word. Snellerfaktore soos 'n lae selfbeeld en vriende en familielede wat hulleself beseer, kom ook algemeen onder mans sowel as vroue voor.

Doelbewuste selfbesering is algemeen in die ontwikkelende wêreld. Navorsing oor selfbesering in die ontwikkelende wêreld is steeds baie beperk, maar daar is 'n belangrike gevallestudie oor Sri Lanka gedoen, 'n land met 'n hoë voorkomssyfer van selfmoord en selfvergiftiging met landboukundige plaagdoders of natuurlike gifstowwe. Baie persone wat volgens 'n studie deur Eddleston "et al. " vir opsetlike selfvergiftiging opgeneem is, was jonk en alhoewel slegs enkeles die begeerte uitgespreek het om te sterf, was sterftes redelik algemeen onder die jongmense in hierdie gevalle.

Doelbewuste selfbesering is veral algemeen onder gevangenes. 'n Moontlike verklaring hiervoor is dat gevangenisse dikwels gewelddadige plekke is; gevangenes wat fisieke konfrontasies wil vermy, kan selfbesering op 'n misleidende wyse inspan, óf om ander gevangenes te oortuig dat hulle hoogs waansinnig en teen pyn bestand is óf om deur die gevangenisowerheid beskerm te word.

Daar is baie bewegings onder die algemene selfbeseringsgemeenskap om selfbesering en die behandeling daarvan onder geestesgesondheidspraktisyns sowel as die algemene publiek se aandag te bring. 1 Maart is byvoorbeeld regoor die wêreld as Selfbeseringsbewustheidsdag aangewys.

Selfbesering in niemenslike soogdiere is 'n goed gevestigde, maar 'n minder bekende verskynsel. Die studie daarvan onder dieretuin- of laboratoriumtoestande kan tot 'n beter begrip van selfbesering by menslike pasiënte lei.

Dieretuin- of laboratoriumteelt en isolasie is belangrike faktore wat tot verhoogde vatbaarheid vir selfbesering by hoër soogdiere, bv. makaak-ape, lei.

Obsessief-kompulsiewe versteurings onder honde kan tot selftoegediende beserings soos lekgranuloom lei. Voëls in gevangenskap is somtyds geneig om hulle vere uit te pluk. Die skade wissel van net bolangse veerplukkery tot die verwydering van die meeste of al die vere binne die voël se bereik, of selfs die verminking van die vel en spierweefsel.

Telers van skoumuise het soortgelyke gedrag opgemerk. Een so 'n vorm wat as "barbering" bekend staan, behels dat muise hulle eie en mekaar se snorbaarde en gesigpels afvryf. Ander sal hulle oortjies so erg krap dat hulle groot gedeeltes daarvan verloor.



</doc>
<doc id="112668" url="https://af.wikipedia.org/wiki?curid=112668" title="Kreatiwiteit en humor in 'n Afrikaanse prenteboek">
Kreatiwiteit en humor in 'n Afrikaanse prenteboek

'n Prenteboek is teks, illustrasies, totale ontwerp: … 'n sosiale, kulturele, historiese dokument; en in die eerste plek 'n ondervinding vir 'n kind. As kunsvorm draai dit om die interafhanklikheid van prente en woorde, op die gelyktydige uitleg van twee teenoorstaande bladsye en op die drama van omblaai.

Die styl van 'n prenteboek kan betekenis oordra deur gebruik te maak van konvensies wat alreeds konnotasies het. Selfs kinders wat maar min literêre ondervinding het, het geleer om te verwag dat prente in strokiesprentstyl of oordrewe karikature snaaks sal wees.

Kinders hou van prente en kinders het prente nodig. Prente trek ons aandag en wek ons belangstelling. Prenteboeke het 'n merkwaardige vermoë om te put uit dinge wat 'n diep emosionele betekenis vir kinders het. Hierdie boeke vereis die deelname van warm, lewende grootmense (ouers, onderwysers of versorgers) met skote om op te sit, skerp oë en ore, arms wat jou kan vashou terwyl daar omgeblaai word en miskien 'n dramatiese aanleg.

Die boek wat in hierdie artikel bespreek word, is Hinkel en Pinkel: die muise wat die verkeerde tande gevat het (hierna "Hinkel en Pinkel" genoem), geskryf deur Cecily van Straten en geïllustreer deur Joy Pritchard. Volgens die inhoud van die verhaal is hierdie prenteboek ideaal gerig om veral kinders tussen 5 en 7 jaar te vermaak.

Vir die ouer of onderwyser wat prenteboeke benader met 'n bietjie bewustheid van hoe dit werk, kan die voorlees van 'n prenteboek baie meer betekenisvol wees as intellektuele prikkeling saamloop met estetiese genot, soms met emosionele weerklank en dikwels met 'n bietjie humor daarby. Niks kom by die opwekkingskrag van die visuele beeld nie.

Die vermoë om humor in 'n situasie te sien voeg 'n dimensie by die ondervinding; as jy iets snaaks in 'n ding sien, raak jy ontslae van die bedreiging wat dit inhou; die vermoë om te lag gee aan jou 'n manier om pyn weg te stoot.‘

'n Prenteboek moet 'n goeie storie vertel, visuele stimulasie verskaf en die aanhoorder in 'n verbeeldingswêreld intrek. “Prenteboeke kan kinders se verbeelding en kreatiwiteit fasiliteer ...dikwels het dit 'n klugtige element. Die karakters in hierdie humoristiese en verbeeldingryke boeke kan diere, speelgoed of vermenslikte voorwerpe wees … hulle praat, het menslike gevoelens en bevriend natuurlike vyande”.

Kinders teen die ouderdom van 5-7 het al geleer om hulle wêrelde perseptueel te organiseer en te klassifiseer deur dinge bymekaar te voeg wat hulle as dieselfde ervaar. Hulle verstaan alreeds verhoudings en kan dinge klassifiseer volgens sekere gedeelde eienskappe soos kleur, grootte, vorm en gebruik. Hierdie klassifikasies is sintuiglik. Kinders van hierdie ouderdom het dus 'n vermoë om om voorwerpe volgens die versterking van belangrike eienskappe te groepeer, maar hulle baseer nog steeds hulle reëls op hoe dit vir hulle lyk. Hulle baseer nog steeds hulle reëls op onmiddellike waarneming en hulle leer deur regte situasies. Dit is hierdie ontwikkelingseienskap wat dit vir kinders moontlik maak om ongerymdhede in vir hulle bekende situasies te geniet.

In hulle persoonlikheidsontwikkeling besef kinders op hierdie stadium dat hulle hulle eie identiteit het wat verskil van ander lede van die gesin; hulle het 'n taamlik konstante selfbeeld ontwikkel; hulle identifiseer hulleself as “ek” en het 'n stel gevoelens oor hulleself. Omdat hulle minder selfgesentreerd word, kan hulle met ander simpatiseer en word meer sosiaal.

Op sosiale gebied het hulle geleer dat ander mense gevoelens het en hulle kan ander se gevoelens identifiseer deur na hulle gesigsuitdrukkings te kyk. Vrese van onbekende situasies veroorsaak soms dat kinders vertroue en beheer oor hulle gevoelens verloor. Om dié rede het hulle steeds warm en veilige omgewings nodig. Hulle voel steeds dat hulle beredenering oor en oplossings van probleme dieselfde moet wees as dié van ander. Hulle word nou ook bewus van hulle kultuurerfenis, want die groep word vir hulle belangrik.

Die humor van leerders in die grondslagfase kan beskou word as 'n weerspieëling van die hoogs fisieke aard van hierdie kinders. Soos die geval is met kleuters het graad 1-leerders 'n neiging om byna alles snaaks te vind. Snaakse stories, foute wat ander maak (dit wys dat hulle weet watter gedrag sosiaal aanvaarbaar is), skewebekke of gesigsuitdrukkings is alles vir hulle snaaks. Hulle hou nog vas aan die konkrete, maar het tog 'n vermeerderde vermoë om abstraksie te hanteer. Verleenthede van ander is snaaks, sowel as poetse bak en lawwe grappies (graad 3). Reëls wat in die teenwoordigheid van die onderwyser oortree word, is 'n bron van humor.

Die herkenning van eienaardighede in situasies is veral effektief tussen die ouderdomme van 6-7 jaar. Suiwer en oplosbare ongerymdhede word waardeer van 4-6 jaar. Die vermoë om te differensieer groei vanaf omtrent die ouderdom van sewe jaar en die kinders word verruk deur poetse. Absurditeit en stereotipe vergeetagtigheid word goed aanvaar. Kinders van 7-8 jaar wat konkreet-operasioneel dink word bewus van die feit dat menslike gedrag dikwels teenstrydig is en dit gee hulle die vermoë om meer ingewikkelde tipes humor te verstaan.

Dierekarakters in stories wat leef en praat soos mense en ook menslike eienskappe het, kan nou personifikasie verskaf waarmee kinders kan assosieer en hulle help om hulle eie krag te ervaar. Humoristiese stories kan die leser help om bo sy onmiddellike daaglikse persoonlike probleme uit te styg en die grappigheid daarin te sien. Dit help die individu om die menslike swakhede van homself en ander te hanteer (Gordon 1996:205). Menslike simpatie word afgelei van empatie met ander, en humor is die gevolg van persepsies wat afgelei word van die aansteeklikheid van gevoelens waarna verwys word as “primitiewe passiewe simpatie”.

In watter mate is humor 'n integrale deel van spel? Die vraag is kompleks en kontroversieel. Humor is net so vlugtig en moeilik om te definieer, en net so kultureel gekondisioneer as spel. Albei word egter as genotvolle aktiwiteite ervaar, en albei kan as reaksie 'n glimlag of hardop lag uitlok. Die skeidslyn tussen humor en spel is dus baie fyn. Dit is moeilik om eenvormig toepaslike kriteria te verskaf om die twee te onderskei as gevolg van die aanmerklike kruis-kulturele en intrakulturele kontekstuele variasies in hulle gedrags- en kognitiewe aspekte.

Geleerdes verskil in hulle siening oor die verhouding tussen spel en humor.

Huizinga:


Norbeck:
Apte:
Die konteks van spel is essensieel vir alle humor. Speelse aktiwiteite word uitgevoer ter wille van hulleself of ter wille van genot. Hulle staan in teenstelling met ernstige aktiwiteite wat te doene het met maklik identifiseerbare liggaamlike behoeftes of eksterne bedreigings of andersins, spesifiseerbaar praktiese doeleindes. Humor en spel is albei nie die primêre lewensproses nie, tog maak dit belangrike bydraes tot die lewensproses. In sowel humor as spel is daar fases van spanning, opwinding, dan verligting van spanning en ontspanning. Dit is welbekend dat spel die humorvaardigede van kinders kan voed en versterk.

Daar is geen probleem om humor te laat konformeer met die basiese definisie van kreatiwiteit nie. Koestler spits hom daarop toe om die verband te trek tussen humor en kreatiwiteit. Daarby vestig die meeste omskrywings van humor die aandag op elemente van kreatiwiteit, naamlik teenstrydigheid, onverwagtheid, verrassing, onsekerheid of onaanpasbaarheid wat daaruit voortkom as 'n mens die komponente bymekaarbring waaruit 'n grappie bestaan, of wat ookal die humorrespons gestimuleer het.

Prenteboeke … kan die verbeelding in hierdie sin prikkel en jong kinders innerlik versterk in hulle voortgaande ontdekking van die beperkinge van die regte wêreld. Prenteboeke is vol magiese elemente wat maklike uitweë vir die oplossing van moeilike probleme verskaf … Al die beeldende aspekte van uitstaande illustrasies besit oorspronklikheid en kunstige kreatiwiteit. Ekspressiewe illustrasies versterk en verbeter die storielyn. Kinders visualiseer en verstaan dan woorde deur middel van illustrasies. Die oorspronklike en eksperimentele tegnieke van illustrasies dra by tot onderskeidende denke en kreatiwiteitsontwikkeling.

Soos kunswerke vir volwassenes berus prenteboeke op aanvaarde konvensies van narratiewe styl en ontwerp om betekenisvolle ondervindings aan hulle lesers te verskaf … mag dit angstigheid sowel as pret en plesier uitlok – vonke van spanning wat normaalweg opgelos word in bevredigende sluitingsoomblikke.

Wanneer kunstenaars prente vir 'n boek skep, verbind hulle prente en woorde. Die visuele teks vul die geskrewe teks aan, brei dit uit en verbeter dit sodat die leser eindig met 'n indruk wat baie meer is as die som van die dele van die boek.

Die illustrasiekode as semi-konkrete uitbeelding is 'n meer direkte kommunikasiemiddel as die abstrakte verbale skryfkode. Om gedagtes oor te dra is die hart en siel van die prenteboek. Prente het die vermoë om 'n emosionele impak op lesers uit te lok. Hulle dien as 'n belangrike prikkel vir die aktivering, verhoging en uitbreiding van empatiese vermoëns. Prente ondersteun die boeke en gee geleentheid om te pouseer en vir dagdrome wat so belangrik is in kreatiewe lees.

Die verhouding tussen woord en beeld is altyd dialogies en in die leer uit teks en prente is die kognitiewe funksies wat hulle vervul veral betekenisvol. Die spanning tussen die teks en prente is die sentrale onderwerp van prenteboeke. Visuele ontdekking, isolasie van dinge en disrupsie van tradisionele konteks lei na transformasie en vereis hoër kognitiewe bewustheid aan die kant van die kyker … die prente verander die betekenis van die woorde.

Die meeste van die sleutelelemente van gesofistikeerde verhale is in eenvoudiger vorm teenwoordig in prenteboeke. Hierdie stellings suggereer dat moderne prenteboeke as 'n kunsvorm nou gereed is om sy eie gebied af te baken, beide as kunsvorm en as 'n navorsingsveld.

Die prenteboek is ideaal geskik vir die taak om die wêreld te absorbeer en te herinterpreteer vir, en te verteenwoordig by 'n gehoor vir wie dit 'n daaglikse taak is om nuutheid te verdiskonteer. Arizpe & Styles bevind dat die meeste kinderkykers van prenteboeke kan deelneem aan Parsons se ontwikkelingsmodel van vier stadia van estetiese repons op kuns:
Die oordrag van die boodskap is nie die voorreg van die geskrewe taal alleenlik nie; prentetaal vertel ook 'n verhaal. Uitbeeldings is vensters op die wêreld vir kinders; dit is belangrik dat ons hulle help begryp hoe om akkurate uitbeeldings te herken en visueel geletterd te word.

Prenteboeke verskaf aan 'n verrykte verbeelding gereedskap om die gemeenskap te beskou, te beskryf en nuut te skep met empatie vir die slagoffers. Illustrasies dien om die geskrewe teks uit te brei, te verduidelik, te interpreteer of te versier. Daarby verskaf die illustrasie 'n eie “teks” wat altyd 'n effens ander verhaal skilder.

Illustrasies het betekenislae, baie lae met bewuste en onbewuste betekenis – 'n leërskare emosies en herinneringe. Die prent moet “gelees” word; die verhaal moet gekonstrueer word deur die kontekswenke wat in die prenterame gevind kan word; noukeurige opmerking van besonderhede binne die visuele teks is nodig.

Lesers het visuele geletterdheid nodig om hulle in staat te stel om visuele boodskappe te begryp, te interpreteer en te skep (Considine 1986). Illustrasies in kinderboeke voorsien 'n verbasend diverse middel om visuele geletterdheid te ontwikkel. Stil beelde is maklik om te beskou, hulle is 'n ryk en lonende aanvanklike stap op die weg na die bereiking van visuele geletterdheid.

Raney se navorsing het haar daartoe gelei om 'n raamwerk van verskillende soorte visuele geletterdheid op te stel wat vyf verskillende dimensies identifiseer:

In navorsing wat Spitz gedoen het, het hy bevind dat verskeie anekdotes getuig van die formatiewe krag van vroeë kulturele ondervinding en sy rol in die vasstelling van die houdings en gedrag van volwassenes. Prenteboeke verskaf aan kinders sommige van hulle vroegste ondervindings van en response op moraliteit, smaak en basiese kulturele kennis.

Prenteboeke is 'n betekenisvolle middel waardeur ons kinders in die ideologie van ons kultuur inlyf. Soos die meeste verhale rig prenteboekverhale lesers op die kragtigste manier tot kultureel aanvaarbare opvattings oor wie hulle is deur die bevordering van die gesigspunt waaruit hulle oor die gebeurtenisse wat hulle beskryf kommentaar lewer, met ander woorde om gebeurtenisse en mense te beskou en te verstaan soos die verteller ons uitnooi om dit te doen.

Illustrasies en teks in boeke vir kinders … dra geldende kulturele ideologieë en stereotipes oor, maar kan dit ook uitdaag ...Lesers leer om die dubbelsinnighede wat inherent in hulle is te hanteer, dubbelsinnighede in die betekenisse van spesifieke beelde en tekste sowel as die verhoudings waarin hulle tot mekaar staan.

Kulturele aannames stel ons in staat om inligting af te lei uit die gebare en houdings van karakters. Ons verstaan dat koppe wat regop gehou word geluk beteken en geboë koppe op wanhoop dui. Ons het ook opvattings oor die verbande tussen fisiese voorkoms en emosies. Een so 'n prenteboek word nou bespreek wat bou op sulke konvensionele aannames en dit openbaar.

Hierdie mooi prenteboek is in vyf tale uitgegee: Afrikaans, Engels, Xhosa, Zulu en Tswana. Dit is tipies Afrikaans omdat die tandemuis 'n karakter daarin is – Engelse kinders word groot met 'n tandefeetjie.Kulturele mites in die Afrikatale oor hierdie ontwikkelingsaspek van die lewens van kinders word nie hier bespreek nie.

Cecily van Straten skryf boeke vir kinders van alle ouderdomme, van 8-80 jaar oud. Sy glo dat kinders vandag die regte soort fantasie benodig om hulle denke en verbeelding te stimuleer. Haar skryfwerk getuig van 'n deeglike mensekennis, liefde vir die natuur en diere en 'n onstuuitbare lewenslus.

Joy Pritchard hou daarvan om kinderboeke te illustreer wat mooi en digterlik is, vol verbeelding, fantasie en betowering. Sy glo dat 'n gesonde verbeelding die sleutel is daartoe om ons medemens beter te verstaan.

"Het julle geweet dat die musiek wat julle in julle drome hoor muisemusiek is? Nie? Dan moet julle regtig Hinkel en Pinkel leer ken, want hierdie twee muise maak pragtige klaviere! Dit doen hulle bedags, en snags wanneer die kinders slaap, speel hulle die pragtigste musiek op hulle klein muisklaviertjies.

Smôrens baie vroeg, wanneer dit nog donker is, maak hulle blink wit tandjies uit die kinders se skoene bymekaar en neem dit na hulle werkswinkel. Daar kap en beitel en poleer hulle met alle mag.

Een nag maak hulle egter 'n verskriklike oordeelsfout waarin Pietman se hele gesin betrokke is … veral sy oupa wat sy valstande nêrens kan kry nie en dus weier om Pietman dieretuin toe te neem en daar roomys te koop met die geld wat die muise vir hom gelos het." (Flapteks, "Hinkel en Pinkel").

Die voorblad nooi lesers alreeds uit om in die boek te loer sodat hulle kan sien wat in daardie tonnel gebeur. Dit stimuleer hulle verbeelding, want hulle wil graag verder ondersoek instel na die ander kant van die prent. Dit word 'n avontuurlike reis, vol verwagting. Die storie belowe 'n antwoord op die vraag: “Wat doen muise met my tande?” Die leser se kreatiewe en abstrakte denkprosesse word gestimuleer en ontwikkel om verder te dink as die alledaagse, normale omstandighede deur voorspellings te maak as hulle in hierdie drama inklim deur om te blaai.

Deur die titelblad te lees kan die leser amper die musiek hoor as sy die dowwe beelde van musieknote wat deur die lug vlieg, sien. Selfs die liggaamshoudings van die muise word deel van die musiek, veral die twee by die klavier en die tjello. Die muis wat op die fluit speel dui die ritme aan en help om 'n harmoniese atmosfeer te skep.

Die vraag aan die begin van die storie nooi lesers uit om te wonder of hulle al ooit musiek in hulle drome gehoor het. Met hierdie vraag in die woordteks word lesers onmiddellik deel van 'n misterieuse fantasiewêreld en visualiseer 'n 'n hele muisdorp. Verskillende gevoelens raak betrokke as hulle hulle eie roetes kan volg in hierdie doolhoftonnel waarin 'n hele muisgemeenskap uitgebeeld word. Deur personifikasie leer die leser die lewens van muise ken, waar die kinders skoolgaan en studeer, 'n pa sy pyp rook en ander klaviere maak, 'n ma brei terwyl die kinders speel. Die leser word dus oortuig dat hierdie betowerende verbeeldingswêreld werklik bestaan.

Kreatiwiteit word selfs later in die storie ontwikkel as die leser in Pietman se skoene staan en hom help in sy soektog na Oupa se tande. Behalwe dat hulle onder die bed en stoele kyk, in Oupa se skoene, sakke en in die wasgoedmandjie, begin die leser ook in sy verbeelding soek en kyk deur al die verskillende plekke in die muisgemeenskap.

Humor word ook in die prente uitgebeeld deur komiese situasies in die verhaal. Die leser se aandag word op 'n kreatiewe manier deur humor getrek en behou. Dit bied aan die leser 'n ontsnappingsroete uit die normale regte leefpatrone, reëls en regulasies.

Hierdie visuele fantasiewêreld word bewoon deur regte persoonlikhede wat loop en aantrek soos mense, gebare en gesigsuitdrukkings soos regte mense het, een staan selfbewonderend voor 'n spieël en nog een val in 'n klavier. Visuele woordspelings hou nie net verband met die tema van 'n duidelike of verbeelde poets in die teks nie, maar skep ook 'n spookagtige atmosfeer wat suggereer dat alles normaal is (vgl. Nodelman).

Die karakters het name wat rym en aangenaam klink – Hinkel en Pinkel. Die woorde impliseer dat die muise iets verkeerds gedoen het, wat dadelik weer die aandag van die lesers trek. Hulle kan die situasie herken waar 'n klein seuntjie se tand getrek word en hulle kan met hom identifiseer, want dit is iets wat werklik in hulle leefwêreld gebeur. Die situasie het egter nou ook 'n ander gesigpunt – diè van Oupa se probleem en die verlies van sy tande.

Die storie spreek tot die affektiewe domein – aan die een kant is dit vol opwinding en verwondering, en aan die ander kant help dit die leser om deur sy eie angstigheid oor die verlies van tande te werk. In die proses ontspan die leser oor sy eie verlies omdat hy Oupa herken en kan lag oor die ongerymdhede in die situasie met die muise. Die herstellende mag van humor en die kreatiewe krag van verbeelding is aan die werk (vgl. Braude). Die leser is ook in 'n posisie van baasskap, want hy weet iets wat Pietman nie weet nie en hy weet ook iets wat Oupa en die muise nie weet nie.

Oupa is 'n tipiese karikatuur in 'n komiese situasie. Die oordrywing van sy plooie, stereotiep gestreepte nagklere en pantoffels, sy hele liggaamstaal en gesigsuitdrukking, sy oë, mond en hare – alles impliseer verwarring en verbystering. Selfs sy posisie aan die regterkant bo in die prent skep spanning en ongemak (vgl Nodelman).

Die prent van die muisgemeenskap naas Oupa se probleem skep verwagting en nooi die leser om te voorspel wat die uitslag kan wees. Hy kan ook probeer dink hoe Oupa sonder sy tande sal kan eet – op sigself alreeds 'n komiese situasie. Die omruiling van situasies dra by tot verrassing en dramatiese ironie waar Oupa tevergeefs na sy tande in die glas soek. In teenstelling met Oupa – 'n vaak en knorrige ou man, lamgelê deur sy situasie – is die leser bewus van die interne, aktiewe sosiale stelsel van die muise.

Aan die een kant word 'n onskuldige poets op Oupa gebak en aan die ander kant weet die leser dat daar 'n verrassing op die muise wag – want dis nie regte tande nie en kan nooit opweeg teen hulle wonderlike en idealistiese verwagtings nie. Weer het die leser 'n posisie van baasskap, want hy sien albei scenario’s. Tog het die leser simpatie met albei kante, wens dit kan anders wees en sou graag wou help om die probleme op te los.

Humor in Hinkel en Pinkel: die muise wat die verkeerde tande gevat het is 'n suiweringsinstrument waardeur grootmens en kind hulle eendersheid kan deel en saamlag. Die kind word in sy binneste kreatief gekonfronteer met sy of haar vrese en fantasieë deur middel van humor en woed hom/haar intens en eerlik uit met behulp van hierdie prenteboek (vgl. Dubow).

Die artikel is gebaseer op navorsing gedoen deur Kruger.


</doc>
<doc id="112676" url="https://af.wikipedia.org/wiki?curid=112676" title="Leemte in die taal">
Leemte in die taal

'n Leemte in die taal of taalleemte bedoel enige bepaalde konsep in 'n taal waar daar geen ooreenkomste met 'n ander taal is of waar 'n patroon binne die taal self versteur word deur 'n gaping of "gat". Hierdie taalleemtes lewer veral probleme op by vertaling.

Party volksname vir plante in Afrikaans het geen gelyke in ander Indo-Europese tale nie, soos die geeltrewwa ("Satyrium erectum"). Die volksnaam "geeltrewwa" is reeds in 1774 aan die Kaap deur die Sweedse natuurondersoeker Carl Peter Thunberg opgeteken.








</doc>
<doc id="112680" url="https://af.wikipedia.org/wiki?curid=112680" title="Humor en die ontwikkeling van emosies en kognitiewe vermoë in taalonderrig">
Humor en die ontwikkeling van emosies en kognitiewe vermoë in taalonderrig

In hierdie artikel word bespreek hoe humor in die taalonderrigkonteks kan bydra tot die ontwikkeling van leerders se emosionele (affektiewe) en kognitiewe vermoë.

Humor kan lewensgehalte en die proses van taalonderrig verbeter. Die gebruik van humor in onderrig kan tot doeltreffende leer bydra. Die funksies van humor in die onderrig-en-leersituasie kan opgesom word as die opbou van verhoudings, bemagtiging van leerders, kreatiewe denke, stimulering van belangstelling, opbou van selfbeeld en sosialisering om houdings (gesindhede en waardes), motivering, die bevordering van leerder-outonomie en selfwerksaamheid.

Humor is ’n waardevolle onderriginstrument om ’n klaskameratmosfeer te skep wat leer interessanter maak en dus bevorder – geskikte en gepaste humor kan onderlinge openheid en respek bewerkstellig. Daar is navorsingsbewyse in verband met die verhouding tussen onderwyser en leerder, en hoe entoesiasme en humor aansteeklik kan wees. Die onderwyser se sin vir humor kan ook daartoe bydra dat leerders ontspan en minder angs ervaar, soos aangetoon in studies oor die sogenaamde ingewikkelde vakke soos wiskunde, natuurwetenskap en statistiek.

’n Sin vir humor bestaan daaruit dat iemand grappe kan genereer en sensitief is vir die sosiale omgewing – daar is ’n verband tussen ekstroversie en humorproduksie. Verskeie navorsers maak aanbevelings oor hoe onderwysers hulle sin vir humor kan ontwikkel.

Die term "emosionele geletterdheid" word as wisselterm gebruik om te verwys na emosionele intelligensie, wat volgens Olivier beteken: “the ability to sense, understand, and effectively apply the power and acumen of emotions as a source of human energy, information, connection and influence”.

Die term “affek” het te make met aspekte van die mens se emosionele belewenisse. Die onderwyser se fasiliteringstyl, emosionele geletterdheid, houding teenoor die leerders, sowel as affektiewe faktore, individuele leerstyle en die meervoudige intelligensies van die leerders bepaal die klaskameratmosfeer. Volgens Goleman bestaan emosionele intelligensie uit selfbewussyn, motivering, selfregulering, empatie en sosiale vaardigheid (aanpasbaarheid) in verhoudings.

Selfbewussyn vorm volgens Goleman die kern van emosionele intelligensie en dra by tot die persoon se kennis van eie emosies en gevolglike selfbeheer. Ander komponente wat deur Goleman geïdentifiseer word as deel van emosionele intelligensie is die vermoë om eie gevoelens gepas te beheer, empatie te hê met die emosie van ander mense in die omgewing, effektiewe doelnastrewing, en motivering deur middel van kreatiwiteit.

Emosionele intelligensie fokus op vier areas van emosionele bevoegdheid, naamlik die akkurate waarneming van emosies, die benutting van emosies om denke en leer te fasiliteer, die vermoë om emosies se betekenis te verstaan en om emosies te bestuur. Verder behels emosionele geletterdheid die psigodinamiese proses van herkenning, kennis en gebruik (beheer) van emosies as deel van selfaktualisering en produktiwiteit. Gardner integreer ook emosionele geletterdheid as hy na intra- en interpersoonlike intelligensie verwys. Vir die doel van hierdie artikel sal die affektiewe breedweg as term gebruik word vir aspekte van emosie, houding, motivering, angs en persoonlikheidsaspekte wat ’n invloed op die taalonderrigsituasie het.

Verskeie navorsers is van mening dat die funksionering van ’n mens se kognitiewe domein (kritiese denke, probleemoplossing, leer) sterk deur die affektiewe domein beïnvloed word. Die affektiewe domein behels gevoelens, emosies, houdings, belangstellings, waardering, waardeoordele, selfkonsep en motivering. Damasio onderskei tussen emosies (veranderings in die liggaam as reaksie op ’n positiewe of negatiewe situasie) en gevoelens (waarneming van hierdie veranderings). Navorsingsgetuienis toon dat breinfunksionering (veral die regtervoorbrein en die limbiese stelsel) met betrekking tot die affektiewe ’n bepalende faktor is in motivering, aandagspan en kognitiewe funksionering.

In haar studie oor die verband tussen kognitiewe buigsaamheid en humorsin meld Pienaar verskeie navorsingsresultate oor humorkenmerke wat wys op ’n verband tussen humor en die affektiewe. Sy verwys na 'n multidimensionaliteit van elemente waaruit humor bestaan; humoristiese stimuli (byvoorbeeld grappe, poetse, strokiesprente en komedierolprente, fisiese en visuele humor, asook mimiek, pittige en gevatte opmerkings, stories, anekdotes, karaktersketse en metafore, dubbelsinnighede); humoristiese response (lag of glimlag, vreugde, verrassing); gesindheid (meegevoel, deernis en/of goedgunstigheid); intra-psigiese en interpersoonlike vlakke; en verryking en terapie (wat bydra tot die mens se emosionele gesondheid).

Verskeie studies toon dat humor terapeuties kan wees in die sin dat dit spanning en angs kan verlig. Navorsing toon dat humoristiese tekste as 'n positiewe hanteringsmeganisme vir spesifieke streselemente (soos eksamens), gebruik kan word, omdat daar ’n kognitief-affektiewe skuif plaasvind.

Die skep van humor kan daartoe bydra om depressie te verminder. Studies toon aan dat humor ’n doeltreffende hanteringsmeganisme vir ’n verskeidenheid emosies is. Humor word met verminderde gevoelens van angs en spanning verbind. Ook die humor van komiese kreatiwiteit in teater, films en grappe kan die kyker/luisteraar bevry van die angs, aggressie en onderdrukking wat daagliks ervaar word. Humorervaring kan ook lei tot beter kognitiewe funksionering, ook dat die humorgebruiker sterker outonomie (agentskap) ervaar, doelwitte meer doeltreffend bereik en beter kommunikeer.

Vervolgens word gekonsentreer op die verband tussen enkele aspekte van die affektiewe as deel van emosionele geletterdheid: houding (gesindheid en motivering), persoonlikheid (kognitiewe styl), angs en humor.

Leerders wat nie geborge voel in die leersituasie nie, sal nie ’n waaghouding in hulle leerwerk openbaar nie en kan hulle as gevolg daarvan aan die situasie onttrek. Booyse maak melding van vier kenmerkende funksies wat aan houding toegeken kan word, naamlik die kennisfunksie, die instrumentele (handelings-) funksie, die waarde-ekspressiefunksie en die egobeskermende funksie. Affektiewe faktore het hiervolgens ’n direkte invloed op die houding wat leerders teenoor die vakinhoud en leer openbaar.

Houding hou direk verband hou met leerders se gemotiveerdheid om aan die leerproses deel te neem – die belangrikheid van leerders se belangstelling in die vak, sowel as die ontwikkeling van hul selfbeeld, deur middel van kreatiewe aktiwiteite waarin hulle hulle persoonlike ervaring en nietalige kennis kan gebruik. ’n Persoon se houding teenoor dit wat gelees word, kan ’n mobiliseerder of immobiliseerder wees wat bepaal of die persoon ’n sekere leeshandeling sal begin en voltooi.

'n Verdere bespreking van motivering in taalonderrig is relevant, omdat humoristiese tekste kan bydra tot 'n sterker motivering by onderwysstudente om aan die onderrigproses deel te neem. Onderwysers is van mening is dat hulle gebruik van humor tot die leerders se motivering bydra en denke bevorder. Verder kan humor tot ’n positiewe houding teenoor die lewe en leerervarings kan bydra.

Sin vir humor kan mense se positiewe benadering hulle nuuskierigheid en motivering om nuwe take aan te pak en deur te voer, fasiliteer. Humor kan dus gebruik word om leerders se nuuskierigheid te prikkel deur hulle belangstelling te wek, omdat humor kan bydra tot ’n verskuiwing in kognitief-affektiewe funksionering, die ontwikkeling van ’n beter selfbeeld en positiewe agentskap. Verder kan humor individue bemagtig om negatiewe (bedreigende) situasies beter te hanteer.

Individue wat as mense met ’n bogemiddelde humorsin beskryf word, is minder neuroties (angstig) en sosiaal meer gemoedelik en aanvaarbaar. Ruch (1996) bevind in sy studie dat humorsin ’n persoonlike karaktertrek is en individue kan help om spanning of depressie te vermy, of bedreigende situasies beter te hanteer. Ook hou humorsin verband met sosiale vaardighede, soos gemeet aan portuuraanvaarding en vriendskappe.

Die gebruik van humoristiese tekste kan tot die verligting van angs bydra. Individue met ’n humorsin kan beter kognitiewe waardebepalings maak van gebeure en situasies wat hulle ervaar. Navorsingsresultate toon dat humoristiese individue laer vlakke van waargenome spanning en depressie toon en minder geneig is om disfunksionele selfevaluerende standaarde te hê. Hoër humorvlakke kan ook geassosieer word met meer positiewe kognitiewe waarneming, sterker motivering en ’n positiewer affek om take te voltooi.

Oxford is van mening dat taalangs, soos ander vorme van angs, gekenmerk word deur ondermynende gedagtes, gevoelens van vrees, ’n swak selfbeeld, ’n lae toleransie vir dubbelsinnigheid, ’n kleiner vermoë om risiko's te loop, vrees vir kompetisie en sosiale angstigheid, wat tot swakker kommunikasievaardighede lei. Horwitz (1986) en MacIntyre beskryf taalangs as ’n komplekse ervaring wat gedeeltelik verband hou met kommunikasievrees, vrees vir sosiale evaluering en toetsangs. Hiervolgens is kommunikasievrees ’n respons op ’n werklike of verwagte praataksie (lees ook: kreatiewe skryfaksie). Dit is ook bekend dat formele leersituasies en eksamens tot groter angsvlakke aanleiding gee. Die antitese van die angstige leerder is die een met selfvertroue. Laasgenoemde navorsers meen dat selfvertroue gedefinieer kan word as ’n gebrek aan taalangs en ’n positiewe selfwaarde wat taalvaardigheid betref.

Bevindinge van 'n ondersoek deur Abel bevestig dat humor angs kan verminder. Sy bespreek Lazarus en Folkman (1984) se konsep van die kognitief-affektiewe skuif wat plaasvind as gevolg van humor, naamlik dat humor veroorsaak dat ’n persoon se omgang met potensieel bedreigende elemente in die omgewing (sogenaamde negatiewe situasies) meer buigsaam kan wees deurdat groter openheid en kreatiwiteit met betrekking tot stimuli ervaar word. Hierdie bevinding het veral implikasies vir eksamenspanning. Humor kan daartoe bydra dat die waarnemer ’n groter afstand van die bedreigende omstandighede kan verkry en dit beter kan hanteer — emosioneel kan die leerder hom-/haarself dus beter distansieer. Navorsingsbewyse toon dat humor spanning verminder deur hoop (positiewe verwagting of hoopvolle afwagting) te versterk.

’n Ondersoek deur Clapman bevestig dat angs kreatiewe denke inhibeer, ’n leerder se aandagsduur verkort, geheue en oordeel negatief beïnvloed – daarteenoor kan ontspanning en humor kreatiewe prestasie verbeter. Humor en lag het terapeutiese waarde met betrekking tot spanning en angs het. Humor kan dus ’n positiewe uitwerking in die klas hê wat angs betref. Terwyl daar mense is wat humor gebruik om hulle eie angs te verminder, kan aanstootlike humor egter ook angs (vrees vir aggressie/wrok/vergelding/uitsluiting) veroorsaak.

Faktore wat kreatiwiteit kan blokkeer, is ’n gebrek aan sekuriteit, ’n behoefte om te konformeer, ’n onvermoë om persepsies en evaluerings vrylik te gebruik, sowel as streng, rigiede beroepsoriëntering; perseptuele, kulturele en emosionele blokkasies; gewoonte en konformiteit; ’n gebrek aan die nodige inligting en kognitiewe onvermoë; ekstrinsieke motivering; en reëls, regulasies, administratiewe voorskrifte en assesseringsdruk.

Navorsingsbevindings toon aan dat analitiese leerders meer geneig is om dubbelsinnigheid (”ambiguity”) te aanvaar. Hierdie leerders se groter buigsaamheid dui verder op hulle potensiaal tot kreatiwiteit. Vier soorte dubbelsinnige situasies kan onderskei word in dié verband: nuwe situasies, komplekse situasies, onoplosbare situasies en ongestruktureerde situasies. Al vier hierdie soorte dubbelsinnigheid hou duidelik verband met inkongruensie as ’n humorelement – dit verwys dus na die individu se vermoë om paradokse te hanteer en betekenis daarin te vind.

Studies toon aan dat humor in 'n sterker mate aangetref word by persone wat hulleself as aktief en selfhandhawend in hulle lewenservarings beskou, as by fatalistiese en passiewe persone. Die afleiding kan gemaak word dat daar ’n betekenisvolle verband tussen humor en die lokus van kontrole (beheer) is, en dat individue met ’n goeie humorsin meer daartoe geneig is om ’n aktiewe houding teenoor hulle ervarings te hê as diegene met ’n minder goeie sin vir humor. ’n Verdere afleiding is dat humor geassosieer word met meer aktiewe benaderings (pro-aktief/deelnemend), eerder as met vermydende (reaktiewe) hanteringsmeganismes.

Ouers se spelerige omgaan met kinders kan in verband gebring word met ’n omgewing van veiligheid; humorontwikkeling met taaiheid (opgewassenheid), moeilike lewensomstandighede en portuurkonflik. Grapperigheid, lag, hansworstery (narrestreke) en ander vorme van humor-inisiasie kan herlei word na fisieke en verbale aggressiwiteit.

In verband met persoonlikheidseienskappe toon 'n ondersoek dat gevatheid (spitsvondigheid) die nouste verband hou met kreatiwiteit en persoonlike aanpasbaarheid. Ander ondersoeke dui daarop dat humoristiese persone beter selfbeeldpersepsies het, meer gewild is en 'n meer opgeruimde en vriendelike temperamente het, soos wat die geval is met ekstroverte.

’n Sin vir humor kan gekonseptualiseer word as ’n kognitiewe vermoë, ’n estetiese respons, ’n gewoontepatroon, ’n emosioneelverwante temperament, ’n houding en ’n hanteringstrategie of verdedigingsmeganisme. ’n Ondersoek toon dat om humoristies of snaaks (”funny”) te wees, ’n persoon baie grappe moet kan genereer en die beste grappe kan identifiseer en kies. Die laasgenoemde eienskap hou dus verband met ’n persoon se sensitiwiteit vir die sosiale omgewing.

Indien die gebruik van humoristiese tekste in taalonderrig ’n sentrale deel van taalonderrigprogramme uitmaak, is dit noodsaaklik om te begryp watter teoretiese beginsels sodanige onderrigpraktyk onderlê. Die kommunikatiewe en taakgerigte benaderings tot taalonderrig is geskik vir die gebruik van humoristiese tekste in huistaal- sowel as addisioneletaal-onderrig. Soos die kommunikatiewe benadering, pas die taakgerigte benadering goed by die konstruktivistiese leerteorieë en die humanistiese (responsiewe) taalonderrigbenadering, omdat dit leerdergesentreerd is en dus op die leerder se behoeftes konsentreer.

Die daaglikse gebruik van taal gaan ten alle tye gepaard met die ervaring van sekere emosies, noodsaak dat onderwysers herbesin oor leerders se interaksie met tekste tydens taalonderrig. Daar word hier nie slegs gepraat word van leerders se denke, gesprekke of interaksies nie, maar hul emosies ook tydens hul ervarings met tekste moet in berekening gebring word. Leer deur ervaring word dus in die wydste sin beklemtoon. Die leerder se begrip en ervaring van die teks spruit juis uit 'n spesifieke emosionele ruimte voort, wat bepalend sal wees vir die leerder se reaksies tot die teks en ook tot andere se response tot dieselfde teks. Dis duidelik dat die gebruik van taal in humoristiese tekste, sowel as die taalgebruik van die leerders in interaksie met daardie tekste, 'n aanduiding sal wees van leerders se emosionele intelligensie, met ander woorde die vermoë van die leerders om hul emosies te identifiseer, te erken en effektief te bestuur in die proses van leer.

Onderwysers behoort daarvan kennis te neem dat ironiese humor in spotprente meer doeltreffend is en dat selfspottende (“self-effacing”) humor die beste uitwerking op leerders in die klaskamerkonteks het. Berk, ’n professor in statistiek aan die Johns Hopkins Universiteit, maak suksesvol van selfspot gebruik. Hy meen dat dit die studente (by implikasie ook leerders) aanmoedig om hom as toeganklik te ervaar. Die gebruik van humoristiese tekste kan ook skaam studente en leerders aanmoedig om deel te neem omdat dit hulle vrees om foute te maak, verminder.

Wat relevant is vir die integrasie van humoristiese tekste in emosionele geletterdheid en taalonderrig, is die skakel tussen taakgerigte taalonderrig, kreatiwiteit en taalspel. Taalspel word sosiaal sowel as kognitief belangrik geag en die speel met woorde, grense (ongeskrewe, sosiale norme en reëls, konvensies) en betekenis is nie net ’n middel (omdat dit na leerders se behoeftes omsien) nie, maar ook ’n doel. Die vermoë om assosiasies tussen verskynsels te maak en die ontspanning van ’n mens se identiteitsgrense hou verband met die proses waardeur inhibisie en konstruktiewe regressie ('n persoon se onbewuste verplasing na vroeë kinderjare en die oproep van herinneringe deur middel van spel) plaasvind. In die geval van taalspel (humorwaardering en -ekspressie) as ’n omkering van grense, is dit dus moontlik dat affektiewe faktore as katalisator vir kreatiwiteit gebruik kan word.

’n Ander aspek wat verdien om verder bestudeer te word, is hoe die gebruik van humormateriaal kan bydra tot die oplossing van dissiplineprobleme in die klaskamer.

Dissiplineprobleme kan in die klaskamer ontstaan as gevolg van adolessente se uitdrukking van humor. Dit bied 'n moontlike verklaring waarom onderwysers onbewustelik huiwerig is om humoristiese tekste te gebruik – die klassituasie kan dalk onhanteerbaar raak. Hierdie probleme gaan dikwels gepaard met leerders se houding en gevoelens van frustrasie, wat die noodsaak beklemtoon dat onderwysers alternatiewe interaksiemetodes behoort te soek om leerders se emosionele behoeftes aan te spreek). Die frustrasie-aggressie-hipotese verklaar waarom adolessente negatief optree of akademies misluk. In sy studie met graad 11- en 12-leerders toon Ziv aan dat die gebruik van humoristiese tekste die neiging tot aggressiewe response in gefrustreerde adolessente verminder.

Die gebruik van humormateriaal kan positiewe gebruiksmoontlikhede hê, juis omdat dit leerders toelaat om met taal te speel en enige vorm van opstandigheid kreatief te kanaliseer. Dit is egter ook moontlik dat onderwysers of leerders se humorwaardering en -ekspressie aanstootlik kan wees vir die ontvangers daarvan, of dat die verstaan in die resepsie daarvan nie plaasvind nie en die ontvangers of deelnemers geïntimideer of uitgesluit voel. Die gevare wat aan die gebruik van humormateriaal verbonde is, is nog nie voldoende verken en nagevors nie.

Die ontwikkeling van kreatiewe skryfwerk as produk van taalonderrig met humormateriaal verdien meer aandag. Die gebruik van humor kan 'n mens ook aanmoedig om bewustelik na alternatiewe perspektiewe tot probleme te soek. Op hierdie wyse bevorder humor dus kreatiewe denke.Benewens die moontlikhede vir kreatiewe ekspressie, veronderstel 'n prosesbenadering wat gevolg word dat die onderriggewer die kreatiewe proses verstaan, en dat voldoende tyd daarvoor in die onderrigprogram ingeruim word. Oor hierdie aspek kan meer navorsing gedoen word, alhoewel dit moeilik is om kreatiwiteit te meet en te assesseer.

'n Besonder bruikbare stylfiguur en gedig-genre waaroor meer navorsing gedoen kan word en wat met goeie gevolg in affektiewe taalonderrig gebruik kan word, is die limeriek. Die refleksie van die studente in 'n navorsingsondersoek het die belang van die limeriek as oefening vir satire duidelik na vore gebring. Verder was dit ’n bruikbare aktiwiteit om studente bewus te maak van klankmanipulasie soos rym en ritme, en hulle te laat soek na sinonieme deur middel van assosiasies wat deur die pikturale humor gestimuleer is. Die oefening het ook met pret gepaard gegaan en dit het nie vir die studente gevoel asof hulle besig was met leer nie.

Dit sal goed wees om in so ’n onderrigprogram genoeg geleentheid te skep vir terugvoer en die beluistering van mekaar se limerieke. Gediggies wat nie presies in die limeriekpatroon pas nie, kan beskou word as speelse versies – ook ’n aanvaarde digvorm waarmee leerders kan eksperimenteer sonder die gewone bedreiging wat met kreatiewe skryftake gepaard gaan.

'n Verdere geleentheid om kreatiwiteit te bevorder, is om leerders parodieë te laat skryf op die wysie van sprokies. Hulle kan sprokies opsom en dit dan met behulp van Eberle se SCAMPER-instrument herskryf. Die volgende opdrag kan van toepassing wees.:

Die opdrag kan soos volg lui:

Martin Heidegger beklemtoon dat die mens as wese nooit sonder emosie funksioneer nie en dat die mens se emosionele ingesteldheid uiteindelik sal bepaal hoe hy sy leefwêreld sal waarneem, dit sal interpreteer, daarop sal reageer en tot spesifieke aksie sal oorgaan. Hierdie sienswyse bied stof tot nadenke vir taalonderrig en noodsaak verdere navorsing.

Die filosoof Robert Solomon se uitgangspunt is dat die kind se emosies nie slegs gesien moet word as emosionele uitbarstings of instinktiewe reaksies nie, maar as intelligente en sterk konseptuele interaksies met die leefwêreld en skoolkontekste. Nuwe geleenthede om kreatief te dink oor leerders se emosionele ingesteldheid dringend is noodsaaklik. Die konsep van emosionele intelligensie wat bekendheid verwerf het, word as verdere boublokke vir filosofiese perspektiewe oor emosionele ontwikkeling aanvaar.

Om leerders intrinsiek te motiveer, is dit belangrik om op hulle unieke en individuele belangstellings, behoeftes, aanlegte, persoonlikhede en leerstyle te konsentreer, en om hulle op ’n holistiese en responsiewe wyse te onderrig. Humor kan hierdie funksies verrig.


</doc>
<doc id="112682" url="https://af.wikipedia.org/wiki?curid=112682" title="Ivana Miličević">
Ivana Miličević

Ivana Miličević (Bosnies: [ǐʋana milǐːt͡ʃevit͡ɕ]; * 26 April 1974 in Sarajevo, Joego-Slawië) is 'n Amerikaanse aktrise en model. Sy is bekend vir haar rolle in "Banshee", "Casino Royale" en "Just like Heaven".


</doc>
<doc id="112683" url="https://af.wikipedia.org/wiki?curid=112683" title="Mosset">
Mosset

Mosset is ’n dorp in die Franse département Pyrénées-Orientales en die gewes Languedoc-Roussillon met ’n oppervlakte van 71,93 vierkante kilometer en 293 inwoners (2013). Sy inwoners word in Frans "Mossetans" genoem.

Eus is deur die vereniging Les Plus Beaux Villages de France as een van die mooiste dorpe in Frankryk gelys.


</doc>
<doc id="112690" url="https://af.wikipedia.org/wiki?curid=112690" title="2011 Brasiliaanse Grand Prix">
2011 Brasiliaanse Grand Prix

Die 2011 Formule Een Brasiliaanse Grand Prix het op 27 November 2011 op die Autódromo José Carlos Pace in São Paulo, Brasilië plaasgevind. Dit was die negentiende en laaste wedren van die kampioenskapseisoen en is deur Mark Webber in sy Red Bull-Renault gewen.


</doc>
<doc id="112695" url="https://af.wikipedia.org/wiki?curid=112695" title="Braam van Wyk">
Braam van Wyk

Braam van Wyk is ’n Afrikaanse dramaturg.

Abraham Jacobus Daniel van Wyk is in 1942 gebore. Hy publiseer slegs een drama, naamlik die oorlogsdrama “Dis koud hier”, waarin ’n moeder, ’n dapper maagdelike dogter en ’n kreupel seun uitgelewer word aan vyandelike soldate. Dit is veral die seun Willi wat ’n merkwaardige karakter is. Die titel van die drama verwys na die winter wat buite heers, die gat in die dak wat deur vyandelike vuur veroorsaak is en waardeur die koue in die huis kom, asook simbolies na die gespanne verhouding tussen die seun en die res van die gesin. Van kleinsaf is sy ouer broer voorgetrek en hoewel die ouer broer toe ’n verraaier geword het in die oorlog, glo die ma en suster steeds dat hy ’n held was. Willi is desperaat om te bewys dat hy ook ’n man is, ten spyte van sy gebrek, en hy probeer sy suster uit de hande van die soldate red, met tragiese gevolge. Die drama word ook vir die radio verwerk en oor die Afrikaanse Diens van die Suid-Afrikaanse Uitsaaikorporasie uitgesaai.





</doc>
<doc id="112696" url="https://af.wikipedia.org/wiki?curid=112696" title="2012 Brasiliaanse Grand Prix">
2012 Brasiliaanse Grand Prix

Die 2012 Formule Een Brasiliaanse Grand Prix het op 25 November 2012 op die Autódromo José Carlos Pace in São Paulo, Brasilië plaasgevind. Dit was die agtiende wedren van die kampioenskapseisoen en is deur Jenson Button in sy McLaren-Mercedes gewen.


</doc>
<doc id="112697" url="https://af.wikipedia.org/wiki?curid=112697" title="Nelmari Kock">
Nelmari Kock

Nelmari Kock is ’n Afrikaanse skrywer van liefdesromans en geestelike boeke. Sy is in 1941 gebore. Sy werk by Mintek in Randburg, waar sy vir Faan Coetzer ontmoet. Hulle trou op 29 November 1988 en vestig hulle in Randburg.

Sy skryf ontspanningslektuur. “Anika, liefste meisie” (1978) is die verhaal van Anika Joubert. Haar lewe verander drasties toe sy na haar pa se dood van Kaapstad na Johannesburg moet trek. Haar pa se testament bepaal dat ’n vriend van hom, Cor van der Linde, haar finansiële voog moet wees totdat sy mondig word. Anika woon by Cor, sy niggie en haar man en sit haar studies voort. Sy kom goed oor die weg met Cor se vriendin, Marida Taljaard. Antoinette Willemse verskyn egter op die toneel en beweer dat Cor oneervol ontslaan is by sy vorige werk en dat duisende rande se geld verduister is. Anika en Marida probeer verbete om Cor se onskuld te bewys. In “’n Droom aan skerwe” (1982) verwesenlik die komponis Larno Schreuder se seun Nokkie (bynaam vir Nico) al Larno se ideale vir hom. Daar is slegs een teleurstelling. Ten spyte van Nokkie se ingebore talent en die feit dat hy elke kompetisie wen waaraan hy deelneem, ontwikkel hy nie ’n passie vir musiek nie. Onverwags kom daar egter ’n ernstige bedreiging vir Nokkie se heerskappy onder die jong musici in Transvaal. Die bedreiging is Pierre Schreuder, die seun van Emile Schreuder, Larno se broer. Die twee broers praat nie met mekaar nie na ’n hewige twis baie jare gelede. Emile se afkeer van Larno spruit juis daaruit dat Larno altyd die beste presteer het. “Tuin van herinnering” (1982) speel af in hedendaagse Israel. Na ’n liefdesteleurstelling besluit Raylene Schmidt om op ’n kibboets in Israel te gaan werk. Hier maak sy kennis met baie jongmense met hulle eie stories, en ook met die jong Afrikaanse predikant, Deon Visagie, wat hom geroepe voel om onder die Jode te bedien. Sy voormalige vriendin, Mieke Marais, daag onverwags weer op en Raylene is ontsteld hieroor. Selfs al is Deon niks van haar nie, gun sy hom iemand beter as Mieke. “’n Tyd om lief te hê” (1983) is ’n roman oor die lewe van Michelangelo. “So min tyd” (1983) speel in Israel af, waar die hartchirurg Stefan Roux vir twee jaar kom werk. Hy bring sy vrou, Loretta, en hulle twee seuns saam. Stefan ontmoet weer vir Mari, die jongmeisie wat so ’n spesiale plek in sy lewe het. Die band tussen hulle veroorsaak wrywing tussen Stefan en Loretta en tussen Mari en haar vriend André. Kersfees word nie erken in Israel nie, maar hulle wil dit tog vier, ten spyte van die onmin tussen hulle.

Die Christelike roman “Vanya” van Myrna Grant vertaal Nelmari Kock in Afrikaans. Dit is die ware verhaal van die Ivan (Vanya) Moiseyev, ’n soldaat in die Sowjet Rooi Leër wat genadeloos vervolg en gevange gehou is op grond van sy geloof.

“Vakansiekaskenades” is ’n jeugverhaal vir ongeveer 9-14 jariges. Ockie en Bets van Niekerk is ’n boetie en sussie wat op hulle oom en tante se plaas in die Vrystaat vakansie hou. By hul aankoms hoor hulle die ontstellende nuus dat Christof, die pleegseun wat daar woon, in diefstal betrap is en deur die polisie aangehou word. Dieselfde aand klop Christof egter aan hulle kamervenster en vertel dat hy glad nie skuldig is nie en dat hy hulle hulp nodig het om die regte skelm vas te trek. Hulle help hom en steek hom weg, maar dan gebeur daar dinge wat hulle laat twyfel aan Christof se onskuld.

s.j. - Vakansiekaskenades

1973 - Reik na die verste ster

1974

1975


1976


1977


1978




1979


1980




1981

1982




1983


1988 – Nooi van Marein

1989 – Ek sal U volg

1994 - Spore van gister

1995

2000 – Die helper

Vertaling

1978 - Vanya – Myrna Grant

1982 - Bou jou huwelik – Charles R. Swindoll





</doc>
<doc id="112698" url="https://af.wikipedia.org/wiki?curid=112698" title="2013 Brasiliaanse Grand Prix">
2013 Brasiliaanse Grand Prix

Die 2013 Formule Een Brasiliaanse Grand Prix het op 24 November 2013 op die Autódromo José Carlos Pace in São Paulo, Brasilië plaasgevind. Dit was die negentiende wedren van die kampioenskapseisoen en is deur Sebastian Vettel in sy Red Bull Racing-Renault gewen.


</doc>
<doc id="112699" url="https://af.wikipedia.org/wiki?curid=112699" title="2010 Brasiliaanse Grand Prix">
2010 Brasiliaanse Grand Prix

Die 2010 Formule Een Brasiliaanse Grand Prix het op 7 November 2010 op die Autódromo José Carlos Pace in São Paulo, Brasilië plaasgevind. Dit was die negentiende wedren van die kampioenskapseisoen en is deur Nico Rosberg in sy Mercedes gewen.


</doc>
<doc id="112700" url="https://af.wikipedia.org/wiki?curid=112700" title="2009 Brasiliaanse Grand Prix">
2009 Brasiliaanse Grand Prix

Die 2009 Formule Een Brasiliaanse Grand Prix het op 18 Oktober 2009 op die Autódromo José Carlos Pace in São Paulo, Brasilië plaasgevind. Dit was die sestiende wedren van die kampioenskapseisoen en is deur Mark Webber in sy Red Bull-Renault gewen.


</doc>
<doc id="112704" url="https://af.wikipedia.org/wiki?curid=112704" title="Hidrologie">
Hidrologie

Hidrologie is die wetenskaplike studie van die beweging, verspreiding, en kwaliteit van die water op aarde en ander planete, insluitend die hidrologiese siklus, waterhulpbronne en die volhoubaarheid van waterskeidings. Persone wat hidrologie bestudeer, is hidroloë, en werk op die gebiede van omgewings- of aardwetenskap, fisiese geografie, geologie of siviele en omgewingsingenieurswese.



Die sentrale tema van hidrologie is die feit dat water langs verskillende weë en teen verskillende tempo's deur die Aarde sirkuleer. Die duidelikste voorstelling hiervan is water wat uit die see verdamp en wolke vorm. Hierdie wolke dryf oor die land en vorm reën. Die reënwater vloei na mere, riviere of waterdraers. Die water in mere, riviere en waterdraers word dan óf as waterdamp in die atmosfeer opgeneem óf vloei uiteindelik weer na die see. Gedurende hierdie siklus verander water verskeie kere van vorm.

Die navorsingsgebiede binne hidrologie is gemoeid met die beweging van water tussen die verskeie vorms, of binne 'n gegewe vorm, of die kwantifisering van die hoeveelhede in hierdie vorms in 'n bepaalde streek. Sekere afdelings van hidrologie handel oor die ontwikkeling van metodes vir die direkte meting van hierdie vloei of hoeveelhede water, terwyl ander oor die modellering van hierdie prosesse handel, óf vir wetenskaplike kennis óf vir die maak van voorspellings in praktiese toepassings.

Grondwater is water onder die aardoppervlak en word dikwels vir drinkwater uitgepomp. Grondwaterhidrologie (hidrogeologie) bestudeer die kwantifisering van grondwatervloei en vervoer van opgeloste stowwe. Probleme rondom die beskrywing van die versadigde sone behels die karakterisering van waterdraers met betrekking tot vloeirigting, grondwaterdruk en dus ook grondwaterdiepte. Afmetings kan met behulp van 'n piësometer (drukmeter) gemaak word. Waterdraers word ook in terme van hidroliese geleiding, bergingskoëffisiënt en transmissiwiteit beskryf.

Infiltrasie is die proses waardeur water in die grond opgeneem word. Van die water word geabsorbeer en die res syfer deur na die watertafel. Die infiltrasiekapasiteit, die maksimumkoers waarteen die grond water kan absorbeer, word deur verskeie faktore bepaal. Die laag wat reeds versadig is, bied 'n weerstand eweredig aan sy dikte, terwyl dié sowel as die diepte van water bokant die grond, die dryfkrag (hidroliese kop) verskaf. Droë grond kan vinnige infiltrasie deur middel van kapillêre werking laat plaasvind; hierdie krag neem af namate die grond nat word. Verdigting verminder die porositeit en die poriegroottes.

Grondvog kan op verskillende maniere gemeet word; deur kapasitansiesensors, tyddomein-reflektometers of tensiometers (grondvogmeters). Ander metodes sluit monsterneming van opgeloste stowwe en geofisiese metodes in.

Hidrologie bestudeer die kwantifisering van oppervlakvloei en die vervoer van opgeloste stowwe. Oppervlakwatervloei behels vloei in onder andere herkenbare rivierkanale. Metodes vir die meet van vloei sodra water 'n rivier bereik, sluit stroommeters en naspoortegnieke in. Ander onderwerpe sluit in chemiese vervoer as deel van oppervlakwater, sedimentvervoer en erosie.

Een van die belangrikste terreine van hidrologie is die wisselwerking tussen riviere en waterdraers. Die interaksie tussen grond- en oppervlakwater in strome en waterdraers kan kompleks wees en die rigting van die netto watervloei (in die oppervlakwater óf die waterdraer in) kan ruimtelik en met verloop van tyd op enige spesifieke plek in 'n stroomkanaal wissel, afhangende van die verhouding tussen die stroomfase en grondwatervlakke.

Volgens sekere oorwegings begin hidrologie by die land-atmosfeergrens; dus is dit belangrik om voldoende kennis van neerslag en verdamping te hê. Neerslag kan op verskillende maniere gemeet word: met 'n disdrometer vir neerslageienskappe op 'n fyn tydskaal; radar vir wolkeienskappe, reenvalkoersberamings, hael- en sneeu-opsporing; 'n reënmeter vir daaglikse akkurate metings van reën en sneeu; satelliet – reënryke streekidentifikasie, reënvalkoersberaming, grondbedekking/grondgebruik, grondvog.

Verdamping is 'n belangrike deel van die watersiklus. Dit word deels deur humiditeit geaffekteer wat met 'n slingerpsigrometer gemeet word. Dit word ook deur die teenwoordigheid van sneeu, hael en ys beïnvloed en is verwant aan dou en mis. Hidrologie bestudeer verskeie vorms van verdamping: van wateroppervlakke; as transpirasie van plantoppervlakke in natuurlike agronomiese ekosisteme. 'n Direkte meting van verdamping kan met behulp van Symon se verdampingsbak verkry word.

Afstandwaarneming van hidroliese prosesse kan verskillende tipes inligting verskaf. Bronne sluit landsensors, lugsensors en satellietsensors in. Inligting kan wolke, oppervlakvog en plantegroeibedekking insluit.

Die studie van waterkwaliteit handel oor organiese en anorganiese samestellings, en ontbinde sowel as sedimentmateriaal. Daarbenewens word waterkwaliteit deur die interaksie van opgeloste suurstof met organiese materiaal, sowel as verskeie moontlike chemiese veranderings geaffekteer. Meting van waterkwaliteit behels óf in situ metodes waar ontledings op die terrein plaasvind, dikwels outomaties, óf laboratoriumgebaseerde ontledings, en kan mikrobiologiese ontleding insluit.

Waarnemings van hidrologiese prosesse word gebruik om voorspellings van die toekomstige gedrag van hidroliese stelsels (watervloei, watergehalte) te maak. Een van die vernaamste kwessies in hidrologiese navorsing is "Voorspelling in Ongemete Bekkings" ("Prediction in Ungauge Basins" (PUB)), m.a.w. bekkens waaroor daar geen of baie min data bestaan.

Deur die statistiese eienskappe van hidrologiese verslae, byvoorbeeld reënval of riviervloei, te bestudeer, kan hidroloë toekomstige hidrologiese verskynsels beraam. Assesserings oor die frekwensie waarteen seldsame gebeure sal plaasvind, behels ontledings met betrekking tot die terugkeerperiode van sodanige gebeure. Ander kwantiteite sluit die gemiddelde riviervloei in 'n jaar of per seisoen in.

Hierdie beramings is belangrik vir ingenieurs en ekonome sodat behoorlike risiko-ontledings uitgevoer kan word ten einde beleggingsbesluite in toekomstige infrastrukture te beïnvloed, en om die opbrengsbetroubaarheid-eienskappe van watervoorsieningstelsels te bepaal. Statistiese inligting word gebruik vir die formulering van bedryfsreëls vir groot damme wat deel van stelsels vorm wat aan landboukundige, industriële en residensiële eise moet voldoen.

Hidrologiese modelle is vereenvoudigde, konseptuele voorstellings van 'n gedeelte van die hidrologiese siklus. Dit word hoofsaaklik vir hidrologiese voorspelling en vir insig in hidrologiese prosesse binne die algemene veld van wetenskaplike modellering gebruik. Daar word hoofsaaklik twee soorte hidrologiese modelle onderskei:
In onlangse navorsing oor hidrologiese modellering is daar gepoog om 'n meer globale benadering tot die begrip van die gedrag van hidroliese stelsels te volg ten einde beter voorspellings te maak en die vernaamste uitdagings in waterhulpbronbestuur te hanteer.

Waterbeweging is 'n belangrike manier waarop ander materiaal soos grond, gruis, rotse of besoedelingstowwe van een plek na 'n ander vervoer word. Aanvanklike toevoer tot ontvangende watermassas kan van puntbron-uitlatings of 'n lynbron of areabron, byvoorbeeld oppervlakafloop, afkomstig wees. Sedert die 1060's is taamlik komplekse wiskundige modelle ontwikkel. Die mees algemene besoedelingstofklasse wat ontleed word, is nutriënte, plaagdoders, totale opgeloste vaste stowwe en sediment.




</doc>
<doc id="112715" url="https://af.wikipedia.org/wiki?curid=112715" title="Gideon Fagan">
Gideon Fagan

Gideon Fagan (Somerset-Wes, Kaapkolonie, 3 November 1904 – Kaapstad, Suid-Afrika, 20 Maart 1980) was ’n Suid-Afrikaanse komponis en dirigent.

Fagan se musiekopvoeding het onder toesig van broer Johannes begin, wat privaat lesse in klavier, teorie en harmonie vir hom gereël het. Van 1916 tot 1920 het hy die Suid-Afrikaanse Musiekkollege in Rosebank, nou deel van die Universiteit van Kaapstad, bygewoon. Hy het nie ’n graadkursus gevolg nie, maar gespesialiseer in kontrapunt, harmonie, komposisie, bladlees en orkestrasie, alles onder leiding van prof. W.H. Bell. Hierna het Fagan nog vier jaar aan die "Royal College of Music" in Londen studeer. Met dirigeerkunde as sy hoofvak het Fagan die hoogste graad (sewe ster) behaal en was destyds die jongste student wat in die Parry-operateater gedirigeer het en ook die eerste wat beroepsorkeste by die Trinity College of Music se Weldoenersfondskonserte gedirigeer het: die Koninklike Filharmoniese Orkes, die Albert Hall, die Queen’s Hall en die Londense Simfonieorkes. 

Fagan het in 1926 na sy vaderland teruggekeer, maar ’n jaar later weer Londen toe gegaan omdat daar beperkte geleenthede in Suid-Afrika was in sy gekose beroepsrigting. Dié keer het hy tot in 1949 in Engeland gewoon en uiteenlopende werk gedoen: dirigeer, musiekverwerkings, orkestrasie en die komponeer van musiek vir rolprente en teateropvoerings. Musiekuitgewers het graag van Fagan se werk gebruik gemaak. Onder die skuilnaam Albert Diggenhof het hy verwerkings van Afrikaans volksliedjies vir die platemaatskappy "His Master’s Voice" gemaak asook vir die BBC. Ná 1936 het hy goeie aansien geniet as gasdirigent, as komponis van populêre en geleentheidsmusiek vir rolprente en dokumentêre en as musikale direkteur tydens opnames, ook van sy eie musiek. Van die werke wat onder sy spelleiding uitgevoer is, is "The Glass Slipper" deur H. en E. Farjeon en die geslaagde "Song of Norway". Hierna is hy aangestel as dirigent van die BBC se Noordelike Orkes in Manchester. Uit dié pos het hy drie jaar later bedank. 

In 1949 het ’n kontrak met die Johannesburgse Stadsraad onderteken om die Stadsorkes vir drie jaar te dirigeer as tweede dirigent van Frits Schuurman. Eindelik is dié kontrak tot drie jaar en ses maande verleng. In dié tyd het Fagan konserte, operas, skoolkonserte en toere na afgeleë gebiede gedirigeer. Toe die Voortrekkermonument in Desember 1949 ingewy word, het hy die gekombineerde SAUK- en Stadsorkes gedirigeer asook die massakore wat in die monument se amfiteater opgetree het. Die SAUK het Fagan in 1954 as bestuurder van sy musiekafdeling in Johannesburg aangestel. Hy was agtereenvolgens bestuurder, musiekradgewer en bestuurder van musiekbeplanning, waarnemende hoof van musiek en ná 1964 hoof van musiek. Tydens sy 13-jarige dienstyd by die SAUK het Fagan deurgaans daarna gestreef om Suid-Afrikaanse musiek te bevorder. Hy het ook baie orkeskonserte in Johannesburg gedirigeer, in die beroemde internationale musici opgetree het. Hierdie kunstenaars is dikwels deur die bemiddeling van Hans Adler en die JMS na Suid-Afrika gekom. Hy het die opdrag gegee vir Suid-Afrika se eerste radio-opera, "The Coming of the Butterflies", deur Stephen O’Reilly met die libretto deur Cecil Jubber. Hy het die SAUK se Junior Orkes gestig en het by geleentheid die Nasionale Simfonieorkes en al die ander Suid-Afrikaanse orkeste gedirigeer. 

In 1967 het hy senior dosent aan die SA Musiekkollege geword, hoofsaaklik in orkestrasie en komposisie, en aangebly in dié pos tot einde 1972. Daarna het hy op Bettysbaai afgetree waar hy sy tyd aan sy skeppende werk gewy het. In 1973 en weer in 1976 het die nasionale onderwysdepartement sy driejaarlikse prys vir die beste konsertwerk gekomponeer in Suid-Afrika aan Fagan toegeken. Sy prestasie en sy diens aan musiek is in 1963 erken toe die Switserse Internasionale Instituut vir Kunste en Lettere ’n lewensgenootskap aan hom toegeken het. 






</doc>
<doc id="112717" url="https://af.wikipedia.org/wiki?curid=112717" title="Masato Kudo">
Masato Kudo



</doc>
<doc id="112718" url="https://af.wikipedia.org/wiki?curid=112718" title="Yuki Otsu">
Yuki Otsu



</doc>
<doc id="112719" url="https://af.wikipedia.org/wiki?curid=112719" title="Yojiro Takahagi">
Yojiro Takahagi



</doc>
<doc id="112720" url="https://af.wikipedia.org/wiki?curid=112720" title="Hiroki Yamada">
Hiroki Yamada



</doc>
<doc id="112721" url="https://af.wikipedia.org/wiki?curid=112721" title="Kazuhiko Chiba">
Kazuhiko Chiba



</doc>
<doc id="112722" url="https://af.wikipedia.org/wiki?curid=112722" title="Takahiro Ogihara">
Takahiro Ogihara



</doc>
<doc id="112723" url="https://af.wikipedia.org/wiki?curid=112723" title="Yoichiro Kakitani">
Yoichiro Kakitani



</doc>
<doc id="112724" url="https://af.wikipedia.org/wiki?curid=112724" title="Manabu Saito">
Manabu Saito



</doc>
<doc id="112725" url="https://af.wikipedia.org/wiki?curid=112725" title="Daisuke Suzuki">
Daisuke Suzuki



</doc>
<doc id="112726" url="https://af.wikipedia.org/wiki?curid=112726" title="Taishi Taguchi">
Taishi Taguchi



</doc>
<doc id="112727" url="https://af.wikipedia.org/wiki?curid=112727" title="Tsukasa Shiotani">
Tsukasa Shiotani



</doc>
<doc id="112728" url="https://af.wikipedia.org/wiki?curid=112728" title="Ryota Morioka">
Ryota Morioka



</doc>
<doc id="112729" url="https://af.wikipedia.org/wiki?curid=112729" title="Yu Kobayashi">
Yu Kobayashi



</doc>
<doc id="112730" url="https://af.wikipedia.org/wiki?curid=112730" title="Tatsuya Sakai">
Tatsuya Sakai



</doc>
<doc id="112731" url="https://af.wikipedia.org/wiki?curid=112731" title="Yusuke Minagawa">
Yusuke Minagawa



</doc>
<doc id="112732" url="https://af.wikipedia.org/wiki?curid=112732" title="Masato Morishige">
Masato Morishige



</doc>
<doc id="112733" url="https://af.wikipedia.org/wiki?curid=112733" title="Hotaru Yamaguchi">
Hotaru Yamaguchi



</doc>
<doc id="112734" url="https://af.wikipedia.org/wiki?curid=112734" title="Yuya Osako">
Yuya Osako



</doc>
<doc id="112735" url="https://af.wikipedia.org/wiki?curid=112735" title="Yohei Toyoda">
Yohei Toyoda



</doc>
<doc id="112736" url="https://af.wikipedia.org/wiki?curid=112736" title="Toshihiro Aoyama">
Toshihiro Aoyama



</doc>
<doc id="112737" url="https://af.wikipedia.org/wiki?curid=112737" title="Yoshinori Muto">
Yoshinori Muto



</doc>
<doc id="112738" url="https://af.wikipedia.org/wiki?curid=112738" title="Gaku Shibasaki">
Gaku Shibasaki



</doc>
<doc id="112739" url="https://af.wikipedia.org/wiki?curid=112739" title="Takashi Usami">
Takashi Usami



</doc>
<doc id="112740" url="https://af.wikipedia.org/wiki?curid=112740" title="Kengo Kawamata">
Kengo Kawamata



</doc>
<doc id="112741" url="https://af.wikipedia.org/wiki?curid=112741" title="Wataru Endo">
Wataru Endo



</doc>
<doc id="112742" url="https://af.wikipedia.org/wiki?curid=112742" title="Takuma Asano">
Takuma Asano



</doc>
<doc id="112743" url="https://af.wikipedia.org/wiki?curid=112743" title="Hiroki Fujiharu">
Hiroki Fujiharu



</doc>
<doc id="112744" url="https://af.wikipedia.org/wiki?curid=112744" title="Yuki Muto">
Yuki Muto



</doc>
<doc id="112745" url="https://af.wikipedia.org/wiki?curid=112745" title="Shogo Taniguchi">
Shogo Taniguchi



</doc>
<doc id="112746" url="https://af.wikipedia.org/wiki?curid=112746" title="Koki Yonekura">
Koki Yonekura



</doc>
<doc id="112747" url="https://af.wikipedia.org/wiki?curid=112747" title="Daiki Niwa">
Daiki Niwa



</doc>
<doc id="112748" url="https://af.wikipedia.org/wiki?curid=112748" title="Takumi Minamino">
Takumi Minamino



</doc>
<doc id="112749" url="https://af.wikipedia.org/wiki?curid=112749" title="Gen Shoji">
Gen Shoji



</doc>
<doc id="112750" url="https://af.wikipedia.org/wiki?curid=112750" title="Naoyuki Fujita">
Naoyuki Fujita



</doc>
<doc id="112751" url="https://af.wikipedia.org/wiki?curid=112751" title="Shu Kurata">
Shu Kurata



</doc>
<doc id="112752" url="https://af.wikipedia.org/wiki?curid=112752" title="Masaaki Higashiguchi">
Masaaki Higashiguchi



</doc>
<doc id="112753" url="https://af.wikipedia.org/wiki?curid=112753" title="J.A. Heese">
J.A. Heese

Dr. Johannes August Heese (Paarl, Kaapkolonie, 11 November 1907 – Strand, Suid-Afrika, 6 November 1990) was ’n onderwyser, skoolhoof, geskiedskrywer en baanbreker op die gebied van familienavorsing in Suid-Afrika.

Heese se ouers was Johannes Friedrich Gysbert Reitz Heese en Hester Francina de Villiers. Ses seuns en vier dogters is uit dié huwelik gebore. ’n Broer van dr. Heese, Japie Heese, was ’n skrywer van toneelstukke en prosa, terwyl dr. Karl Willem (Kalie) Heese 'n NG predikant en met die skryfster Hester Heese getroud was. Dr. Heese het sy skoolopvoeding ontvang aan die laerskool op Hugenoot, Paarl, en aan die Paarl Gimnasium. Hy voltooi sy universiteitsopleiding aan die Universiteit Stellenbosch (1925–'29) en verwerf sy D.Ed. in 1942 met die sproefskrif "Onderwys in Namakwaland". Heese het jare lank as onderwyser in Kaapland gewerk op Vryburg, Philipstown, Durbanville, Reivilo en Springbok in Namakwaland. Daarna was hy van 1943 tot 1949 skoolhoof op Kamieskroon en van 1950 tot 1963 op Uniondale. Hy was ook lank sekretaris en tesourier van die Genealogiese Genootskap van Suid-Afrika (GGSA), waarvan hy ’n stigterslid was, en het ’n sleutelrol in die behoud van die jong genootskap gespeel. 

Ná sy aftrede het hy die res van sy lewe tot amper aan die einde aan genealogiese werk in die NG Kerkargief gewy, waarvan hy vakkundige assistent was van 1964 tot 1969. Sy baanbrekerswerk "Herkoms van Afrikaners 1657–1867" (1971) was sy mees omstrede werk, maar het ook die kroon gespan op sy argiefstudie. Talle artikels uit sy pen het in "Familia", kwartaalblad van die GGSA, verskyn. Ten tyde van sy dood het hy twee dele voltooi en was besig met die derde deel van die ambisieuse "Suid-Afrkaanse Genealogie"-reeks. Familienavorsing in Suid-Afrika is baie dank verskuldig aan die baanbrekerswerk wat hy gedoen het.

Nog ’n belangwekkende werk is "Slagtersnek en sy mense" oor die Slagtersnek-rebellie. Minstens vyf gedenkboeke oor NG gemeentes het uit sy pen verskyn, naamlik oor Brandfort (1975), Parow (1967), Peddie (1973), Uniondale (1966) en Worcester (1971).

Dr. Heese het in 1982 die eerste D.F. du Toit-Malherbeprys vir Genealogiese Navorsing van die Suid-Afrikaanse Akademie vir Wetenskap en Kuns ontvang. Dis in 1976 ingestel met 'n erflating van R3 000 uit die boedel van dr. D.F. du Toit Malherbe. Dit word sedert 1980 elke drie jaar toegeken "vir 'n hoogstaande publikasie of reeks van hoogstaande publikasies in Afrikaans op die gebied van genealogie wat voor die begin van die bekroningsjaar verskyn het. Die publikasie(s) moet duidelik bewys lewer van oorspronklike navorsing."

Heese was getroud met Magdalena Elizabeth du Toit van Brandfort in die Vrystaat.



</doc>
<doc id="112758" url="https://af.wikipedia.org/wiki?curid=112758" title="Stormwaterriool">
Stormwaterriool

Stormwaterriole word ontwerp om oortollige reën- en grondwater van ondeurdringbare oppervlakke soos geplaveide strate, parkeerterreine, loopvlakke, sypaadjies en dakke te dreineer. Stormwaterriole wissel van klein residensiële wegsyferputte ("dry wells") tot groot munisipale stelsels. Hulle ontvang water van afvoerslote langs die meeste snelweë en ander besige strate, sowel as dorpe in gebiede waar swaar reënval en oorstromings voorkom, asook kusdorpe wat gereelde storms ervaar. Die afvoerslote van huise en geboue kan ook aan stormwaterriole gekoppel wees. Baie stormwaterrioolstelsels is ontwerp om die stormwater onbehandeld in riviere of strome te stort. Dit is dus onverantwoordelik om sekere soorte chemikalieë in die riole te stort.

Daar is twee hooftipes riool-inlate: sy-inlate en tralie-inlate. Sy-inlate word langs randstene aangetref en is afhanklik van die vermoë van die opening onder die latei om die afloop op te vang. Hierdie inlate is gewoonlik dieper by die kanaalbodem om opvangskapasiteit te verbeter.

Baie inlate het roosters of tralies wat verhoed dat mense, voertuie, groot voorwerpe of vullis in die stormwaterriool val. Die tralies is gespasieer sodat die vloei van water nie belemmer word nie, maar sodat sediment en klein voorwerpe ook kan deurval. Stormwaterriole in strate en parkeerterreine moet sterk genoeg wees om die gewig van voertuie te dra, en word dikwels van gietyster of gewapende beton gemaak.
Van die swaarder sediment en klein voorwerpe kan in 'n opvangsput of sinkput direk onder die inloop afsak waar die water by die bokant van die opvangput in die eintlike riool oorloop.

Gedurende die droë tyd van die jaar sal die meeste sinkputte stagnante water bevat en in warmer lande kan dit 'n teelaarde vir muskiete word.

Die suksesvolle verwydering van sediment en ander besoedelingstowwe berus op die ontwerp van die sinkput (byvoorbeeld, die grootte van die opvangsput), asook op gereelde onderhoud ten einde die sinkput se stoorkapasiteit te verseker. Munisipaliteite maak gewoonlik van groot vakuumvragmotors gebruik om hierdie taak te verrig.

In die deursnee is pype gewoonlik rond, maar hulle kan ook reghoekig, vierkantig, ovaal, omgekeerd peervormig of eiervormig wees. Rioolstelsels bevat dikwels ook verskillende kenmerke soos watervalle, trappe, balkonne en putte vir die opvangs van afval. Pype kan ook van verskillende materiale vervaardig word soos baksteen, beton, hoëdigtheidspoliëtileen of versinkte staal. Versterkte veselplastiek word toenemend vir rioolpype en toebehore gebruik.

Die meeste riole het 'n enkele groot uitlaat (dikwels met 'n rooster bedek ) waar hulle 'n kanaal, rivier, meer, reservoir, see of oseaan bereik. Buiten opvangsputte is daar gewoonlik nie behandelingsfasiliteite in die pypstelsel nie. Klein stormwaterriole kan stormwater na individuele wegsyferputte afvoer. Soms word daar van gleufkoppelings in pype gebruik gemaak om pype onderling te koppel ten einde 'n groter wegsyferputstelsel te vorm. Stormwaterriole kan ook in mensgemaakte uitgrawings uitloop wat uitlaatbekkens of houdamme genoem word.

Stormwaterriole het dikwels nie die kapasiteit vir die hoeveelheid reën wat gedurende swaar reën en/of storms val nie. Wanneer stormwaterriole oorstroom word, kan ondergrondse en straatoorstromings voorkom. Anders as katastrofiese oorstromings word hierdie soort voorstedelike vloede in beboude aangetref waar mensgemaakte rioolstelsels algemeen voorkom. Stedelike oorstromings is die hoofoorsaak van rioolverstopping en ondergrondse oorstromings wat eiendomme jaar na jaar kan beskadig.

Die eerste vlaag afloopwater kan uiters vuil wees. Stormwater raak besmet wanneer dit oor paaie en ander ondeurdringbare oppervlakke loop, of van die chemiese afloop van grasperke voordat dit die riool bereik.

Water wat oor hierdie ondeurdringbare oppervlakke loop, absorbeer petrol, motor-olie, swaar metale, vullis en ander besoedelingstowwe van paaie en parkeerterreine, en plaagdoders van grasperke.

Ongewenste afloop kan deur middel van die installering van toestelle in die stormwaterrioolstelsel afgeskei word. Hierdie toestelle is nuut op die mark en kan slegs tydens nuwe ontwikkelings of groot verbeterings geïnstalleer word. Dit staan as olie-sediment skeiers bekend, en bestaan uit 'n gespesialiseerde mangatput en maak van watervloei en/of swaartekrag gebruik om olie en gruis af te skei.

Om te voorkom dat reënwater in stormwaterriole afloop, kan die vloei van dakgeute eerder in naasliggende grond geïnfiltreer word as om in die stormwaterrioolstelsel afgevoer te word. Stormwaterafloop van geplaveide oppervlakke kan na onuitgevoerde slote herlei word voordat stormriole bereik word, weer eens om afloop in die grond te laat dreineer. Deurlatende plaveimateriale kan gebruik word om sypaadjies, opritte en in sommige gevalle, parkeerterreine, te bou sodat 'n gedeelte van die stormwatervolume geabsorbeer kan word.

In baie gebiede word daar vereis dat houtenks op eiendomme geïnstalleer word. Dié word gebruik om reënwaterafloop tydens swaar reën tydelik teë te hou en die uitlaatvloei in die openbare riool te beperk. Dit verminder die kans dat die openbare rioolstelsel gedurende swaar reënval oorlaai word. Soms word daar ook van 'n oorloop-uitlaat gebruik gemaak wat hoër in die uitlaatkant van die houtenk aangebring word. Hierdie oorloop voorkom dat die houtenk heeltemal vol word. Deur die watervloei op hierdie manier te beperk en die water tydelik in 'n houtenk te hou, is daar 'n baie kleiner gevaar dat openbare riole oorstroom word.

Opvangsputte word dikwels met 'n sinkput ontwerp wat laer as die uitlaatpypvlak is. Hierdie putte dien as 'n reservoir vir water en vullis ten einde te help voorkom dat die pyp verstop raak. Tensy dit met 'n deurlatende bodem gebou word, sodat die water in die onderliggende grond kan infiltreer, sal hierdie ondergrondse sinkput 'n ideale teelaarde vir muskiete word, want dit is koel, donker en vir lang tydperke met stagnante water gevul.

Putte kan tot op pypvlak met beton gevul word om die vorming van hierdie reservoirs te voorkom. Sonder behoorlike instandhouding is die funksionaliteit van die put betwyfelbaar. Oor die algemeen word hierdie opvangsputte nie gereeld genoeg skoongemaak ten einde optimaal te funksioneer nie. Die opvangs van vullis dien dan geen doel nie, want sodra die put vol is, funksioneer dit asof daar in die eerste plek nie 'n put was nie. Dit bly eenvoudig 'n ruimte met vlak water waar muskiete kan teel. Selfs al word dit skoongemaak en instandgehou, bly die waterreservoir vol en 'n teelaarde vir muskiete.
Stormwaterriole en sanitêre rioolstelsels funksioneer afsonderlik. Die skeiding van stormwaterriole van sanitêre riole help voorkom dat rioolbehandelingsaanlegte tydens swaar reën met invloei oorlaai word. Indien dit gebeur, kan onbehandelde riool in die omgewing vrygestel word.

Baie stormwaterrioolstelsels is ontwerp om stormwater onbehandeld in riviere of strome te laat dreineer. Sommige plaaslike regerings hou openbare bewusmakingsveldtogte sodat afval nie in rioolstelsels gestort word nie. In Cleveland, Ohio, bevat alle nuwe opvangsputte inskripsies wat mense gewaarsku om nie afval daarin te gooi nie, dikwels ook met 'n vis-afdruk.

In verskeie groot Amerikaanse stede is daar hawelose mense wat in stormwaterriole woon. Minstens 300 mense woon in Las Vegas se ondergrondse stormwaterriole. Baie van hulle maak 'n bestaan deur onopgeeiste wengeld in dobbelmasjiene bymekaar te maak. 'n Organisasie "Shine a Light" is in 2009 gestig om die rioolinwoners te help nadat meer as 20 persone gedurende die voorafgaande jare daar verdrink het. 'n Man in San Diego is in 1986 uit 'n stormwaterriool gesit nadat hy nege maande lank daar gewoon het. 1986.
Argeologiese studies dui op die gebruik van taamlik gesofistikeerde stormwaterafloopstelsels in antieke kulture. In Minoïese Kreta is stede soos Phaistos ongeveer 4 000 jaar tevore met stormwaterriole en kanale vir die opvangs van neerslagafloop ontwerp. In Knossos is daar stormwaterriole bestaande uit klipstrukture wat so groot is dat 'n persoon daardeur kan kruip.


</doc>
<doc id="112759" url="https://af.wikipedia.org/wiki?curid=112759" title="Boestrofedon">
Boestrofedon

Boestrofedon, van die Griekse βουστροφηδόν, "soos ’n os draai" (wanneer geploeg word), is ’n soort teks wat in twee rigtings geskryf word. Dit word veral gesien in antieke manuskripte en inskripsies. In plaas van skryf van links na regs soos in Afrikaans of van regs na links soos in Arabies en Hebreeus, is elke alternatiewe reël in die teenoorgestelde rigting, met letters wat omgekeer word asof hulle ’n spieëlbeeld is. Dit was ’n algemene manier van klipskryfwerk in Antieke Griekeland.

Baie antieke geskrifte is in ’n boestrofedonstyl geskryf; in Griekeland het dit in die Hellenistiese tydperk al hoe minder voorgekom. 

Dit word soms ook op ander gebiede gebruik, soos om die beweging van sekere matriksdrukkers te beskryf. Hoewel die drukkop in teenoorgestelde rigtings beweeg, is die teks egter nie in ’n boestrofedonstyl nie.

Op die houttabelle en ander kunsvoorwerpe van Paaseiland kom ook ’n boestrofedonskrif voor met die naam rongorongo, wat nog nie ontsyfer is nie. In rongorongo is die teks in elke reël teen 180 grade gedraai eerder as dat dit ’n spieëlbeeld is; dit word ook van onder na bo gelees. Dit word "omgekeerde boestrofedon" genoem.



</doc>
<doc id="112761" url="https://af.wikipedia.org/wiki?curid=112761" title="Johannes de Ridder">
Johannes de Ridder

Ds. Johannes de Ridder (Rotterdam, Nederland, 9 Oktober 1833 – Standerton, Transvaal, 30 Oktober 1896) was ’n Suid-Afrikaanse onderwyser van Nederlandse herkoms, predikant in die Gereformeerde Kerk en die stamvader van die klein familie De Ridder, van wie die argitek Johan de Ridder, ’n kleinseun van Johannes de Ridder, moontlik die bekendste lid was.

Johannes de Ridder was die seun van Arie de Ridder en Jacoba van Zante. Dis nie bekend hoeveel kinders die egpaar gehad het nie, maar nog 'n seun, Thomas (Rotterdam, 14 Oktober 1835 – Bethulie, 2 Augustus 1916), het ook na Suid-Afrika geëmigreer. Uit Thomas de Ridder se huwelik met Heiltje Elisabeth Oosthuizen (1836–1880), 'n weduwee wat toe reeds twee kinders gehad het, is sewe kinders gebore. Ná haar dood is hy met Anna Catharina Koekemoer getroud. 

De Ridder het in sy geboortestad grootgeword en hom daar as onderwyser bekwaam met ’n tweede of hoofonderwysersrang. Hy het in 1857 na Suid-Afrika gekom en ses jaar later met Martha Magdalena Jacoba du Plessis (12 Maart 1846 – 5 Desember 1900) getrou. Uit hierdie huwelik is 10 kinders gebore: Arie, Jan Albertus, Catharina Cornelia Eloff (eggenote van Jan Eloff), Johannes de Ridder, Jacoba Wood, Hendrik, Martha Magdalena, Thomas, Paul Kruger en Susanna Catharina. 

Johannes de Ridder se kinders was:

Aanvanklik het hy onderwys aan boerekinders op plase in die distrik Albert (Burgersdorp) gegee. Blykbaar het lidmate van die plaaslike Gereformeerde kerk waardering vir sy werk gehad, want toe prof. Jan Lion Cachet in 1875 as dosent aan die Teologiese Skool Burgersdorp bedank om ’n beroep aan te neem as leraar van die Gereformeerde kerk Philipstown, het die kuratore van die skool hom genader om onderrig aan die laer klasse te gee. Die skool het sy trek van die plaas Badsfontein na die dorp betaal en hom ’n vergoeding van £250 per paar plus gratis huisvesting aangebied. Byna 18 maande lank, tot einde 1877, vervul hy die betrekking van assistent.

De Ridder het vroeër reeds probeer om onderwyser op die dorp te word, want op 15 Junie 1869 het die Gereformeerde kerkraad aandag geskenk aan 'n versoek van hom nadat hy verlof gevra het om gebruik te maak van die konsistorie vir 'n Vrye Christelike Skool onder toesig van die voorsitter (predikant). Dit is vir ses maande aan hom verleen op voorwaarde dat alles onbeskadig terugbesorg word. Tot in daardie stadium het die nege jaar oue kerk nog nie aandag aan die stigting van skole geskenk nie. Dit het egter nie lank daarna nie wel gebeur, want op die vergadering van 30 September 1870 het ds. Cachet die kerkraad toegespreek oor die skool onder leiding van meester De Ridder met die doel om planne te beraam om die skool uit te brei, veral omdat die Hollandse skool op Middelburg, Kaap, so goed vooruitgegaan het. Hy het ook verlof gevra om die gemeente toe te spreek oor hierdie saak. Dit het gebeur, want op 1 Oktober is 'n byeenkoms van die gemeente saam met die kerkraad gehou en toe het ds. Cachet inderdaad 'n plan voorgelê om die skool uit te brei en 'n gemeenteskool daarvan te maak. Vir hierdie doel sou voorlopig £200 per jaar nodig wees. Die skool sou dan in drie klasse verdeel word en die betalings sal wees vir die eersteklas 8 s., vir die tweede 10 s. en vir die derde 12 s. per maand.

Die plan het byval gevind, want die kerkraadslede het onderneem om met die gemeente te spreek om hulle kinders in die skool te plaas of om ook iets by te dra; ook sou die kerkraad sorg dat albei leraars (die ander was ds. Dirk Postma) vóór die laaste Sondag in Oktober bekendmaak hoeveel geld daarvoor beloof is en hoeveel kinders na die skool sou kom. En as die getal dit regverdig het, kon di. Postma en Cachet die skool laat begin tot die kerkraad by sy eerste sitting self handelend kon optree. Ds. Cachet het ook nog by die geleentheid die gemeente opgewek om iets by te dra vir die traktement van meester De Ridder.

Hierdie skoolaksie het egter nie lank voortgeduur nie, want reeds op die vergadering van 25 November 1870 het die skoolkommissie by monde van ds. Cachet gerapporteer dat die skool nie verder voortgesit kon word nie en dat daar nog 'n tekort van £25 bestaan het op die traktement van meester De Ridder. Hierdie rapport is ook aan die gemeente voorgelê en daar is onomwonde verklaar dat die Hollandse Skool gestaak moes word weens gebrek aan ondersteuning. Hierna het meester De Ridder blykbaar vir eers na die plaasskole teruggekeer tot hy in 1875 of '76 na die Teologiese Skool as assistent gegaan het.

De Ridder se werk aan die Teologiese Skool het die begeerte by hom laat ontstaan om predikant te word. Hy was 43 jaar oud toe hy by die Algemene Vergadering aansoek doen om kragtens Art. 8 van die Kerkorde predikant te word. Omdat dit afgewys is, was al raad om verder te studeer. Drie maande nadat sy dienstyd as assistent geëindig het, skryf hy hom as teologiese student aan die skool in. Hy het sertifikate voorgelê – een as hoofonderwyser, nog een as godsdiensonderwyser in die NG Kerk. Vir die kuratore van die Skool was dit genoegsaam om De Ridder van die admissie-eksamen vry te stel, buiten Engels, wat ontbreek het. Hy het kort daarna ’n Engelsvraestel geskryf, waarna hy toegelaat is. ’n Jaar later het hy gevra dat die voorgeskrewe stukke in die "doode talen" aan hom gegee word omdat hy reeds in 1879 die proponentseksamen wou aflê. Toe die tyd aanbreek, het hy egter self besef hy sou nog ’n jaar nodig hê.

Volgens Petrus Kruger was hierdie episode ’n wending in die GKSA se teologiese onderrig: "Vroeër het die dosent sy student vir eksaminering gebring wanneer hy gemeen het dat daar genoeg vordering was. Hierdie student het vanweë ywerige roepingsbesef gemeen hy (kon) self sy vorderingstempo bepaal. Die gevolg van hierdie tikkie voortvarendheid was dat hy ekstra boeke in Latyn moes bywerk. Teen 1880 het hierdie kort, skraal man, met ’n kaal voorhoof, die teologiese (studie) onder die knie gekry. Hy is beskou as talentvol, 'niet ontbloot van gaven', met ’n ferm stem."

Op 6 Mei 1880 is hy tot proponent toegelaat en het predikant van die Rustenburg geword toe hy al 46 jaar oud was. Hy was die gemeente se vierde leraar, ná di. Dirk Postma (1859–1866), Jan Lion Cachet (1868–1869) en Louw du Plessis (1872–1880). Hy sou 16 jaar lank hier die Woord verkondig tot aan sy dood in 1896, toe hy opgevolg is deur ds. Dirk Postma jr. (1897–1905), wat op sy beurt opgevolg is ds. Louis Vorster (1905–1920). Op 12 Januarie 1889 het ds. De Ridder die Gereformeerde kerk Pietersburg gestig toe hy tesame met ouderlinge H.J. Smit en C.B. Swanepoel van Waterberg na Pietersburg gegaan het. Vir dié geleentheid is die pakhuis van ou Moschke in die hande gekry. (Die pakhuis het nog met die eeufeesviering van die Gereformeerde Kerkverband in 1959 agter die winkel African Stores gestaan.)

Hy was ook, enkele maande voor sy dood, betrokke by die stigting van die eerste tweede Gereformeerde kerk aan die Witwatersrand. Op die Algemene Vergadering van die Gereformeerde Kerk van die Zuid-Afrikaansche Republiek wat op 16 Maart 1896 en volgende dae op Heidelberg, Transvaal, sitting geneem het, is toestemming verleen om twee gemeentes op die Rand af te stig, naamlik dié van Krugersdorp en dié van Johannesburg. Op 25 April 1896 is toe afgestig van Rustenburg die Gereformeerde kerk Krugersdorp in teenwoordigheid van die volgende deputate: ds. De Ridder, ouderlinge H.P. Steyn en A. Venter (Rustenburg), ds. J.L. Murray en ouderlinge. J.A. Bezuidenhout en G.A. van der Walt (Potchefstroom). Die gemeente is in twee wyke verdeel, naamlik Hekpoort en Hoogeveld, en dit het gestrek oor Krugersdorp tot by Die Moot na die noorde; oor Randfontein en omgewing weswaarts tot by Stenekoppies en Manhaarrand. 

Ds. De Ridder was 'n "ywerige, getroue en geliefde herder". Sy preke was ernstig, weldeurdag en opbouend: hy was leersaam in katkisasie, van "zachtmoedige wandel". Nadat krankheid hom oorval het, kon hy in die laaste jaar van sy lewe net met pyn sy diens verrig. Begin Oktober het die kerkraad hom twee maande verlof gegee, waarna hy na Standerton vertrek het. Volgens sommige bronne het hy sy demissie op Rustenburg aanvaar om 'n beroep na die Gereformeerde kerk Standerton aan te neem, alwaar hy in die amp oorlede is. Daar by sy skoonseun, Jan Eloff, wat getroud was met ds. De Ridder se dogter Catharina Cornelia (1870–1927), is hy op 30 Oktober 1896 oorlede.



</doc>
<doc id="112762" url="https://af.wikipedia.org/wiki?curid=112762" title="Alexander Salmon">
Alexander Salmon

Alexander Ariipaea Vehiaitipare Salmon jr. (1855–1914) was die Engels-Joods-Tahitiaanse mede-eienaar van die Maison Brander-plantasies op Tahiti en die de facto-heerser van Paaseiland, van 1878 tot met die oordrag van die eiland aan Chili in 1888.

Salmon se pa, ook Alexander, was ’n Engels-Joodse handelaar. Terwyl hy die sekretaris van Pōmare IV van Tahiti was, het hy verlief geraak op haar 20-jarige aangenome suster, Oehau. Die koningin het die verbod op huwelike met buitelanders vir drie dae opgehef sodat hulle kon trou en het aan prinses Oehau die titel "ari‘i" Taimai gegee. 

Hul dogter, Salmon se suster Johanna Marau Ta‘aroa (1846–1934), is met hul oom, die toekomstige koning Pōmare V, getroud en was die de facto-heerser as koningin Marau (1877–1880) totdat die koning ten gunste van die Franse koloniale regering geabdikeer het. 

Alexander jr., ook bekend as "Pa‘ea", het sy pa se sakebelange geërf en saam met John Brander mede-eienaar van die Maison Brander-plantasies in Tahiti, die Marquesaseilande en die Cookeilande geword.

Maison Brander het ’n groot skaapplaas op Paaseiland besit wat wol uitgevoer het. Die bestuurder was die magshonger veroordeelde moordenaar Jean-Baptiste Dutrou-Bornier, wat grond bygekoop en sy Rapa Nui-vrou as "koningin" aangewys het. Dit was die laagtepunt in die geskiedenis van die eiland: Teen 1872 was daar net 111 eilandbewoners oor.

In 1871 het Alexander jr. op sy kokosneutplantasie op Tahiti die taal Rapa Nui begin leer by honderde werkers wat van Paaseiland af weggevoer is. In 1877 het koningin Pōmare IV gesterf en Salmon se suster het die regent geword. Brander is ook in dié jaar oorlede en Dutrou-Bornier is vermoor. Salmon is omstreeks Oktober 1878 saam met 20 Tahitiaanse en ’n onbekende getal Rapa Nui-werkers van Tahiti na Paaseiland om die skaapplaas vir ’n dekade te bestuur. Hy het die eiland bekend gestel aan die kokosneut, die eerste groterige boom op die eiland sedert dit twee eeue tevore heeltemal ontbos is, asook aan sommige vrugtebome.

Salmon het in 1883-'84 vir sake na Tahiti teruggekeer. Toe hy terugkom op Paaseiland, het hy feitlik al die oorblywende grond buiten die sendelingstasie by Hanga Roa opgekoop. As eienaar van feitlik die hele eiland en die enigste werkgewer, was hy die de facto-heerser.

Hoewel die sendelinge nie van hom gehou het nie, het Salmon werklik belanggestel in die welvaart van die bewoners en die bevolking het begin herstel. Dit was in dié tydperk dat Tahitiaans ’n sterk invloed op die taal en kultuur van die Rapa Nui gehad het.

Benewens woluitvoer het Salmon ’n toeristebedryf ontwikkel. Hy het die maak van Rapa Nui-handwerk aangemoedig, insluitende nagemaakte rongorongo-inskripsies, en gehelp om dit teen goeie pryse aan skepe te verkoop hoewel hy nooit beweer het het dit is eg nie. 

Salmon was ook die grootste verskaffer van inligting aan Britse en Duitse argeologiese sendings na die eiland in 1882 en die Amerikaners in 1886. Hy was ’n gids, vertaler en verskaffer van blyplek. Hoewel die inligting wat hy verskaf het van swak gehalte was, is dit steeds van die beste weergawes van die eiland se vroeë geskiedenis. Hy het verskeie oorspronklike rongorongo-tablette na sy niggie se man, die Duitse konsul in Valparaíso, Chili, gestuur; dit is nou in Wene en Berlyn.

Salmon het die Brander-eiendom op 2 Januarie 1888 aan die Chileense regering verkoop en geteken as getuie van die eiland se oordrag aan dié land. Hy het in Desember van dié jaar na Haïti teruggekeer. 

Later in sy lewe het hy na San Francisco verhuis en was betrokke by ’n komplot om met oudkoningin Liliuokalani van Hawaii te trou; hy het beweer hy is van sy geboorte af aan haar verloof. Dit was egter net ’n plan om Liliuokalani se geld in die hande te kry om sy skuld af te betaal.

Hy is in 1914 oorlede.



</doc>
<doc id="112763" url="https://af.wikipedia.org/wiki?curid=112763" title="Barista">
Barista

'n Barista is 'n vakman of -vrou wat koffie voorberei. Baristas werk meestal by 'n koffiehuis of restaurant wat espresso en naverwante drankies soos cappuccino bedien. Die woord "barista" is Italiaans vir "kroegman".

Terwyl die titel nie gereguleer word nie, gebruik meeste koffiewinkels dié titel vir persone wat koffie met behulp van 'n kommersiële espresso-masjien maak. Die barista se rol wissel grootliks na gelang van die masjien wat gebruik word, maar sluit take in soos: die maal van die bone, laai van die koffie in die masjien, stoom van melk, meng van koffie en melk in die regte verhouding, en die skoonmaak en instandhouding van die toerusting. 

Die maak van goeie koffie word as 'n kuns beskou. 'n Bekwame barista sal nie net geurige drankies voorsit nie, maar ook die drankies kunstig versier.


</doc>
<doc id="112771" url="https://af.wikipedia.org/wiki?curid=112771" title="Christiaan Strydom">
Christiaan Strydom

Dr. Christiaan Johannes Scheepers Strydom (distrik Uniondale, Kaapkolonie, 5 Mei 1902 – Kaapstad, Suid-Afrika, 19 Januarie 1986) was ’n onderwyser, koerantman en skrywer.

Strydom was een van die vyf seuns en drie dogters wat gebore is uit die huwelik van Marthinus Andries Strydom en Christina Johanna Petronella le Roux. 
Omdat Strydom in die Driejarige Oorlog gebore is, het hy die name van Boere-offisiere gekry: Christiaan van genl. De Wet en Scheepers van nog ’n bekende Boere-aanvoerder. In die middel moes ’n familienaam noodwendig ingevoeg word.

Strydom het sy loopbaan as onderwyser begin en hy was later hoof van die Afrikaansmediumskool in Observatory, Kaapstad. (Die bron vermeld dit nie, maar dit kon net die Laerskool Nassau gewees het, want mnr. Christiaan Jozua van Dijk is einde 1934 as eerste hoof van die sekondêre afdeling, waaruit die Hoërskool Nassau ontstaan het, aangestel. Dit was die enigste twee Afrikaansmediumskole in die voorstad.) 

In 1938 is Strydom aangestel in die redaksie van die Afrikaanse, VP-gesinde Kaapse middagblad, "Die Suiderstem". Nadat hy as redakteur gedien het, is hy bevorder tot algemene bestuurder van die Unievolkspers Beperk. 

Van sy hand het onder meer die volgende werke verskyn: "Waar die driedorings groei" (1933), "Kaapland in die Tweede Vryheidsoorlog" (1937) en "Seniors" (1945). Hy was ’n bydraer tot die vyfdelige "Die Afrikaner en sy kultuur", wat in die jare sewentig verskyn het.



</doc>
<doc id="112774" url="https://af.wikipedia.org/wiki?curid=112774" title="Langrug">
Langrug

Langrug is 'n township van Franschhoek. Ongeveer 45% van die 12 647 inwoners beskou hulself as Kleurlinge.


</doc>
<doc id="112775" url="https://af.wikipedia.org/wiki?curid=112775" title="Groendal">
Groendal

Groendal is 'n klein woonbuurt van Franschhoek. Ongeveer 86% van die 1 900 inwoners beskou hulself as Kleurlinge.


</doc>
<doc id="112776" url="https://af.wikipedia.org/wiki?curid=112776" title="Uluru">
Uluru

Uluru (Pitjantjatjara: "Uluṟu" [ˌuːləˈruː]), ook bekend as Ayers Rock ([ˌɛərz ˈrɒk]), is 'n reusagtige rooi rots, geleë temidde van 'n sanderige vlakte naby Alice Springs in Australië se Noordelike Gebied ("Northern Territory"). Dit is die wêreld se grootste monoliet (enkele rotsblok), waarvan die kleur verander soos die son daaroor beweeg. Hierdie rotsformasie word as 'n inselberg (of eilandberg) geklassifiseer. Dit is in die Uluru-Kata Tjuta Nasionale Park geleë en toeriste stroom daarheen.

Uluru is vanweë sy besondere spirituele betekenis 'n heilige plek vir Yankunytjatjara en Pitjantjatjara. Volgens oorlewering is die gebied as die eerste op aarde gedurende die sogenaamde Droomtyd deur voorvaderwesens geskep. Dit vorm vir die plaaslike inheemse bevolking, die Anangu, saam met sy omgewing 'n lewende kulturele landskap en 'n fisieke bewys vir die bestaan van die voorvaderwesens.

Die monoliet is in 1987 deur Unesco as wêrelderfenisgebied gelys weens die besonderse geologie daarvan. In 1997 is dit vir 'n tweede keer gelys, die keer as 'n plek van kulturele belang vir die Anangu-inboorlinge. Dit is een van die min plekke ter wêreld wat twee keer gelys is.

Die Anangu glo dat Uluru, soos die res van Sentraal-Australië, deur voorvaderlike wesens aan die begin van tyd gevorm is. Die Anangu is volgens oorlewering direkte afstammelinge van hierdie voorvaders.

Die moderne wetenskap toon dat mense vir meer as 40 000 jaar rondom Uluru gewoon het. Hulle het hul tradisionele leefwyse tot die 1930's volgehou deur 'n nomadiese bestaan te voer, rond te trek om te jag en kos volgens die seisoene te versamel. Hulle het 'n komplekse seremoniële lewe rondom Uluru gebou. Dit word as een van die oudste menslike samelewings op aarde beskou.

Die eerste Europeërs om Uluru te aanskou was die ontdekkingsreisigers onder leiding van William Christie Gosse. Hulle kom op 19 Julie 1873 op Uluru af en noem dit "Ayers Rock" na sir Henry Ayers, wat die hoofsekretaris van Suid-Australië was. Die land was te droog en afgeleë vir boerdery, daarom het min mense Uluru tot die middel van die 20ste eeu besoek.

Toerisme-infrastruktuur, wat gedurende die 1950's naby Uluru ontwikkel is, het nadelige uitwerking op die rots se natuurlike omgewing gehad. So is in die 1970's besluit om alle verblyfgeriewe vir toeriste naby die rotsformasie te verwyder en hulle buite die nasionale park te hervestig. In 1975 is 'n gebied van 104 vierkante kilometer anderkant die park se noordelike grens en 15 km van Uluru af geleë opsygesit vir die bou van toeristegeriewe en 'n lughawe wat as Yulara sou bekendstaan.

Die kampeerterrein in die nasionale park is in 1983 gesluit. Laat in die volgende jaar, toe die Yulara-toeristeoord sy deure geopen het, is ook die motelle in die park gesluit. Die regering van Australië se Noordelike Gebied het sy meerderheidsaandele in Yulara in 1992 verkoop. Die toeristeoord is vervolgens hernoem as Ayers Rock Resort.

Sedert die status van wêrelderfenisgebied aan die park toegeken is, het die getal besoekers die hoogte in geskiet. In 2000 het meer as 400 000 toeriste 'n besoek aan die park gebring. Terwyl toerisme 'n belangrike bron van inkomste geword het, is dit moeilik om 'n ewewig tussen ekonomiese belange en bewaring te handhaaf.



</doc>
<doc id="112779" url="https://af.wikipedia.org/wiki?curid=112779" title="De aanslag">
De aanslag

De aanslag (1982) is ’n boek deur die Nederlandse skrywer Harry Mulisch, wat die gevolg van ’n traumatiese ervaring van nader beskou. Anton Steenwijk is ’n dertienjarige seun wat saam met sy ouer broer en ouers in Haarlem, Nederland bly. Dit is gedurende die laaste dae van die Tweede Wêreldoorlog, met die inwoners van die gebied wat uitsien na vrede en om met hulle lewens na die oorlog aan te gaan.

Een aand, terwyl Anton en sy gesin in hulle huis sit, hoor hulle skote. Wanneer sy broer Pieter uitgaan, sien hy dat ’n bekende man in hulle gemeenskap vermoor is. Die man se lyk lê voor hulle huis. Wat volg is ’n bisarre verhaal, waar Pieter met die pistool van die oorledene vlug en Anton weggeneem word deur Duitsers. “"Zonder iets mee te mogen nemen, zelfs geen jas, werden zij het huis uit geduwd."” (Mulisch, 1982:37) Hulle vermoor vir Pieter en sy ouers (iets wat Anton eers later besef), wat beteken dat Anton die enigste oorlewende is.

Die reeds traumatiese ervaring word vererger toe Anton aanskou hoe die Duitsers sy ouerhuis aan die brandsteek. “"Er klonk er bevel, waarop een soldaat naar hun huis liep, iets door het middelste erkerraam naar binnen gooide en gebukte terugrende. Met een daverende slag stond even een verblinderd boeket vuur in het salon."” (Mulisch, 1982:40) Hy word weggevat na ’n polisiekantoor waar hy in die selle oornag. Hier ontmoet hy ’n vreemde vrou wat haar oor hom ontferm. “’Kom naast me zitten.’” (Mulisch, 1982:46) Sy sê egter aan hom dat hy nie haar naam mag weet nie. “’Ik weet niet hoe je heet,’ fluisterde zij, ‘en dat moet ik ook niet weten. Jij mag ook niet weten hoe ik heet, maar zul jy één ding nooit van je leven vergeten?’” (Mulisch, 1982:47) Omdat dit donker is, kan hy ook nie haar gesig sien nie.

Anton word in die sorg van sy oom geplaas en bekwaam hom na die voltooiing van skoolloopbaan as dokter. Na ’n aantal jare besluit hy om weer na Haarlem, eintlik omdat hy na ’n studiefees “"bij een studiegenoot"” (Mulisch, 1982:82) uitgenooi is,  te gaan en gaan drink tee by een van hulle bure. Die “tuiskoms” is vir hom emosioneel en nadat die tante hom beduie na ’n monument vir die wat gesneuwel het (wat sy gesin insluit), besef hy dat die inpak van die gebeure destyds veel groter is as wat hy kon voorsien. “Er groeide veel meer onkruid dan op de landjes er achter; misschien kwam het door al die as, dat het daar zo vrugbaar was.” (Mulisch, 1982:82) Dit is die gewaarwording wat Anton maak op die erf waar hulle huis jare tevore gestaan het. Hy probeer die hoeveelheid onkruid op die erf verklaar aan die as van hulle huis wat opgeblaas is.

Tydens ’n optog naby Anton se woning, loop hy in Fake in vas. Fake Ploeg is die seun van die man wat destyds voor Anton se ouerhuis doodgeskiet is. Anton is verbaas dat Fake in “een zaak voor huishoudelijke artikel’” werk (Mulisch, 1982:120) Ook in hierdie ontmoeting tussen Anton en Fake word die gevolge van die oorlog duidelik gesien. Dit beklemtoon ook dat niemand ongeskonde daar uitkom nie. Daar is egter ook tussen die twee “onafgehandelde” sake. Fake vra vir Anton: “’Wou je beweren, dat he de schuld van mijn vader is dat jouw familie is vermoord?” (Mulisch, 1982:125). Dit is ’n aanduiding dat beide mans sukkel om nie net die dood van hulle vaders te verwerk nie, maar regstreeks met die gevolge van die vaders se lewens op ’n daaglikse basis mee te doen het.

Anton tree later in die huwelik met ’n vrou genaamd Saskia en wanneer hy een dag op ’n onthaal sit, hoor hy ’n man praat oor skote wat hy geskiet het. “’Ik schoot eerst in zijn rug, en toen een keer in zijn schouder en in zijn buik, terwijl ik hem voorbijfietste.’” (Mulisch, 1982:148) Dit herinner hom dadelik aan die omstandighede rondom die dood van die man voor hulle huis, wat tot die uitwissing van sy gesin gelei het. Wanneer hy en die man (Cor Takes) met mekaar begin gesels, ontdek hulle dat die ander man ook met verlies sukkel. Waar Anton gedink het die man is die oorsaak van sy ellende, ontdek hy en die man saam dat die vrou wat saam met hom in die selle die aand deurgebring het, nie net die man se groot liefde was nie, maar ook dat sy eintlik die man voor hulle huis afgemaai het. “’Got bestaat niet, en ik misschien ook wel nie.’” (Mulisch, 1982:154) sê Takes aan Anton. Hieruit is dit duidelik dat Takes sukkel om die dood van sy vriendin te verwerk. Terwyl sy (Truus Coster) probeer wegkom het na die aanval, is sy gewond en in hegtenis geneem. Sy is kort daarna om die lewe gebring.

Die laaste stukkie in Anton se legkaart om met die verlede vrede te maak en te verstaan wat gebeur het, is wanneer hy eendag Karin Korteweg raakloop wat hulle bure as kind in Haarlem was. Aanvanklik deel hulle gemeenplase uit, voordat Anton besef hulle het eintlik ’n “afspraak” met mekaar, in die sin dat hulle beide oor die verlede moet praat. “’Karin, luister. Laten we niet omheen draaien. Jij wilt het kwijt en ik wil het horen. Wat is er die avond precies gebeurd?’” (Mulisch, 1982:239) Wat volg is Karin wat vir Anton vertel dat sy broer met Ploeg se pistool in hulle huis ingehardloop het. “’Ik dacht dat hij ons dood kwam schieten.’” (Mulisch, 1982:239) Sy beken ook aan Anton dat Ploeg aanvanklik voor haar ouerhuis doodgeskiet is, maar dat hulle sy liggaam geskuif het om voor Anton-hulle se huis te lê. Ook hier is die effek van die oorlog op vele mense duidelik. Karin sê dat haar ouers na Nieu-Seeland geëmigreer het, omdat haar vader vergelding van Anton gevrees het. Karin sê aan Anton oor haar vader se besluit: “’Omdat hij bang voor jou was.’” (Mulisch, 1982:246)

Dis vir my interessant dat Anton sy seun uit sy tweede huwelik (met Lisebeth) na sy broer Peter vernoem. Ek dink dit is ’n verering aan sy broer en dit kan ook moontlik daarop wys dat hy sy broer deur sy seun wil laat voortleef.

"De aanslag" is ingedeel in ses “hoofstukke”, waarvan elkeen ’n deel in die geskiedenis van veral Anton dek. Alhoewel lesers se simpatie waarskynlik by Anton lê, slaag Mulisch daarin om lesers nie onsimpatiek teenoor die ander karakters in die roman te laat nie. Selfs ’n karakter soos Fake Ploeg, wat klippe tydens ’n optog gooi, en maklik as ’n antagonis gesien kan word, word uitgebeeld as iemand wat ’n produk van sy omstandighede is, omstandighede wat hy nie noodwendig self gekies het nie.

In "De aanslag", soos in baie van  Mulisch se ander werke, vind die Tweede Wêreldoorlog sterk inslag in die roman. Ander romans van Mulisch wat ook dié tema het, is "Het stenen bruidsbed" en "Siegfried".

Die roman herinner sterk aan meer resente werke in die Afrikaanse letterkunde soos "Kamphoer", wys nie net op die grusame gevolge van oorlog nie, maar plaas ook verlies onder die vergrootglas. Waar die karakter Susan in "Kamphoer" ook haar verlede by wyse van spreke “herbesoek”, is dit presies wat met Anton in "De aanslag" gebeur. Hy word immers regdeur sy lewe gekonfronteer met wat daardie nag gebeur het. Maar dis nie net hy wat swaar aan die gevolge van die oorlog dra nie, dit is ook die ander mense wat hy teekom, wat sukkel om die verlede te verwerk. Anton se reis deur die boek is op die ou einde ’n reis wat hy moet neem om berusting te kry na die uitwissing van sy gesinslede. “"Hij dacht aan Takes , en dat in het leven blijkbaar alles aan het licht komt vroeg of laat, afgehandeldt wordt en "ad acta" gelegd."” (Mulisch, 1982:176) Dié gedagte van Anton vorm volgens my die kern van die boek.

Op die einde wys De aanslag op ’n nuwe en verfrissende manier dat almal nie net deur oorlog geraak word nie, maar ook dat trauma iets is wat ’n invloed op mense se lewens het.


</doc>
<doc id="112785" url="https://af.wikipedia.org/wiki?curid=112785" title="Gideon Toury">
Gideon Toury

Gideon Toury (Hebreeus: גדעון טורי‎) (* 1942 - † 2016) was ’n Israelse vertalingsgeleerde en professor in Digkunde, Vergelykende Literatuurstudies en Vertaalstudies by die Universiteit van Tel Aviv, waar hy die M. Bernstein-professoraat in Vertaalteorie het beklee. Gideon Toury was ’n baanbreker op die gebied van Deskriptiewe Vertaalstudies.

Gideon Toury is in Haifa gebore, die eerste kind van die geskiedkundige Jacob Toury (1915–2004) en sy vrou Eve. Hy het sy hoërskoolloopbaan in 1960 aan die Reali-skool in Haifa voltooi. Ná hoërskool het hy sy militêre diens in die Nahal-brigade en die valskermtroepe gedoen en is as deel van sy opleiding na ’n kibboets gestuur om met die boerdery te help. Hy het ses jaar daar gewoon en hy was op die ou end die redakteur van die kibboetskoerant en het kulturele geleenthede georganiseer. Hierdie ondervinding het hom gehelp om ’n werk by ’n kindertydskrif te kry, waar hy sy eerste vertalings gedoen het, en later was hy die redakteur van die Hebreeuse uitgawe van "Popular Photography".

Hy het in 1970 met lof in Hebreeuse taalkunde en literatuur aan die Universiteit van Tel Aviv gegradueer en het in 1977 ’n doktorsgraad in Algemene Literatuurwetenskap aan dieselfde universiteit behaal. Die onderwerp van sy tesis was "Translational Norms and Literary Translation into Hebrew, 1930–1945". In 1980 het hy die Hans Christian Andersen-toekenning gewen vir sy vertaling in Hebreeus van C.S. Lewis se "The Voyage of the Dawn Treader". Hy was die eerste professor in CETRA, die navorsingsprogram in Vertaalstudies wat in 1989 deur Jose Lambert geskep is. In 1999 is hy erelidmaatskap van die UNESCO-professoraat van Vertaalstudies by die Comenius-universiteit, Bratislava, Slowakye, gegee. In 2000 het hy ’n eredoktorsgraad van die Universiteit van Middlesex, Londen, ontvang.

Van  1970 tot 1983 het hy saam met Benjamin Harshav, Itamar Even-Zohar en Menachem Perry aan die tydskrif "Literature" gewerk en in 1989 het hy "Target, International Journal of Translation Studies" gestig en sedertdien is hy die hoofredakteur daarvan. Hy is ook die Hoofredakteur van die "Benjamins Translation Library". Hy was ook ’n lid van die redaksionele komitee van "The Translator" en "Translation Studies Abstracts" totdat hy "ontaangestel" is ná Mona Baker se besluit om Israeli-akademici te boikot.

Die vernaamste navorsing is oor vertaalteorie en deskriptiewe vertaalstudies, met nadruk op die geskiedenis van die Hebreeuse Bybelvertaling tot die hede.

Volgens Toury is daar preskriptiewe en deskriptiewe studies. Preskriptiewe, of voorskriftelike, benaderings het as mikpunt om reëls te formuleer wat deur enigiemand wat tekste van ’n spesifieke soort skep. Dit is toegespits daarop om die beste of korrekte oplossings te vind. Deskriptiewe, of beskrywende, benaderings ondersoek bestaande tekste en beskryf die reëls wat hulle skynbaar volg.

Hy het die term ""translation norms"" (vertaalnorme) gevorm, wat verborge reëls beskryf wat deur die meerderheid gevolg word wat ontdek word deur deskriptiewe waarneming van vertalings. Hulle word nie as voorskriftelike reëls verstaan nie, maar as norme wat in ’n spesifieke konteks geld. Norme verander dus volgens tyd en kultuur, en gevolglik kom dieselfde probleem keer op keer in vertaling voor.

Hy het drie boeke uitgegee, was die redakteur van etlike bundels en talle artikels, in Engels sowel as Hebreeus, op die gebied van vertaalteorie en vergelykende literatuurstudies. Sy artikels is ook in baie ander tale vertaal en hy is self ’n aktiewe vertaler (30 boeke en baie artikels).







</doc>
<doc id="112787" url="https://af.wikipedia.org/wiki?curid=112787" title="Melodie">
Melodie

’n Melodie (uit Grieks μελῳδία, "melōidía", "sang"), ook wysie, stem of lyn, is ’n liniêre opeenvolging van musieknote wat die luisteraar as ’n eenheid waarneem. In die letterlikste sin is ’n melodie ’n kombinasie van toonhoogte en ritme, terwyl die term in meer figuurlike sin die ander elemente van musiek, soos toonkleur kan insluit. Dit kan as die voorgrond beskou word van die begeleiding in die agtergrond. ’n Lyn of party hoef nie ’n voorgrondmelodie te wees nie.

Melodieë bestaan dikwels uit een of meer musikale frases of motiewe, en word gewoonlik in verskillende vorme deur ’n hele komposisie herhaal. Melodieë kan ook beskryf word deur hulle melodiese beweging of die toonhoogtes of die intervalle tussen note (hoofsaaklik konjunk of disjunk of met verdere beperkings), omvang van toonhoogte, spanning en oplossing, kontinuïteit en koherensie, kadens en vorm.

Met die oog op hoeveel verskillende elemente en style van melodie daar is, "beperk baie bestaande verklarings [van melodie] ons tot spesifieke stilistiewe modelle, en hulle is te eksklusief". Paul Narveson het in 1984 beweer dat meer as driekwart van melodiese onderwerpe nie deeglik ondersoek is nie.

Die melodieë wat in die meeste Europese musiek wat voor die 20e eeu geskryf is, bestaan, asook in populêre musiek deur die 20e eeu heen, het "vaste en maklik herkenbare frekwensiepatrone", herhalende "gebeurtenisse, dikwels periodies, op alle struktuurvlakke" en "herhaling van tydsdure en patrone tydsduur".

In the 20e eeu het melodie "gebruik gemaak van ’n groter verskeidenheid noothulpbronne was wat in enige ander tydperk van Westerse musiek die gewoonte was". Hoewel die diatoniese toonleer nog gebruik is, het die chromatiese toonleer "in algemene gebruik" geraak. Komponiste het ook ’n strukturele rol toegeken aan "die kwalitatiewe dimensies" wat vroeër "byna uitsluitlik vir toonhoogte en ritme behou is". Kliewer sê: "Die noodsaaklike elemente van enige melodie is tydduur, toonhoogte en kwaliteit (toonkleur), tekstuur en klanksterkte." Al is dieselfde melodie moontlik herkenbaar wanneer dit met ’n groot verskeidenheid toonkleure en dinamiek gespeel word, is laasgenoemde moontlik steeds ’n "element van liniêre ordening".

Verskillende musiekstyle wend melodie op verskillende maniere aan. Byvoorbeeld:



</doc>
<doc id="112788" url="https://af.wikipedia.org/wiki?curid=112788" title="Tonika">
Tonika

In musiek is die tonika die eerste trap van ’n diatoniese toonleer en die toonsentrum of finale oplossingsnoot is. die drieklank wat op die tonika gebou word, die tonika-akkoord, is dus die belangrikste akkoord. Die tonika is meer algemeen die toonhoogte waarna al die ander toonhoogtes in ’n stuk musiek hiërargies verwys. Toonlere word volgens hulle tonika benoem, dus is die tonika van die toonleer op C, die noot C. Eenvoudige liedjies kan op die tonika begin en eindig.

Die tonika word soms verwar met die grondnoot, wat die verwysingsnoot van ’n akkoord is, eerder as van die toonleer. Dit word ook verteenwoordig deur die Romeinse syfer I.

In Wes-Europese tonale musiek van die 18e en 19e eeu was die tonika die belangrikste van al die verskillende toonsentrums wat ’n komponis in ’n stuk musiek gebruik het, met die meeste stukke wat in die tonika begin en eindig, en gewoonlik ook na die dominant (die vyfde trap bo die tonika, of die vierde trap onder die tonika) moduleer.

Twee parallelle toonsoorte het dieselfde tonika. Byvoorbeeld, in sowel C-majeur as C-mineur is die tonika C. Verwante toonsoorte (twee verskillende toonlere wat dieselfde toonsoortteken gebruik) het egter verskillende tonikas. Byvoorbeeld, C-majeur en A-mineur deel ’n toonsoortteken wat geen kruise of molle het nie, al het hulle verskillende tonikas (C en A, onderskeidelik).

"Tonika" kan uitsluitlik in tonale kontekste gebruik word, terwyl toonsentrum in post- en atonale musiek gebruik kan word: "vir die doel van nietonaalgesentreerde musiek, is dit moontlik ’n goeie idee om die term 'toonsentrum' na die algemener klas te laat verwys waarvan 'tonikas' (of toonsentrum in tonale konteks) as ’n subklas beskou kan word." ’n Toonsentrum kan dus referensieel of kontekstueel optree in ’n atonale konteks, dikwels as ’n as of simmetrielyn in ’n intervallesirkel. Toonsentrisiteit (""pitch centricity"") is ’n term wat gevorm is deur Arthur Berger in sy "Problems of Pitch Organization in Stravinsky".

Die diatoniese funksie van die tonika sluit 4 afsonderlike aktiwiteite or rolle in as die hoofdoelnoot, inisiërende gebeurtenis, voortbrenger van ander note en die stabiele sentrum wat die spanning tussen die dominant en subdominant neutraliseer.


</doc>
<doc id="112789" url="https://af.wikipedia.org/wiki?curid=112789" title="Majeurtoonleer">
Majeurtoonleer

Die majeurtoonleer of Ioniese toonleer is een van die algemeenste toonlere, veral in Westerse musiek. Dit is een van die diatoniese toonlere. Soos baie ander toonlere bestaan dit uit sewe note: die agtste is dieselfde as die eerste, maar teen ’n verdubbelde frekwensie sodat dit ’n hoër oktaaf van dieselfde noot genoem word (uit Latyns "octavus", die agtste).

Die eenvoudigste majeurtoonleer om te skryf is C-majeur, die enigste majeurtoonleer wat geen kruise of molle nodig het nie:
Die majeurtoonleer was van sentrale belang in Europese musiek, veral gedurende die tydperk van klassieke Westerse harmonie en in populêre musiek, as gevolg van die groot aantal akkoorde wat daaruit gevorm kan word.

’n Majeurtoonleer is ’n diatoniese toonleer. Die oopeenvolging van intervalle tussen die note van ’n majeurtoonleer is:
waar "heel" ’n heeltoon (’n rooi u-vormige kromme in die figuur), en "half" ’n halftoon (’n rooi gebroke lyn in die figuur) verteenwoordig.

’n Majeurtoonleer kan beskou word as twee tetrachorde wat deur ’n heeltoon geskei word. Elke tetrachord bestaan uit twee heeltone gevolg deur ’n halftoon:

Die kwintsirkel, wat in 1728 vir die eerste keer deur Johann David Heinichen beskryf is in sy boek "Der General-bass", is sedertdien gebruik as ’n manier om die relatiewe harmoniese afstand tussen toonsoorte te illustreer.

Die syfers in die sirkel toon die aantal kruise of molle in die toonsoortteken, met die kruise wat regsom loop en die molle wat linksom loop vanaf C-majeur (wat geen kruise of molle het nie). Die sirkelrangskikking hang af van enharmoniese verhoudings in die sirkel, wat gewoonlik bereken word op ses kruise of molle vir die majeurtoonsoorte van F♯ = G♭ en D♯ = E♭ vir mineurtoonsoorte. Sewe kruise of molle maak majeurtoonsoorte  (C♯-majeur of C♭-majeur) wat makliker geskryf kan word met vyf molle of kruise (as D♭-majeur of B-majeur).

Die term "majeurtoonleer" word ook gebruik in die name van ander toonlere waarvan die eerste, derde en vyfde trappe ’n majeurdrieklank vorm.

Die harmoniese majeurtoonleer se sesde trap is verlaag. Byvoorbeeld: C-D-E-F-G-A♭-B-C. Dit verskil van die harmoniese mineurtoonleer deurdat die derde trap verhoog is.

Die melodiese majeurtoonleer is die vyfde modus van die jazz mineurtoonleer. Byvoorbeeld: C-D-E-F-G-A♭-B♭-C. Dit verskil van die Ioniese toonleer deurdat die sesde en sewende trappe verlaag is en van die Eoliese toonleer deurdat die derde trap verhoog is. Die gekombineerde toonleer wat as die Ioniese styg en as die melodiese majeur daal, word ook die melodiese majeur genoem: C-D-E-F-G-A-B-C-B♭-A♭-G-F-E-D-C (verskil van die melodiese mineur deurdat die derde trap verhoog is).

In die dubbelharmoniese majeurtoonleer is die tweede en sesde trappe verlaag. Byvoorbeeld: C-D♭-E-F-G-A♭-B-C. Dit is die vyfde modus van die Hongaarse mineurtoonleer.




</doc>
<doc id="112790" url="https://af.wikipedia.org/wiki?curid=112790" title="Skilder-hengelaar">
Skilder-hengelaar

Die Skilder-hengelaar ("Antennarius pictus") is 'n vis wat voorkom in die westelike Stille Oseaan en die Indiese Oseaan, meer spesifiek in die Rooisee en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Painted anglerfish".

Die vis word tot 25 cm lank en is geel, bruin en pienk bont gevlek met onreëlmatige donker en wit kolle op. Daar is ook verskeie los lelle wat op die lyf voorkom.

Die vis leef in rotsagtige kusareas en aflandige koraal- en rotsriwwe in water wat tot 40 m diep is. Dit vreet vis en skaaldiere. Die vis word selde gesien.





</doc>
<doc id="112792" url="https://af.wikipedia.org/wiki?curid=112792" title="Malcolm Retief">
Malcolm Retief

Dr. Malcolm Wilhelm Retief (Knysna, Kaapkolonie, 21 Junie 1904 – 8 September 1990) was ’n predikant in die Nederduitse Gereformeerde Kerk en ’n skrywer van boeke oor godsdiens, onder die skrywersnaam dr. M.W. Retief.

Dr. Retief was een van die ses kinders van ds. Petrus Jacobus Retief en sy vrou, Frances Elizabeth Christina Kotzé. Ten tyde van sy geboorte was sy vader predikant van die NG gemeente Knysna (1900–'08). Hy het grootgeword op Joubertina, waar ds. P.J. Retief predikant van die plaaslike NG gemeente was van 1908 tot sy vertrek na die NG gemeente Alexandria in 1921. Op Joubertina het Malcolm Retief sy juniorsertifikaateksamen afgelê en gaan daarna na die Hoër Jongenskool op Stellenbosch (nou die Paul Roos Gimnasium), waar hy matrikuleer. Hy het hom in 1923 as student aan die Universiteit Stellenbosch laat inskryf, behaal die B.A.-graad en gaan in 1926 na die Kweekskool. Nadat hy die kandidaatseksamen afgelê het, vertrek hy in 1928 na Princeton in die VSA. Gedurende vakansietye het hy lang reise deur Amerika onderneem. In April 1930 het hy sy doktorsgraad in die teologie behaal en is toe gelegitimeer as predikant in die NG Kerk.

Dr. Retief se eerste standplaas ná sy terugkeer na Afrika was die sendinggemeente Madzimoyo by Chipata in Noord-Rhodesië wat bedryf is deur die NG Kerk in die Oranje-Vrystaat. Hy het net agt maande op die sendingstasie gewerk, waarna hy die eerste leraar van die NG gemeente Nkana, ook in Noord-Rhodesië, geword het. Hy was die eerste leraar van die kopermyne. Die uitgestrekte werkkring met sy veelsydige probleme het besondere eise aan die leraar gestel. Sy huis was dikwels as 't ware net 'n kuierplek omdat hy soms tot ses weke op 'n keer besig was om nagmaal elders te bedien, selfs tot in Elizabethville in die Kongo. Ná nege jaar se moedige, vasbeslote bediening het Retief en sy vrou terug Suid-Afrika toe verhuis. In Junie 1943 is hy in die NG gemeente Breyten in die destydse Oos-Transvaal bevestig. Ná vier jaar het hy ’n betrekking by die SA Bybelvereniging aanvaar, maar net ’n jaar later die beroep aangeneem na die NG gemeente Daspoort in die weste van Pretoria. In 1963 het hy organiserende sekretaris van die Christelike Polisie- en Gevangenisdiensvereniging geword, maar in 1966 ’n beroep aangeneem na sy laaste gemeente, Westdene. Skaars vier jaar later, in Januarie 1970, het hy aldaar sy emeritaat aanvaar.

Dr. Retief het godsdienstige werke, soos "Maak my lewend na u Woord" (1940), "Lig en skaduwee" (1946) en "Terug tot God" (1943) geskryf. Ander werke sluit in "Verowerings vir Christus" (1948, oor die lewe van dr. W.H. Murray) en "Herlewings in ons geskiedenis" (1951). "Verowerings vir Christus" het ook in Engels verskyn, as "William Murray of Nyasaland" (1958).

Dr. Retief was getroud met Jemima Louw (13 Desember 1905 – 3 November 1999), ’n dogter van ds. Andrew Louw (1862–1956), 'n baanbrekersendeling van die Nederduitse Gereformeerde Kerk, veral op die sendingstasie Morgenster in die destydse Suid-Rhodesië. Ds. Louw se moeder, ook Jemima (1836–1904), was een van die vier dogters van ds. Andrew Murray sr. van die NG gemeente Graaff-Reinet wat met 'n predikant getrou het. Van haar ses broers wat volwassenheid bereik het, het vyf predikant in die NG Kerk geword: John, Andrew, William, George en Charles.



</doc>
<doc id="112793" url="https://af.wikipedia.org/wiki?curid=112793" title="Tropiese halfbek">
Tropiese halfbek

Die Tropiese halfbek ("Hyporhamphus affinis") is 'n vis wat voorkom in die Stille Oseaan en die Indiese Oseaan, meer spesifiek in die Rooisee en aan die ooskus van Afrika suidwaarts tot by sentraal KwaZulu-Natal. In Engels staan die vis bekend as die "Tropical halfbeak".

Die vis word tot 6 cm lank. Dit is blouerig aan die rugkant met 'n groenerige silwer pens en 'n silwer streep aan die sye oor die hele lengte van die vis. Hulle word gesien in vlak baaie waar hulle net onder die oppervlak swem. Die visse is alleenlopers of kom in klein groepies voor. Hulle vreet klein vissies en soöplankton.





</doc>
<doc id="112811" url="https://af.wikipedia.org/wiki?curid=112811" title="Bacchus">
Bacchus

In die Romeinse mitologie is Bacchus die god van wyn en vrugbaarheid. Hy word gewoonlik met uitspattige feeste verbind waarby te veel drank, partytjies en seks betrokke is. In die Griekse mitologie heet hy Dionusos.

Bacchus was die seun van Jupiter en Semele, die dogter van Kadmos. Toe sy ma met hom swanger was, is hulle deur 'n bliksemstraal van Jupiter getref. Die ongebore kind is vervolgens in Jupiter se heup toegewerk, en is drie maande later gebore. As kind is hy deur Silenus geskool, wat 'n groot liefhebber van wyn was en dikwels op die rug van 'n donkie gedra moes word. Voordat hy sy plek by Olimpus ingeneem het, het Bacchus vir baie jare deur die wêreld gedwaal. Hy was tot so ver as Indië om mense te leer hoe om wingerdstokke te groei.

Bacchus was die laaste god wat by die twaalf Olimpiese gode aangesluit het. Hestia het haar posisie aan hom afgestaan.


</doc>
<doc id="112812" url="https://af.wikipedia.org/wiki?curid=112812" title="Rosa Nepgen">
Rosa Nepgen

Rosa Sophia Cornelia Nepgen (Barkly-Oos, Kaapkolonie, 12 Desember 1909 – Stellenbosch, Suid-Afrika, 14 Februarie 2000) was ’n Suid-Afrikaanse komponis. Die grootste deel van haar oeuvre bestaan uit toonsettings van Afrikaanse gedigte vir stem en klavier, onder meer talle liedere met liriek deur haar man, W.E.G. Louw, en sy broer die digter N.P. van Wyk Louw.

Nepgen se vader, Johann Nepgen (6 April 1883 – 19 Desember 1946), was ’n prokureur op haar geboortedorp en haar moeder, Millicent Grace Schlemmer (geboorte- en sterfdatum onbekend) van Dordrecht, ’n bekwame sangeres wat ook die klavier en viool en bespeel het. Volgens die beskikbare bronne was Rosa Nepgen die egpaar se enigste kind. Rosa het as vierjarige by haar moeder leer lees en 'n paar jaar later het sy haar begin klavierles gee. Die gesin het in 1912 verhuis, eers na Pretoria, en einde 1913 na Standerton, waar Rosa skoolgegaan en musiekles by die orrelis Dirk Meerkotter gekry het. Vanaf haar dertiende jaar het sy gereeld al om die twee weke na die hoofstad gereis, waar sy onderrig ontvang het by Ellen Norburn aan die destydse Pretoria College of Music. Tussendeur het sy ook sang- en orrelles geneem en spraakles by Stephanie Faure. Faure se benadering van poësie het 'n sterk musikale inslag gehad en gevolglik ook ’n invloed uitgeoefen op die musikale smaak van haar jong leerling.

In 1927 is Rosa Nepgen na die Universiteit van die Witwatersrand, waar sy ingeskryf het vir die graad B.Mus., met hoofvakke musiek, Engels en etiek. In 1931 het sy die graad B.Mus. (Honneurs) behaal. Sy het intussen die gebruiklike lisensiaatdiplomas in orrel- en klavierspel verwerf, sowel as die Fellowship van Trinity College in Londen. Later, tot aan haar troue met prof. W.E.G. Louw in 1944, was sy dosent aan die musiekdepartement van die Universiteit van die Witwatersrand. Reeds in haar tweede jaar het prof. P.R. Kirby haar gevra om agtergrondmusiek vir 'n opvoering van Aristophanes se "Wolke" te skryf. Haar klavieronderwyser, Horace Barton, self 'n begaafde en goed opgeleide komponis, het haar vordering as komponis deur goedige aanmoediging en kritiek aangehelp.

Eers het Nepgen heelwat Engelse verse getoonset, onder meer ook 'n mirakelspel, "The three Mary's", vir kamerorkes en soliste, maar sy het spoedig na paslike Afrikaanse tekste begin soek. In 1940 het sy in Tj. Buning se bloemlesing "Uit ons digkuns" met die verse van W.E.G. Louw kennis gemaak. Voor haar huwelik was sy ook orreliste van die NG gemeente Melville (Johannesburg). Ná haar troue het sy gaan woon in Grahamstad, waar haar eggenoot 14 jaar lank hoogleraar in Afrikaans en Nederlands aan die Rhodes-universiteitskollege was. Daar het sy reëlmatig aan komposisie gewerk en deur bemiddeling van haar man ook iets van die Nederlandse poësie leer ken. Hulle het dikwels saam verse gelees en haar gevoeligheid vir die klank van taal en die ongelyksoortige verwantskap tussen woord en toon is so verdiep.

In Grahamstad was sy behulpsaam met die orrelspel in die plaaslike NG kerk en later voltydse orreliste. So het sy intiem kennis gemaak met die Geneefse psalmmelodieë en weer was dit die verwantskap gelê tussen taal en musiek wat haar geboei het, veral die sogenaamde "musikale lyn" van die 16de-eeuse musiek het haar vokale skryfwyse sterk beïnvloed.

Nadat prof. Louw in 1957 as kunsredakteur van "Die Burger" aangestel is, het die gesin – nou met twee seuns daarby – Kaap toe verhuis. Louw het daarna gestreef om dié dagblad se kunsblad op dieselfde peil as Europese koerant s'n te bring en daarin geslaag om dit die toonaangewende kunsrubriek in Suid-Afrika te maak. Nepgen het artikels vir "bladsy twee" bygedra en resensies vir die boekeblad geskryf. In die Kaap het Nepgen kennis gemaak met die immigrantegesin Haller en saam met hulle gesing in hul Goeie Hoop-koor, 'n a cappella-groep. Die sangstyl van dié groep en as haar kennismaking met 'n uitgebreide repertoire van vokale musiek – van die Middeleeue tot ná die Tweede Wêreldoorlog, en veral die Duitse komponiste – was vir haar 'n verrykende ervaring. Sy het haar nou selfs intensiewer met die Geneefse psalms begin besig hou en Frans aangeleer om die tersaaklike literatuur te bestudeer. Dié werksaamhede het eindelik gelei tot die publikasie van 'n eie Psalter, "Met hart en mond" (1966), waarin sy gebruik gemaak het van die Afrikaanse vertalings van die Psalms deur Totius. Intussen het haar vokale styl onvermydelik ook in nuwe bane ontwikkel.

Gereelde konsertbesoek in Kaapstad, na die Kaapse Simfonie-orkes sowel as die Kaapstadse Konsertklub, gepaard met talle besoeke aan Wes-Europa het haar musikale horison verder verbreed. Reeds in 1949 het sy kennis gemaak met die Vlaamse komponis Flor Peters, van wie sy besonderse aanmoediging in verband met haar komposisies gekry het. In 1954, tydens haar man se langverlof, het sy as student aan die Amsterdamse Konservatorium ingeskryf, waar haar leermeesters prof. Ernst W. Mulder sowel as die pianis Peter Frankl was. Gedurende dié tyd het sy ook intensief les geneem by die Nederlandse komponis Henk Badings, met wie 'n lewenslange vriendskap gevolg het. Besonderse aanmoediging het sy ook ontvang van die Nederlandse kritikus en musikoloog prof. Eduard Reeser, sowel as van sangers soos Laurens Bogtman (wat meermale van haar liedere gesing het) en Annie Woud.

In 1966 is prof. Louw benoem as hoogleraar aan die Universiteit Stellenbosch en twee jaar later verhuis die gesin na die Eikestad. Vyf jaar vantevore, op 'n derde besoek aan Italië, het Nepgen en haar eggenoot Italiaans begin aanleer. In 1972 skryf sy in as student in Italiaans aan Maties en verwerf in 1976 die Honneursgraad (cum laude) in dié taal. Saam met haar man het sy Händel se "Messias" in Afrikaans vertaal (uitgegee deur Novello). Kennismaking met die werk van – maar ook persoonlik in Italië met – die komponis Luigi Dallapiccola sowel as die digter Eugenio Montale, wat in sy jonger jare ook musiekkritikus was, het haar belangstelling in die eietydse Europese musiek en letterkunde aangewakker. Sy het, nadat laasgenoemde in 1975 die Nobelprys verwerf het, talle van sy gedigte in Afrikaans vertaal en verskeie van haar mees geslaagde latere komposisies is deur Italiaanse woorde van Montale, Pascoli en Petrarca geïnspireer. 'n Bundel met haar vertalings van Montale is in 1980 gepubliseer en in dieselfde jaar onderskei met 'n toekenning van die Suid-Afrikaanse Akademie vir Wetenskap en Kuns, in die afdeling Vertaling. Dit was kort na prof. Louw se dood in April 1980.

Nepgen was selde met die musikale vorming in haar manuskripte tevrede. Ouer liedere – soos twee baie vroeë liedere op woorde van A.G. Visser, wat in die Dalro-publikasie "Sing sag menig' lied" (1978) gepubliseer is – het sy dikwels by hersiening ingrypend herskryf. Hoewel 'n hele aantal van haar komposisies gepubliseer is, bestaan verreweg die meeste net in manuskrip.



</doc>
<doc id="112814" url="https://af.wikipedia.org/wiki?curid=112814" title="Grootskub-soldaat">
Grootskub-soldaat

Die Grootskub-soldaat ("Myripristis berndti") is 'n vis wat voorkom in die Stille Oseaan en die Indiese Oseaan, meer spesifiek aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Bigscale soldier".

Die vis word tot 30cm lank. Dit het silwerpienk skubbe met rooi rantjies wat dit ligrooi laat vertoon. Die eerste dorsale vin is geel terwyl die ander vinne rooi en wit rante het. Die vis leef in vlak water in aflandige koraal- en rotsriwwe in water wat 3 tot 30m diep is. Hulle skuil in klein groepies onder rotsoorhange bedags. Die vis vreet soöplankton snags.

Die vis kan maklik verwar word met die vlekoog-soldaat.





</doc>
<doc id="112821" url="https://af.wikipedia.org/wiki?curid=112821" title="Mercedes AMG Petronas F1-span">
Mercedes AMG Petronas F1-span

Die Mercedes AMG Petronas Formule Een-span (voorheen "Mercedes Grand Prix") is 'n Duits-Britse Formule Een-motorrenspan wat by Brackley, Northamptonshire, in Engeland gebaseer is. Hulle neem aan die Formule Een wêreldkampioenskap deel en maak ook gebruik van Mercedes F1-enjins in hulle renmotors.

Die span se renjaers vir die 2014-2016 Formule Een-seisoen was die Brit Lewis Hamilton en die Duitser Nico Rosberg. Die jong Finse renjaer Valtteri Bottas het die 2016-wêreldkampioen Rosberg, wie uitgetree het, in die span vervang in 2017.

"* Seisoen nog aan die gang"


</doc>
<doc id="112827" url="https://af.wikipedia.org/wiki?curid=112827" title="Zakhele">
Zakhele

Zakhele is die township digby die dorpie Rhodes aan die Bellrivier, hoog in die Drakensberg en 54 km noordoos van Barkly-Oos.


</doc>
<doc id="112830" url="https://af.wikipedia.org/wiki?curid=112830" title="Bella Vista">
Bella Vista

Bella Vista is 'n kleurlingwoonbuurt in die Kouebokkeveld, geleë noord van Ceres, en is sinoniem met kersieboorde en sneeu in die winter. Dit ressorteer onder die Witzenberg Plaaslike Munisipaliteit, wat onder beheer van die Kaapse Wynlande-distriksmunisipaliteit val.



</doc>
<doc id="112831" url="https://af.wikipedia.org/wiki?curid=112831" title="ENduli">
ENduli

eNduli is 'n swart woonbuurt in die Kouebokkeveld, oos van Ceres geleë, en is sinoniem met kersieboorde en sneeu in die winter. Dit ressorteer onder die Witzenberg Plaaslike Munisipaliteit, wat onder beheer van die Kaapse Wynlande-distriksmunisipaliteit val.



</doc>
<doc id="112833" url="https://af.wikipedia.org/wiki?curid=112833" title="Montana, Witzenberg">
Montana, Witzenberg

Montana is 'n kleurlingwoonbuurt in die Kouebokkeveld, geleë langs Wolseley, en is sinoniem met kersieboorde en sneeu in die winter. Dit ressorteer onder die Witzenberg Plaaslike Munisipaliteit, wat onder beheer van die Kaapse Wynlande-distriksmunisipaliteit val.



</doc>
<doc id="112835" url="https://af.wikipedia.org/wiki?curid=112835" title="Pine Valley, Witzenberg">
Pine Valley, Witzenberg

Pine Valley is 'n 60% kleurlingwoonbuurt in die Kouebokkeveld, geleë aan die westekant van Wolseley, en is sinoniem met kersieboorde en sneeu in die winter. Dit ressorteer onder die Witzenberg Plaaslike Munisipaliteit, wat onder beheer van die Kaapse Wynlande-distriksmunisipaliteit val.



</doc>
<doc id="112843" url="https://af.wikipedia.org/wiki?curid=112843" title="Dranus Vermeulen">
Dranus Vermeulen

Dranus Vermeulen (1942- ) is ’n Afrikaanse dramaturg en senior lektor in Afrikaans en Nederlandse letterkunde aan die Universiteit van Natal.

Hendranus Johannes (Dranus) Vermeulen is op 13 Augustus 1942 op Elliot gebore. Hy word groot op Swellendam. Toe hy ses jaar oud was, verhuis die gesin na Middelburg in die Karoo nadat sy vader aangestel is as hoof van die plaaslike hoërskool. Hier begin hy sy skoolopleiding aan die dorp se laerskool. In 1956 verhuis hulle na Carnarvon, waar hy in 1960 matrikuleer. Hierna studeer hy vanaf 1961 verder aan die Universiteit van die Oranje-Vrystaat, waar hy in 1963 die B.Admin.-graad met onderskeiding behaal. Hy was werksaam in die koerantwese en by 'n bank voordat hy by die Staatsdiens aansluit. In 1972 behaal hy die B.A. Honneurs-graad in Afrikaans en Nederlands aan die Universiteit van Natal met onderskeiding en in 1974 die M.A.-graad cum laude met 'n verhandeling oor "Die Idioom van die Absurde Teater" en Chris Barnard se "Pa maak vir my ’n vlieër Pa". Sedert 1972 was hy as senior lektor verbonde aan die Departement Afrikaans en Nederlands aan die Universiteit van Natal in Pietermaritzburg. Hy het drama en poësie doseer en meermale as regisseur by die opvoering van dramas deur die studente opgetree, onder meer in 1991 “"Die trommel"” van André P. Brink, waarin die skrywer Izak de Vries die hoofrol speel. Hy is getroud met Cornelia Petronella Elizabeth Vermeulen.

Sy drama “Bus-stop” is geheel en al in die gees van die Teater van die Absurde geskryf. Dit beeld drie vaal mannetjies uit wat almal op een bus wag om hulle na verskillende bestemmings te neem. Op tipiese absurde wyse word die kringloopgebeure, soeke na die self, verwarring tussen werklikheid en verlede, vrugtelose dialoog, die soektog na identiteit en teenstrydige vertolking van werklikheid en herinnering gebruik. Uiteindelik bly die karakters heeltemal haweloos sit, vergete van mens en God, nadat hulle die vermeende inspekteur wat moontlik die almagtige skepper van hulle lot kon wees, vermoor het. Hoewel ’n sterk bydrae tot hierdie teatervorm, bring dit nie iets nuuts nie.

Sy kortverhaal “"Die storie se storie"” word in "Standpunte" gepubliseer en sy kortverhaal, “"’n Slang in die tuin van ons reënboognasie"”, word opgeneem in die versamelbundel “"In ’n neutedop"”, onder redaksie van Izak de Vries en Karen Simpson. Hy is ook digter en sy lang gedig, “"Skynwaters"”, word in Augustus 1984 in "Standpunte" gepubliseer.

Van hom verskyn ’n aantal artikels oor die letterkunde in tydskrifte soos "Standpunte" en "Journal of Literary Studies". Hy skryf ook die blokboeke oor “Die rebellie van Lafras Verwey” deur Chris Barnard en “Kanna hy kô hystoe” van Adam Small. Saam met C.J.M. Nienaber en M. Nienaber-Luitingh is hy die samesteller van “"Poort 1978: ’n keur uit die werk van hoërskoolleerlinge"”, terwyl hy in 1973 die huldigingsbundel saamstel aan G.S. Nienaber ten tyde van sy sewentigste verjaarsdag, “Sewentiger G.S. Nienaber”. In 1986 is hy die samesteller van die bundel “Drie hoorspele deur N.P. van Wyk Louw”. Vir skoolgebruik skryf hy, in medewerking met ander, handboeke vir Afrikaans om voorgeskryf te word aan tweede taal leerders, onder andere “Skakering” (’n handleiding by die studie van gedigte wat voorgeskryf is deur die Departement Onderwys en Opleiding vir Standerd 10) en ’n handleiding oor “Ciske” van Piet Bakker. Verder is hy ’n medewerker aan ’n aantal boeke, soos “"Perspektief en Profiel"” onder redaksie van H.P. van Coller (waarin hy die profiel oor J.F.W. Grosskopf skryf) en “"Tuinprovinsie Natal"” onder redaksie van C.J.M. Nienaber.




</doc>
<doc id="112845" url="https://af.wikipedia.org/wiki?curid=112845" title="Piet Muller">
Piet Muller

Piet Muller (*18 Junie 1938, Warden - ) is ’n joernalis, bekende rubriekskrywer, politieke kommentator, futuroloog en spiritualis. Hy skryf ook fiksie onder die skuilnaam Jan Mellet.

Petrus Johannes Muller is op 18 Junie 1938 op Warden in die Vrystaat gebore, waar sy vader Piet vanaf 1933 tot ongeveer 1962 die skoolhoof was. Sy ma is Martie en hy het ’n broer, Ampie, wat later getroud is met N.P. van Wyk Louw se dogter Ria.

Piet studeer aan die Universiteit van die Oranje-Vrystaat, waar hy die B.A.-graad met hoofvakke Wysbegeerte en Staatsleer (cum laude) en die B.A. Honneurs-graad verwerf. Hierna verwerf hy ’n M.A.-graad aan die Universiteit van Kaapstad en hy promoveer (Ph.D.-graad) in Filosofie aan die Universiteit van Pretoria. Hy is ook ’n geregistreerde hipnoterapeut (CtH).

As joernalis begin hy in 1959 sy loopbaan by "Die Volksblad" in Bloemfontein, waarna hy van 1960 tot 1968 as uitgewer by Human & Rousseau in Kaapstad werksaam is en daarna tot einde 1977 in vennootskap ’n uitgewery onder die maatskappy Muller en Retief (Edms.) Bpk. bedryf. Van 1978 tot 1987 is hy assistent-redakteur van "Beeld" in Pretoria en hy word dan in 1987 stigter-redakteur van die tydskrif "Insig" en daarna in 1990 assistent-redakteur van "Rapport". Vanaf 1993 doen hy vryskutwerk. Hy is ’n bekende rubriekskrywer, politieke kommentator en futuroloog en is medestigter van twee uitgewershuise, waaronder Academica. As politieke joernalis ontvang hy die SFW-toekenning vir joernalisme vir sy bydrae tot die onderhandelings tussen die ANC en die destydse regering voor die oorgang na demokratiese regering in Suid-Afrika.

As skilder hou hy ook tentoonstellings van sy kunswerke, die eerste in 1994 in Galerie Estelle Rossouw in Lynnwood in Pretoria. Hy raak diep betrokke by spiritualisme, is medestigter van die Sentrum vir Eietydse Spiritualiteit en bedryf die blog www.spiritualiteit-in-aksie.com/, waarin hy gereeld meningstukke skryf. Hy is getroud met Rita.

’n Keur uit die rubrieke wat hy vir "Beeld" in Beeld-Deurloop en vir die Afrikaanse radiodiens van die Suid-Afrikaanse Uitsaaikorporasie (SAUK) skryf word saamgebundel in "Vir parrafienblik en simbaal". Hierin kyk hy met nuwe oë na die alledaagshede rondom hom en beskryf telkens die ligter sy van elke saak.

Piet Muller se gepubliseerde nie-fiksie boeke dek studievelde soos die teorie van vertaling, kommunikasiekunde, filosofie, kreatiwiteit, spiritualiteit en futurologie. Publikasies sluit in self-help boeke soos "Sukses na vyftig", "Visualisering: Gedagtes wat heelmaak". Hy skryf ook boeke oor die godsdiens, onder andere "Die nuwe hervorming", waarin hy totaal breek met die tradisionele Christelike dogma en ’n benadering voorstaan waarin spiritualiteit as uitgangspunt gebruik word. "Die Evangelie van Thomas" is ’n publikasie van hierdie antieke boek (met verklarende aantekeninge), waarin verlore gesegdes van Jesus opgeteken is. "More is 'n nuwe spel" is ’n boek oor die futurologie, wat ook in Engels uitgegee word as "Tomorrow is a new game". Saam met George Claassen en Morkel van Tonder stel hy "Die grootste Afrikaanse aanhalingsboek" met aforistiese spreuke saam.

Hy skryf ook boeke onder die skuilnaam Jan Mellet. "Manne van staal" is ’n boek oor ontdekkers, wat onder andere insluit die Kon-Tiki ekspedisie, die Rus Joeri Gagarin wat die eerste mens in die ruimte was, die verowering van Everest en die ondersese avonture van Jacques Cousteau.




</doc>
<doc id="112849" url="https://af.wikipedia.org/wiki?curid=112849" title="Salmon van Tonder">
Salmon van Tonder

Salmon van Tonder (Harrismith, 24 September 1933 – Pretoria, 8 Augustus 2013) was ’n Afrikaanse regsgeleerde, professor aan die Universiteit van die Vrystaat en later adjunk-hoofstaatsregsadviseur, wat ook populêre fiksie onder skuilname geskryf het. Hy maak onder meer van die skuilname Adriaan Stemmet en Tiaan Eybers gebruik.

Salmon Isaias Engelbertus van Tonder is op 24 September 1933 op Harrismith in die Vrystaat gebore as die oudste van agt kinders. Sy ouers is Willem Frederick van Tonder, ’n opgeleide hoefsmid en amateur radio-ingenieur wat onder andere mede-ontwerper is van die FM- radiofrekwensie en ontwikkelaar van die elektroniese ontstekingstelsel vir motors, en Maria Magdalena du Plooy. Sy laerskoolopleiding kry hy aan die Harrismith Volkskool, waarna hy in 1951 aan die Hoërskool Sentraal in Bloemfontein matrikuleer. Hy behaal ses onderskeidings in matriek, die enigste leerling in die Vrystaat wat in daardie jaar hierdie prestasie kon behaal. Op skool is hy die rasieleier en die houer van die redenaarsbeker, terwyl hy reeds van jongs af koerante verkoop om geld vir latere studies bymekaar te maak. Weens geldtekort is hy eindelik die enigste een van die kinders wat dit kon bekostig om universiteit toe te gaan. Op grond van sy resultate verwerf hy ’n beurs van die Departement van Onderwys van £10 per jaar vir twee jaar, asook ’n Thomas Robinson-beurs om hom as aktuaris te bekwaam. Geeneen van hierdie beurse kon egter sy reis- en lewenskoste ook dek nie en hy studeer dan vanaf 1952 plaaslik vir ’n B.A.-graad in die Regte aan die Universiteitskollege van die Oranje-Vrystaat in Bloemfontein. In sy tweede jaar skryf hy die eerste boek oor skaak in Afrikaans. Op universiteit is hy onder andere lid van die studenteraad en uniale sekretaris van die Afrikaanse Studentebond (ASB). Hy is ook lid van die universiteit se toneelgroep. Vir ’n kultuurgroep van die ASB reël hy in 1956 ’n toer deur Nederland, Duitsland, Oostenryk, België en Engeland, waartydens hulle ook op Nederlandse en Belgiese televisie optree. Hy verwerf die B.A.-graad en in 1957 die LL.B.-graad aan die Universiteit van die Vrystaat, waar hy die eerste student is om die LL.B.-graad asook alle vakke en kursusse met lof te slaag.

In 1958 word hy toegelaat as advokaat en sluit hy as deeltydse dosent in Privaat- en Handelsreg aan by die Universiteit van die Vrystaat.  In 1959 word hy voltyds as dosent aangestel, in 1961 word hy bevorder tot senior lektor en vanaf Januarie 1964 is hy professor in Privaatreg. In hierdie tyd skryf hy ook in vir ’n doktorsgraad in die regte, met ’n beoogde proefskrif oor “"Die betekenis van die hedendaagse regsfilosofie-rigting vir die regswetenskap in Suid-Afrika"”, waarvoor hy reeds in 1963 die mondelinge eksamen suksesvol aflê. Weens swak gesondheid kon hy egter nie hierdie graad voltooi nie. Aan die einde van 1967 bedank hy sy pos by die universiteit en praktiseer vir ’n ruk as advokaat in die Appèlhof. Die stres van hierdie werk beïnvloed egter sy gesondheid nadelig en hy aanvaar dan vanaf 1969 ’n pos by die departement van justisie in Pretoria, waar hy tot November 1971 opleiding gee in Staatsreg, Uitleg van Wette en Privaatreg en daarna staatsregsadviseur is. In 1982 word hy tot Senior Consultus bevorder en in 1988 tot Adjunk-Hoofstaatsregsadviseur, ’n pos wat hy tot met sy aftrede aan die einde van 1990 beklee. Daarna doen hy op vryskutbasis werk as regskonsultant vir die Suid-Afrikaanse Polisie en die Raad vir Finansiële Dienste. Hy is in April 1962 getroud en uit die huwelik word drie kinders gebore, twee dogters (Elsabe en Ilse) en ’n seun (Aldo). Hy en sy vrou is aan die einde van 1973 geskei. Hy woon in Garsfontein in Pretoria en is op 8 Augustus 2013 in Pretoria oorlede.

Gedurende sy loopbaan skryf hy talle vakkundige artikels wat onder andere in "Tydskrif vir Hedendaagse Romeins-Hollandse Reg" en "Tydskrif vir Regswetenskap" verskyn. Hy versorg en hersien vele uitgawes van "Uitleg van wette", ’n handboek wat oorspronklik deur hoofregter L.C. Steyn geskryf is. "Guide to legislative drafting" is ’n handleiding oor die skryf van wette. ’n Uitsonderlike taak is die verwerking van derduisende kaartjies in die Appèlhofbiblioteek in Bloemfontein tot ’n manuskrip van agt volumes onder die titel "Index to the opinions of Roman-Dutch lawyers and the decisions of the courts of the Netherlands, which have been digested in the Algemeen beredeneerd register of Nassau La Leck, 1741–1795". Reeds in sy tweede jaar op universiteit skryf hy "Kom ons speel skaak", die eerste boek oor hierdie sport in Afrikaans.

Onder die skuilnaam Tiaan Eybers skryf hy die populêre wetenskapfiksieverhale "Monsters van Venus", "Planeet van verskrikking", "Orde van Kreon", "Ridders van die ruimte", "Spioen sonder masker", "Vandaal van die graf" en "Toevlug van die straaljagter". As Adriaan Stemmet skryf hy die aksieverhale "In die kloue van Azandeh", "Noodvlug na terroristeland", "Muur van skande" en "Onvergeetlike nag". Hierdie boeke word in slapband uitgegee as deel van gewilde reekse.

Hy word in 1990 deur die destydse Direkteur-generaal van Justisie, J.J. Noeth, uitgesonder vir bedanking vir die bydrae wat hy gemaak het tot die konsepooreenkoms tussen Suid-Afrika en Bophuthatswana, terwyl die minister van Veiligheid en Sekuriteit, Steve Tshwete, hom in 1999 in die openbaar bedank vir die knap vertaling van die Wet op Beheer van Vuurwapens van 1999.



</doc>
<doc id="112850" url="https://af.wikipedia.org/wiki?curid=112850" title="Diasepam">
Diasepam

Diasepam (die eerste bemark onder die handelsmerk Valium) is 'n geneesmiddel, wel 'n bensodiasepien, wat gebruik word om onder andere angs, spanning en slapeloosheid mee te behandel. Die middel kan oraal, binne-aars of binnespiers toegedien word.

Verpakkings bevat gewoonlik strokies met 30 gekeepte 5 mg of 10 mg diasepamtablette.


</doc>
<doc id="112851" url="https://af.wikipedia.org/wiki?curid=112851" title="Kobus van Zyl">
Kobus van Zyl

Kobus van Zyl (* 24 Desember 1931, Garies – † 22 April 1985, Kaapstad) was ’n Afrikaanse skrywer, digter, amateur fotograaf. Van Zyl was 'n besonders veelsydige skrywer en het gedurende sy loopbaan in verskeie genres gepubliseer. Hy het onder andere 'n digbundel, 'n roman, jeugverhale, kortverhale, novelles en ook vertaalwerk gepubliseer. Hy het ook bydrae gelewer aan nie-fiksie publikasies soos die Wynland reeks. 

Izak Jacobus van Zyl is op 24 Desember 1931 op Garies in Namakwaland gebore. Tot en met standerd agt het hy op Nieuwoudtville skool gegaan, maar daarna gematrikuleer op Calvinia. Hy het van n jong ouderdom n liefde vir die geskrewe woord ontwikkel en toe verder studeer aan die Universiteit van Kaapstad. Hy het sy graad ontvang in BA Tale 3 jaar later. Gedurende die tyd het hy sy eerste vrou ontmoet, Cecilia.

Na twee mislukte huwelike, met twee kinders gebore uit die tweede huwelik met Naomi (neè Jordaan) van Calvinia, naamlik Izak in 1957 en André in 1959 trou hy in 1962 met Susanna Magrietha van der Merwe, oorspronklik van Vanwyksvlei in die Noordweste. Die egpaar het geboer op Kobus se familieplaas in Nieuwoudtville distrik waar hulle dogter Suretha in 1963 gebore is. Die boerdery het egter nie uitgewerk nie as gevolg van droogte en hulle verlaat die plaas en keer in 1966 terug Kaapstad toe, waar hulle in ’n huis in Constantiaweg in Tamboerskloof gebly het. Hiervandaan het hulle verhuis teen die einde van die sestigerjare na Kampstraat en in 1971 na ’n huis in Bo-Oranjestraat in Oranjezicht, waar sy twee seuns uit sy tweede huwelik by hulle kom bly het, op aandrang van hul pa.

Vanaf 1967 is hy werksaam by die Parlement en was later as assistent-sekretaris aangestel. In hierdie kapasiteit het hy ’n handboek vir voorsittende beamptes van die Parlement saamgestel en na die aanvaarding van die Nuwe Bedeling in die tagtigerjare, waarin daar aparte kamers vir Kleurlinge en Indiërs ingeruim is, word hy aangestel as Sekretaris van die Indiërs se Raad van Afgevaardigdes. Weens sy siekte (kanker van die lewer) was hy egter nie in staat om hierdie posisie op te neem nie. Gedurende sy aanstelling as 'n staatsbeampte was hy ook kunsresensent vir "Die Burger".

Op 21 April 1985 is hy in sy huis in Kaapstad aan kanker oorlede. Hy word oorleef deur sy vrou Susanna, sy vrou uit sy tweede huwelik Naomi, en sy kinders André en Suretha.

Hy het sy hand gewaag aan die roman, novelle en kortverhaal en het ook jeugverhale en gedigte geskryf.

Die roman "Want ons is van gister" behandel ’n jong student (Andries Beukes) wat betrokke raak by die Kommunistiese ondergrondse politieke beweging teen die apartheidsregering. Die hooffiguur, in sy adolessensie steeds op soek na betekenis en sekerheid, vind egter nie die sin in sy verset nie. Eindelik moet hy met sy lewe boet vir geen goeie rede nie. Hierdie roman spreek veral die belangrikheid van betekenis in die lewe aan.

In "Skerwe" word ’n novelle en vyf kortverhale opgeneem wat onder andere sterk aangeprys word deur André P. Brink, wat dit die “mees miskende boek van sewentig” noem. In aansluiting by die titel is die verhale almal brokstukke van lewe, waar ook die karakters se lewens op een of ander wyse in skerwe lê. Die novelle, "Doolweë", behandel die soeke van ’n avonturier na ’n legendariese wit koningin in Afrika, wat deur die inboorlinge verafgod word. Hy vind haar, half-mal en aantreklik, waar sy met haar beperkte verstandelike vermoëns in der waarheid onskuldig leef (omdat sy letterlik nie weet nie) binne wat in realiteit ’n paradys is. Die terugkeer uit hierdie paradys na die normale draai die sprokie nek-om, met die koningin wat gestig toe gaan en die avonturier wat weer in drankmisbruik verval. Besonder treffend is ook die half-sprokie, half-gelykenis, half-storie "Die pêruiter se pê is uit", oor die ruiter wat oor die koning se tuinmuur loer en verlief raak op die prinses, maar bedroë daarvan afkom wanneer hy daarin slaag om nader kennis te maak. Brink voorspel dat hierdie verhaal nog een van die klassieke verhale in Afrikaans gaan word.

Van Zyl het ook die jeugverhale "Die voëls kies 'n koning" en "Jannie de Dobbelaar geskryf". Laasgenoemde is ’n volksvertelling wat hy van Willem Jansen gehoor en neergepen het.

Hy is ook oorverteller van die Oud-Ierse sprokie "Guleesh". Ten tyde van sy dood is hy besig met ’n onvoltooide Engelse roman.

Nadat hy per geleentheid gedigte in "Standpunte" gepubliseer het, verskyn sy digbundel "Wintervure", wat veral herinneringsverse bevat. Die gedigte spreek van ’n terugverlang na die kinderfantasieë en jeugwêreld, waar die herinneringe ’n skuilplek en beskerming bied, soos ’n vuur in die winter. Daar is egter ’n bewustheid dat hierdie dinge onherroeplik verby is. Titels soos "Dolende ridder", "Askeet" en "Boemelaar" gee ook blyke van die buitestaanderskap en afsondering (selfs eensaamheid) wat ’n deurlopende tema is.

Sy sestigste verjaarsdag was in 1991 postuum herdenk met ’n gedenkbundel "Kobus van Zyl 60", wat in ’n beperkte, genommerde oplaag uitgegee was en op daardie dag aan sy weduwee oorhandig was. Die bundel bevat ’n boodskap van sy weduwee, bydraes deur Leon Rousseau en Johan Vosloo en ’n fragment uit sy onvoltooide roman.



</doc>
<doc id="112852" url="https://af.wikipedia.org/wiki?curid=112852" title="Midasolam">
Midasolam

Midasolam is 'n psigotrope geneesmiddel wat gebruik word vir narkose en sedasie tydens prosedures, asook om angs, erge geïrriteerdheid en slapeloosheid mee te behandel. Die middel kan oraal, binne-aars of binnespiers toegedien word.



</doc>
<doc id="112853" url="https://af.wikipedia.org/wiki?curid=112853" title="Bromasepam">
Bromasepam

Bromasepam ("Lexotan en andere") is 'n geneesmiddel, wel 'n bensodiasepien, wat gebruik word om onder andere angs, spanning en slapeloosheid mee te behandel. Die middel word slegs oraal toegedien.

Verpakkings bevat gewoonlik strokies met 30 gekeepte 3 mg of 6 mg bromasepamtablette.


</doc>
<doc id="112857" url="https://af.wikipedia.org/wiki?curid=112857" title="Geelvin-soldaat">
Geelvin-soldaat

Die geelvin-soldaat ("Myripristis chryseres") is 'n vis wat voorkom in beperkte gebiede in die Stille- en Indiese Oseane. dit kom voor vanaf Oos-Afrika tot by die suide van KwaZulu-Natal. In Engels staan die vis bekend as die "Yellowfin soldier".

Die vis word tot 25 cm lank en is rooi met helder geel rug, pens en stertvinne. Die vis leef in aflandige koraal- en rotsriwwe in water wat tot 25m diep is. Hulle is gewoonlik alleenlopers of kom soms in klein groepies voor onder rots oorhange of grotte gedurende die dag. Die vis vreet soöplankton snags. Die vis is raar.





</doc>
<doc id="112859" url="https://af.wikipedia.org/wiki?curid=112859" title="Bleek soldaat">
Bleek soldaat

Die Bleek soldaat ("Myripristis botche") is 'n vis wat in die westelike Stille Oseaan en wydverspreid in die Indiese Oseaan voorkom, ook aan die ooskus van Afrika tot by die suide van KwaZulu-Natal. In Engels staan die vis bekend as die "Pale soldier".

Die vis word tot 30cm lank en is silwer-wit van kleur met groot skubbe wat rooi rante het. Die kop, stertvin, agterste dorsale vin en anale vinne is donkerooi met wit rante en swart punte. Die vis leef in aflandige koraal- en rotsriwwe in water wat 1 tot 25m diep is. Hulle leef in groepies saam naby die ingang tot hulle skuiling gedurende die dag. Hulle vreet skaaldiere en larwes snags.





</doc>
<doc id="112861" url="https://af.wikipedia.org/wiki?curid=112861" title="Ruitjies-soldaat">
Ruitjies-soldaat

Die Ruitjies-soldaat ("Myripristis violacea") is 'n vis wat wydverspreid voorkom in die Stille- en Indiese Oseane maar word selde gesien in Suid-Afrikaanse seewater. Die vis verkies tropiese water. In Engels staan die vis bekend as die "Lattice soldier".

Die vis word tot 25cm lank. Sy lyf is silwerblou en die skubbe het donker rantjies. Agter die kieu-openinge is daar 'n rooibruin streep en die rug-, anale- en stertvin het ligrooi rante. Hulle leef in beskermde, vlak koraalriwwe in water wat tot 30m diep is en kom gewoonlik in klein groepies voor. Die vis vreet snags soöplankton. Dit word selde gesien in Suid-Afrikaanse waters.





</doc>
<doc id="112863" url="https://af.wikipedia.org/wiki?curid=112863" title="Dwayne Johnson">
Dwayne Johnson

Dwayne Douglas Johnson (gebore 2 Mei 1972), ook bekend as The Rock, is 'n Amerikaans-Kanadese akteur, vervaardiger, semi-afgetrede professionele WWE-stoeier, en filantroop.

Johnson was 'n Amerikaanse voetbalspeler vir die Universiteit van Miami. Hy het later vir die Calgary Stampeders in die Kanadese voetballiga gespeel. Hy was ook 'n beroepstoeier (soos sy oupa, Peter Maivia, en sy pa, Rocky Johnson), van wie hy sy Kanadese burgerskap gekry het.


</doc>
